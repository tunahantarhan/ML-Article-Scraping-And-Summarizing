Yazar,Başlık,Tarih,Metin,URL
Melih Aşık,ONLARIN AMERİKASI,12 Nisan 2025,"Türkiye ve Yunanistan yetkilileri zaman zaman kameralara dostluk görüntüleri veriyor. İki ülke arasında dostluğun geliştiği havası yayılıyor. Ancak geri kalan zamanda Yunanistan adım adım Türkiye’yi çembere alıyor. Arkasına AB ve ABD’yi almanın rahatlığıyla Türkiye’nin hayat alanını daraltmaya çalışıyor. Ege’de silahlandı. Şimdi Doğu Akdeniz’de Güney Kıbrıs, İsrail ve ABD ile birlikte askeri ve ekonomik örgütlenmeye gidiyor. Türkiye’yi Akdeniz’den Karadeniz’e doğru itiyor. *** Nereden nereye... Rahmetli Cahit Kayra’nın “Bir Çalışma Odası” adlı kitabında Faik Ahmet Barutçu’nun “Siyasi Anıları”nı okuyoruz. 1940’larda Başbakan Yardımcısı olan Barutçu kitabına şu notu düşmüş: “Yunanistan ile ilişkilerimiz en sıkı dostluk ilişkisidir. Gereksinim duyduğu yiyecek ve kömür konusunda kendilerine yardım etmekteyiz...” Bir başka sayfa: “Yemekte konuşulan konular arasında Yunanistan’ın İtalya’ya karşı verdiği can pahasına çarpışma da söz konusu oldu. İnönü bir ara Başvekil Refik Saydam’a: - Ne istiyorlarsa veriyor musun, diye sordu... Refik Saydam: - Veriyorum. Giyecek veriyorum, yiyecek veriyorum, yakacak veriyorum, araç gereç veriyorum, hepsini veriyorum… İnönü karşılık verdi: - Ne isterlerse vermek gerek, Onların Amerika’sı da Türkiye’dir... O zaman öyle imiş. Biz onların Amerika’sı imişiz. Bir de bugüne bakın... GEMİDE Bazılarının başı sıkışınca başvurduğu “Hepimiz aynı gemideyiz” veya “aynı trendeyiz” muhabbetine ilişkin... Efsane hocamız Prof. Seha Meray’ın anlattığı bir İspanyol öyküsü... Barcelona’dan Madrid’e giden tren bir istasyonda mola veriyor. Yolcular arasındaki İspanyol köylüsü farkında olmadan treni kaçırıyor. Perona gelince Madrid’den Barcelona’ya giden treni kendi treni sanarak biniyor. Kompartımandaki yolcularla muhabbet sırasında onların Barcelona’ya gittiğini öğreniyor. Kendi kendine mırıldanıyor: - Şu teknolojiye bak... Ben Madrid’e gidiyorum. Onlar Barcelona’ya. Ve hepimiz aynı trendeyiz... RAKICI BAŞBAKAN Adnan Menderes rakı içer miydi? İçmez bilinir ama aslında hem içer hem içirirdi. Bir gece ünlü iş adamı Vehbi Koç’ a da içirmiştir. Hem de susuz. Can Kıraç’ın “Patronum Vehbi Koç” adlı kitapçığında Vehbi Bey anlatıyor: “Başbakan Adnan Menderes Demokrat Parti İl Kongresine katılmak üzere Antalya’da bulunuyordu ve o gece şerefine bir ziyafet verilecekti... Mahmut Konuk, bu yemeğe katılması için Vehbi Koç’u ikna etmiş ve “Adnan Bey sizin varlığınızdan memnun olacaktır” diyerek onu cesaretlendirmişti. Ziyafetin düzenlendiği Halkevi salonuna girildikten sonraki gelişmeleri Vehbi Bey şöyle anlatmaktadır: “Mahmut Bey’in beni davete getirmesi dikkatleri çekmişti. Yemeğe katılacağım Başbakan’a da duyurulduğu için Adnan Bey de ‘Vehbi Bey’i karşıma oturtun’ talimatı vermiş. Ben kenar bir yere oturup gözlerden uzak kalmayı düşünürken Menderes’in karşısında kendimi sahneye çıkmış acemi bir artist hissetmiştim! Hoşbeşten sonra Menderes, ‘Ben susuz rakı içiyorum, su koyarsam rakı içtiğimi anlayacaklar, onlar da içecekler, sonra sarhoş olacaklar! Durumu böyle idare ediyorum, siz de susuz için’ teklifinde bulunmuştu! Hayatımda ilk defa susuz rakıyı Menderes’in karşısında içmiş oldum!” ANALİZ Tarihçi Profesör Yusuf Halaçoğlu’ndan güzel bir analiz; EĞER; TIP okursan karşına insan DNA’sının şempanze ile % 98 aynı olduğu çıkar... BİYOLOJİ okursan karşına evrim çıkar... FİZİK okursan karşına BİG BANG çıkar... KİMYA okursan karşına elementlerin kaynaşmasıyla İLK CANLILARIN nasıl oluştuğu çıkar... TARİH okursan karşına dinlerin nasıl ortaya çıktığı çıkar... JEOLOJİ okursan karşına dünyanın 4,5 milyar yıl yaşında olduğu çıkar... ARKEOLOJİ okursan karşına tüm Ortadoğu dinlerinin temelini oluşturan SÜMER kültürü çıkar... PALEONTOLOJİ okursan karşına dinozorlar çıkar. Din kitapları yazmaz bunu... EMBRİYOLOJİ okursan karşına insanın balık atasından kalma solungaçları ve kuyruk çıkar... Ama hiçbir şey okumazsan sana ne söylenirse ona inanırsın. Başkalarının doğrularıyla yaşamak zorunda kalırsın, seni herkes kandırır. Ve sen kandırıldığını fark etmezsin... ÖNEMLİ 1950 yılındaki genel seçimlerin dürüst ve adil şekilde yapılması için büyük çaba sarf eden Cumhurbaşkanı İsmet İnönü’nün, seçimi kaybedince söyledikleri tarihe geçmiştir: - Bu yenilgi benim en büyük zaferimdir... İnönü’nün bir başka tarihi sözü de şudur: - Önemli olan iktidarda değil itibarda kalmaktır.",https://www.milliyet.com.tr/yazarlar/melih-asik/onlarin-amerikasi-7349034
Melih Aşık,Namuslu olmak,05 Nisan 2025,"Bu hafta Sabahattin Ali’nin ölüm yıldönümüydü. Ünlü yazarımız 2 Nisan 1948 günü Bulgaristan’a geçerken Kırklareli’nde sınırda öldürülmüştü. Ölümünden bu yana 76 yıl geçmesine rağmen hala en çok okunan yazarlar arasındadır. 1940’larda yazdığı şu yazıda hem kendisini anlatır hem o yıllarda basına hâkim olan havayı yansıtır: “Namuslu olmak, ne zor şeymiş meğer? Bir gün Almanların pabucunu yalayan, ertesi gün İngilizlere takla atan, daha ertesi gün de Amerika`ya kavuk sallayan soysuzlar gibi olmak istemedik. Yalnız ve yalnız bir tek milletin önünde secdeye vardık. O da kendi cefakeş milletimizdir. Meğer ne büyük günah işlemişiz! Kanunlu, kanunsuz baskılar altında ezile ezile pestile döndük. Bugünün itibarlı kişileri gibi kese doldurmadık, makam peşinde koşmadık. İç ve dış bankalara para yatırmadık, han apartman sahibi olmak, sağdan soldan vurmak ve milleti kasıp kavurmak emellerine kapılmadık. Bütün kavgamızda kendimiz için hiçbir şey istemedik. Yalnız ve yalnız, bu yurdun bütün yükünü omuzlarında taşıyan milyonlarca insanın derdine derman olacak yolları araştırmak istedik. Çalmadan, çırpmadan bize ekmeğimizi verenleri aç, bizi giydirenleri donsuz bırakmadan yaşamak istemek bu kadar güç, bu kadar mihnetli, hatta bu kadar tehlikeli mi olmalı idi? Namuslu olmak ne zor şeymiş meğer! Bereket, zora katlanmasını bilen bu millet de namuslu.” POLAT Halen İBB soruşturması kapsamında tutuklu bulunan İBB Genel Sekreter Yardımcısı Mahir Polat bir haftada iki kez hastaneye kaldırıldı. İkinci defada kendisine anjiyo uygulandı. Ancak ardından tekrar cezaevine gönderildi. Polat halen cezaevinde tek kişilik hücrede tutuluyor. Avukatları ısrarla kalp krizi tehlikesinden söz ediyorlar. Bu satırlar yazılırken Polat’ı üçüncü kez hastaneye kaldırma hazırlıkları vardı. Bakınız ‘Ceza ve güvenlik tedbirlerinin infazı’ ile ilgili yasa ne diyor: “Ceza ve güvenlik tedbirlerinin infazında zalimane, insanlık dışı, aşağılayıcı ve onur kırıcı davranışlarda bulunulamaz.” “Ceza infaz kurumlarında hükümlülerin yaşam hakları ile beden ve ruh bütünlüklerini korumak üzere her türlü koruyucu tedbirin alınması zorunludur.” SIKICI Haftanın sportif olayı malum; Fenerbahçe Teknik Direktörü Jose Mourinho’nun GS teknik direktörü Okan Buruk’un burnunu sıkması. Benzeri bir olay bugüne dek ne Türkiye ne dünyada görüldü. Bir zamanlar... Süleyman Demirel ile Bülent Ecevit uzun süren dargınlıktan sonra bir odaya kapanıp baş başa ikili görüşme yapmışlardı. Görüşme sonrasında gazeteciler Demirel’e sordu: - Efendim Ecevit’in elini sıktınız mı? Demirel’in cevabı. - Ya neresini sıkacaktık? Şimdi görülüyor ki, sadece el değil burun sıkmak da mümkünmüş. Bu arada Türkiye’ye futbol bilgisi ve kültürü getirmesi beklenen Mourinho’nun akla ziyan hareketler yapması buradaki günlerinin de sayılı olduğunu gösteriyor. Çünkü artık Fenerliler dahil herkesin canını sıktı. GÖZLEM Kadıköy’de keresteciler çarşısında... Birkaç şoför ve esnaf bir köşede aralarında gevezelik ediyorlardı. Derken yaşlı, tombul, ezik bir kadın yaklaştı yanlarına... Hafifçe yalvaran bir sesle biraz yardım istedi... Şoförlerden biri elini cebine atıp küçük bir kâğıt para çıkarıp kadının uzanan avucuna bıraktı... Kadın parayı alırken ağlar gibi söylendi: - Evladım biz bu durumlara düşecek insan değildik amma... Sohbete ara verilmiş, gözler kadına çevrilmişti. Oradakilerden bıçkın tipli biri alaycı bir sesle cevap verdi: - O zaman düşmeseydin hanım... Zaman ve insanlar insafsız... Kimsenin kimseye üzülecek hali yok... Geçmişteki hatalar veya çekilen çileler, hafifletici sebep sayılmaz... BEYAZ ALTIN Biz sadece sarı altın rekor kırdı sanıyorduk. Meğer beyaz altın da rekor kırmaktaymış. Beyaz altın dedikleri sarımsak... CHP’nin atom karıncası Ömer Fethi Gürer diyor ki: “Marketlerde semtine göre sarımsağın fiyatı değişiyor. Kilosu 300 liradan 450 liraya kadar uzanıyor. Aralık 2024’de 140 liraydı. Üç ayda üçe katlandı. Emekliye malum, bayram ikramiye artışı 1000 lira verildi, üç kilo sarımsak parası...” . Sarımsak üretimi hava koşullarına göre yıldan yıla değişiyor. Üretim 2024 yılında düşme göstermiş. Bu arada Çin’den sarımsak ithal ediliyor ama fiyat aşağı yukarı aynı. Üstelik ithal sarımsak bizimkinin yerini tutmuyor... Netice… Sarımsak da lüks yiyecekler arasına girdi. Dar gelirlinin sofrasından çıktı, çıkıyor...",https://www.milliyet.com.tr/yazarlar/melih-asik/namuslu-olmak-7343986
Melih Aşık,SU SİNEĞİ MİSALİ,01 Nisan 2025,"Biyoloji kitaplarında bir su sineğinden söz edilir... Bu sineğin sadece bir günlük ömrü vardır... Sabah doğar, akşam ölür. Biraz dram biraz komedi değil mi? Bir günlük ömür ne kadar kısa diyorsunuz önce... Zavallı sinek, doğacak, beslenecek, kendine bir eş bulacak, yumurta bırakacak, etrafı gezecek, hayatın tadına varacak ve akşam ölecek... Çok garip… Çok çarpıcı... Çok dramatik görünüyor... Ne var ki, belki de bu, insan yaşamının özetlenmiş hali olsa gerek... Sabah doğuyorsunuz... Gün ağarırken okulları bitiriyorsunuz… Sabah iş bulup öğleye kadar çalışıyorsunuz... Öğle tatilinde bir kızı beğenip onunla evleniyorsunuz… Öğleden sonra çocuklarınız oluyor... Akşama kadar onları büyütüyorsunuz… Akşama doğru onlar da evlenip çocuk sahibi oluyor... Torunları okşuyorsunuz. Akşam karanlığında odanıza çekilip elinize bir kitap alıyorsunuz... Kitabı okurken uykuya dalıp gidiyorsunuz... Hayat bir gün kadar kısa, diyen o şarkı hiç de anlamsız değil. Hayat diğer ucundan baktığınızda gerçekten bir gün kadar kısa. Biz kimi meşgaleler bularak, kendimizi oyalayarak, eğlenerek ya da acı çekerek uzatıyoruz zamanı... Tüm olup bitenler, eğer abartılmazsa, bir gün ile özetlenebilir... Geride temiz bir isim, iyi evlatlar, iyi eserler bırakmaktır tek teselli... BERNARD SHAW İngiliz yazar Bernard Shaw ayı zamanda müthiş esprileri ile dünya çapında ün yapmıştır. İşte onun kitaplarında yer alan kimi tespitler... ★★★ Aptallar utandıkları bir şey yaparken “Ben görevimi yapıyorum” derler... ★★★ İnsanlar sizinle yüz yüze konuşabilecek düzeyde olmadıklarını anladıklarında arkanızdan konuşmaya başlarlar... ★★★ Çoğu insan dua etmez adeta yalvarır... ★★★ Önce bir günahkâr olduğuna inandırmadan kimseyi dindar yapamazsınız... ★★★ İnsan denen yaratık salt kendini ilgilendiren işlerde ödleğin tekidir ama bir düşünce uğruna kahramanca savaşır. ★★★ Kafanızın en küçük köşesini bile bir an boş bırakmaya gelmez, başkalarının düşünceleri dört bir yerden içine dolar. ★★★ Bir kadın koca buluncaya kadar geleceği konusunda kaygılıdır. Bir erkek ise bir kadınla evlendikten sonra geleceği konusunda kaygılanmaya başlar. ★★★ Hastanede doğru dürüst iyileşmeden seni kapının önüne koyarlar ama huzurevinde ölmeden dışarı bırakmazlar. ★★★ Diş ağrısı çekenler dişi ağrımayan herkesi mutlu sanırlar. Yoksulluk çekenler de zenginler hakkında aynı yanlışa düşerler. PROTEZ İsrail uçakları Gazze’yi bombalamaya devam ediyor. İsrail vahşeti bugüne dek Gazze’de 50 binden fazla Filistinlinin ölümüne yol açtı. Bu insanların neredeyse yarısını çocuklar oluşturuyor. Bu çocuklardan en az 3 bini bacaklarını - kollarını kaybetmiş durumda. Bazı çocukların iki bacağı, bazılarının iki kolu yok. Yapılan yardımlarla protez uzuv, tekerlekli sandalye, koltuk değneği gibi ihtiyaçların ancak yüzde 20’sinin karşılanabildiği belirtiliyor. Gazze’ye üzülen çok... Ne var ki üzülmek bir işi yaramıyor. Özellikle çocuklar için yardım kuruluşları oluşturmak, en başta da protez ayak, bacak, el, kol, temin etmek gerekiyor. Duyarlı insanlar bu çocuklar için kolları sıvamalı. Yapılacak yardımlar boşuna üzülmekten çok daha önemli, çok daha yararlı olacaktır... ADET Eski bayramlarda sabah davul zurna sesiyle uyanırdık. Şimdilerde büyük bir sessizlikle uyanıyoruz. Çünkü kent boşalmış durumda. Ve açık söyleyelim, bizim davul zurna sesinden çok sessizliğe ihtiyacımız var... O yüzden biz şehirde kalanlar... Memnunuz halimizden... TOKAT Tokatlı okurumuz kısa not geçmiş... “İstanbul’dan baba memleketi Tokat’a gidecektim. Otobüs bileti soruşturdum. Firmasına ve saatine göre 1300 ile 1600 lira arasında değişiyor. Uçak bileti soruşturdum. Anadolu Jet 1500 lira... Sonunda bize otobüs biletinin uçak biletini geçtiğini görmek de nasip oldu... Mesafe yaklaşık 800 kilometre… Üç kişi ailece gidip gelmeye kalkışsak yol parası 10 bin lirayı bulacak... Ne günlere kaldık! SÖZ “Bu gençlik gerçekten eşsiz. Ucuz bira, bol tatil, kolay pasaport, spor sahası istemiyorlar: Hukuk devleti istiyorlar!” -Haluk Şahin- ÇAĞRI Arkasına devlet gücünü alan arkadaş, Başkasının çocuğunu kendi çocuğundan ayırma. Onun da canı, onun da bir ana babası ve sevenleri var. Aynen senin çocuğun gibi...",https://www.milliyet.com.tr/yazarlar/melih-asik/su-sinegi-misali-7341729
Melih Aşık,ŞEKERLİ DÖNEM,15 Nisan 2025,"Şeker sektöründe işçiler mutsuzmuş... Peki bu sektörde işçilerin mutlu olduğu bir dönem var mıdır? Vardır... Rahmetli Prof. İlhan Başgöz (1921 - 2021) Turhal Şeker Fabrikası’nda 1940 yılında iki ay staj yapar. Başgöz gözlemlerini “Gemerek Nire Bloomington Nire” adlı kitabında anlatır: “Turhal’da, başka adaylarla beraber iki ay şeker fabrikasının lojmanlarında kaldık; ahır temizledik, inek sağdık ve bir güzel beslendik. Kahvaltıda tereyağı, süt, reçel, zeytin, peynir… Bunlar benim soframı tek tek ziyaret eden yiyeceklerdi. Her hafta fabrika sinemasında bir film, bedava. Bu şeker fabrikasını görene kadar devlet fabrikalarının ne olduğunu bilmezdim. Fabrikanın bütün işçileri, sıcak sulu, merkezden ısıtmalı evlerde yaşıyorlardı. Fabrikanın büyük bir çiftliği vardı. Çalışanlara süt, yoğurt, tereyağı, sebze ve meyve çok ucuza bu çiftlikten geliyordu. Bir spor kulübü, bir sinema salonu, bir de sağlık kliniği vardı. O klinikte Dr. Ceyhun Atıf Kansu doktor olarak çalışıyordu. Aklımda yanlış kalmamışsa bir de işçiler için ilkokulu vardı. Bütün bunlardan başka, fabrika işçilerine bir paso verilirdi. Bununla senede 20 gün devlet demir yollarında bedava seyahat edebiliyorlardı. Bu, devletin sosyal politikasıydı. Onun için şeker herhalde biraz pahalıya mal oluyordu...” Cumhuriyet yönetimi işçisini böyle yaşatmayı amaçlamıştı. RAPOR Kalp hastası olmanız şart değil... Doktorlar gerek görürse, belli bir yaşın üstündeki kişilere kan sulandırıcı ilaç kullanmasını tavsiye edebiliyorlar. Bu ilaçlar rapora bağlı. Raporu devlet hastaneleri ya da kimi özel hastane doktorları yazıyor. Rapor (ne gerek varsa) yılda bir yenileniyor. Benim raporumun süresi bitmiş. Eczacı arkadaş hatırlattı. Bunun üzerine internette MHRS’e girerek İstanbul’un Asya yakasında bir kardiyoloji doktoru aradım. Uygun hastane yoktu. İlk fırsatta randevu verileceğine ilişkin bir not geldi. Aradan 10 gün geçti. Bir mesaj geldi. “Hah, işte randevu saati veriyorlar” derken, “Talebiniz devam ediyor mu?” diye bir soru gelmesin mi? Anlaşılan arada iyileştiğimi düşündüler! Ya da özel hastaneye başvurmamı beklediler. Talebimin devam ettiğini bildirdim. 5 gün daha geçti. Hâlâ devletten randevu bekliyorum Bu arada zaman zaman gittiğim bir üniversite hastanesindeki kardiyoloğun sekreterini arayarak bir rapor istediğimi belirttim. Sekreter hanım: “Bunun için gelip yeniden muayene olacaksınız” dedi. Ben yine devletten randevu beklemeye başladım. Doktor dövmesine dövebiliyoruz artık ama arayınca da bulamıyoruz! GARİP Bir dönem beğeni ile izlediğimiz Avukat Ersan Şen son zamanlarda garip şeyler söylemeye başladı. Son cevheri: “Şeriat iyi bir şey kardeşim, kötü bir şey değil ki, din kurallarının uygulanması demek şeriat” Birisi Sayın Şen’e şunu anlatsa... Sokaklarda “Şeriat isteriz” diye gezinenler din kurallarının uygulanmasını değil, ülkenin din kurallarıyla yönetilmesini savunuyor... Acaba koskoca avukat bu kadarını bilmiyor mu? VERGİ Öğretmen Ali Özdemir yazıyor... “6 ay evvel oğlum Konya’nın Ereğli İlçesinde yaşayan bir hanım ile evlendi. Bu süreçte, Ereğli ilçesindeki bir esnaftan 20 bin TL karşılığında gelinlik aldık. 3 saatliğine kiraladığımız düğün salonuna ise 40 bin TL ödedik. Bizden IBAN yoluyla para alan iki esnaf da fiş ya da fatura vermedi... Bu vaziyeti devletin ilgili birimlerine (CİMER ve vergi dairesi) dilekçeyle ve belgeleriyle ilettim. Aradan 6 ay geçtikten sonra Ereğli Vergi Dairesi’nden iki adet resmi yazı elimize ulaştı. İkisinde de “Vergi kaçağı yoktur, usulsüzlük söz konusu değildir” şeklinde cevaplar verilmektedir. Ortada resmen kayıt dışı, yasa dışı durum olmasına rağmen iki esnafı da aklayan, suçsuz bulan Ereğli Vergi Dairesi’nin yöneticilerini kamuoyunun vicdanına havale ediyorum.” TİYATRO Devlet tiyatrolarında bilet fiyatları yüzde 300 arttırıldı... Ön koltukları 450 lira oldu... Arkaya doğru fiyat ucuzluyor 120 liraya kadar iniyor... Tiyatro salonlarında da artık zengin fakir ayrımı başlayacak... Ön sıralardaki zenginler arka sıralara düşmüş fakirlere küçümseyerek bakacak! Ya da onlara öyle gelecek!",https://www.milliyet.com.tr/yazarlar/melih-asik/sekerli-donem-7350985
Melih Aşık,İFADE ANITI...,20 Mart 2025,"İfade özgürlüğü, söylemeye dahi gerek yok, özgürlüklerin temelidir... Demokrasinin başlıca ilacıdır. Falih Rıfkı Atay, “Taymis Kıyıları” adlı kitabında yazar... Birinci Dünya Savaşı’nda açlar Londra’ya doğru yürüyüşe geçince hükümet tedbir olarak Hyde Park’taki serbest kürsülerin sayısını çoğaltmış... Öfkeli kitleleri sakinleştirmenin çaresini onlara daha çok ifade kolaylığı sağlamakta görmüş. Susturmak değil daha çok konuşturmak... Özgürlüğü çoğaltmak... Toplumun öfkesini dindirmenin başlıca yolu budur... Acaba Türkiye’de de bir Hyde Park var mı? İnanmayacaksınız ama var... 2011 yılında Şişli Belediyesi, Maçka Parkı’na bir İfade Özgürlüğü Anıtı yaptırmıştı. Açılışında biz de bulunmuştuk. Anıt, gazeteci Oktay Ekşi’nin önerisiyle Şişli Belediyesi tarafından Ferit Özsen’e yaptırılmıştı. Anıt, bir kitabe ve bir kürsüden ibaretti. Kitabede İnsan Hakları Beyannamesinin 19. Maddesi yazılıydı: “Herkesin düşünce ve anlatım özgürlüğüne hakkı vardır. Bu hak düşüncelerinden dolayı rahatsız edilmemek, ülke sınırları söz konusu olmaksızın, bilgi ve düşünceleri her yoldan araştırmak, elde etmek ve yaymak hakkını gerekli kılar...” Belediye Başkanı Mustafa Sarıgül, parkın serbest kürsü olarak kullanıma açılışının o sırada hapiste olan gazetecilerin dışarı çıkmasından sonra yapılacağını söylemişti. Anıtın varlığı zamanla unutuldu. Maçka Parkı’nın özgür kürsü olarak kullanımı hiç mümkün olmadı... SINAV Osmanlı’dan bu yana... Ülkemizin yüzlerce yıllık tarihinde sıkıntılı dönemler çoktur... Sanırız yine öyle bir dönemin içindeyiz. Ekrem İmamoğlu’nun diplomasının iptali ve seri gözaltılarla demokratik hayatımızda yeni bir dönemin kapısı açılıyor. Zaman zaman “demokrasi sınavı”ndan söz ediyoruz. Şimdi önümüzde yeni bir demokrasi sınavı var. Hayli sancılı geçeceği anlaşılan bir sınav bu. Milletçe bu sınavdan da sükûnet, sağduyu ve akılla geçmek zorundayız. Tarihimiz zor zamanların tarihidir. Bugüne dek hepsi aşıldı, bu da aşılacaktır. Evrensel hukuk ve adalete güvenmekten... Ve de umutlu olmaktan başka çaremiz yok. İKİLEM AKP ve MHP, PKK’nın silah bırakıp örgütü feshetmesini “kayıtsız şartsız” talep ediyor. DEM Parti ise uygulama için kimi şartlar öne sürüyor. DEM Parti Eş Başkanı Tuncay Bakırhan dün diyor ki: “Sayın Öcalan’ın çağrısı üzerine PKK kendini feshetme kararı aldı. Fesih kongresi yapılması ve sürecin en kritik eşiğinin aşılması için güvenli bir ortam lazım. Bu güvenli ortamı sağlayın. Sayın Öcalan’ın kongreye katılacağı ve yöneteceği mekanizmayı bir zahmet oluşturun.” PKK tarafı fesih kongresini bir biçimde Öcalan’ın yönetmesini istiyor. Bu arada Kandil kadrolarının PKK’nın feshi sonrası nereye gönderileceği, silahların nerede, kime teslim edileceği de çözüm bekleyen sorunlar arasında. Karşı taraf ayrıca Öcalan’a umut hakkı (yani af) bekliyor. İki tarafın karşılıklı talepleri birbirine hayli uzak görünüyor... Bu uzaklık nasıl aşılacak? Merak konusu... İBB ile ilgili son gelişmeler İmralı sürecini etkiler mi? O da ayrıca merak konusu... ASLAN Haber İzmir’den... İzmir’de bir çiftlikte bir yavru aslanın varlığı fark ediliyor. Aslan yavrusu oradan alınıp İzmir Belediyesi’ne bağlı Doğal Yaşam Parkı’na teslim ediliyor. 10 aylık olduğu tahmin edilen aslanın kedi mamasıyla beslendiği, bu yüzden zayıf kaldığı saptanıyor. Kilo alması için özel diyet uygulanıyor. Belediye kaynakları bir anket yapılarak yavru aslana halkın oylarıyla ad konulacağını bildiriyor. Öneriler alınırken Galatasaraylı olduğu anlaşılan bir vatandaş aslana şu adı uygun görüyor: Cimbom... KARINCA Karınca’nın mektubunu Mülkiyeli arkadaşımız Özden Ant postalamış.. Diyor ki karınca bizlere: “Sevgili ev sahipleri, Yaz geliyor ve yiyeceğimiz bittiği için yuvalarımızdan çıkmaya başlıyoruz. Biliyoruz ki siz bizi evinizde istemiyorsunuz. Rica ediyoruz lütfen BİZİ ÖLDÜRMEYİN. Eğer evinize gelmemi istemiyorsanız ben salatalık kabuğundan nefret ederim. Girdiğim yerleri takip ederek salatalık kabuğu koyarsanız ben anlarım ki beni istemiyorsunuz ve evinize girmem... Sıradan bir tebeşirle o yolu çizerseniz ben o çizgiyi asla geçmem. Gireceğimiz yerlere limon parçası koyarsanız biz anlarız ve oraya girmeyiz. Ama lütfen bebek pudrası dökmeyin, onlar bizi öldürür. Çünkü pudra nefes yollarımızı tıkar... Eğer bunları yaparsanız biz sizi hiç rahatsız etmeyiz!..” İmza: Karınca İZİN Sağlık onarımı nedeniyle Kısa bir izin ricamız var... Buluşmak üzere.",https://www.milliyet.com.tr/yazarlar/melih-asik/ifade-aniti-7333885
Melih Aşık,SAVCI KİMDİR…,10 Nisan 2025,"Olay bilinir ama yine de ara sıra hatırlamakta fayda vardır. Atatürk’ün huzurunda “Hukuk Reformu” tartışılırken savcılara neden “cumhuriyet savcısı” unvanının yakıştırıldığı sorulur... Denir ki: “ Neden Cumhuriyet Başbakanı, Cumhuriyet Bakanı, Cumhuriyet Müsteşarı, Cumhuriyet Valisi, Cumhuriyet Büyükelçisi olmuyor da Cumhuriyet Savcısı oluyor. Neden bu ayrıcalık?” Atatürk soruyu, hukuk reformunun mimarı Mahmut Esat Bozkurt’a yöneltir. Bozkurt’un cevabı nettir: “Çünkü, öyle zaman olur ki, cumhuriyeti korumak için savcının başbakandan, bakandan, müsteşardan, validen, büyükelçiden bile hesap sorması gerekebilir. İşte o yüzden savcının unvanı Cumhuriyet Savcısı’dır.” Atatürk, gülümseyerek bu tanımı onaylar. ★★★ Atatürk, 9 Ekim 1925 tarihinde cumhuriyet savcılarına hitaben şöyle konuşur: “Türkiye Cumhuriyeti’nde kimsesiz birey yoktur... En güçsüz ve en kimsesizlerin yardımcısı devlet ve onun kamu hukuku temsilcileri olan Cumhuriyet Savcılarıdır. Kendilerini kimsesiz görenlerin, yanlarında her an haklarını aramakla görevli Cumhuriyet Savcıları bulunduğunu asla unutmamaları gerekir. Zayıf ama haklı olanların en güçlü durumda olmaları, adliyemizin ülküsüdür.” Savcı Cumhuriyet’in koruyucusu, kimsesizlerin kimsesi olmalıdır. TİYATRO KOLTUĞU Devlet Tiyatroları bilet fiyatlarına bu aydan geçerli olmak üzere yüzde 300’e varan zamlar yaptı... İstanbul, Ankara ve İzmir’de birinci kategoride tam bilet 115 TL’den 450 TL’ye, indirimli bilet 70 TL’den 330 TL’ye yükseldi. Fiyatlar arka sıralara doğru düşüyor ama yine de vatandaşın bütçesinin kaldıramayacağı ağırlıkta... Yapılan zamlar yüzde 38’lik resmi enflasyon rakamının da neredeyse 10 katı... Devlet tiyatrolarının kuruluş amacı “kâr gözetmeden, toplumun her kesimini tiyatroyla buluşturmak, sanatı toplumun her kesimine ulaştırmak” tır. Bu yüzden her zaman bilet fiyatları halkın ortalama gelir seviyesi düzeyinde tutulurdu. Bu amaç unutuldu. Devlet Tiyatrosu Sanatçıları Derneği (DETİS) zamma tepki gösteriyor: “Halka evinizde oturun ve televizyon seyredin” deniyor.” Sanat kurumlarının, kâr-zarar mantığıyla değerlendirilemeyeceğini vurgulayan DETİS, “Üstelik Devlet Tiyatrosu’nun bilet gelirleri, kurumun bütçesine değil, genel bütçeye aktarılmaktadır. O halde, bütçenin belini doğrultacağız diye, halkın belini bükmenin bir mantığı var mıdır? Yoksa bu bilet fiyatları karşısında, düşecek seyirci sayısını bahane ederek Devlet Tiyatrosu’nun varlığı hakkında daha başka planlar mı düşünülmektedir?” Son söz: Mantığa uymayan bu zamlar geri alınmalı... SİRKECİ Kültür ve Turizm Bakanlığı, Sirkeci Garı’nın ve içindeki Demiryolu Müzesi’nin onarıma alınacağını bildirdi. Garın rant merkezine dönüştürüleceği söylentilerine karşılık Bakanlık kaynakları müzenin onarım için kapatılacağı ve sonrasında demiryolu ve göç müzesi olacağını bildiriyor. Müzedeki eserlerin bina içinde bir depoda tutulacağı sözlerine inanmadığını söyleyen Demiryolu Müzesi Kurucu Müdürü Ruhan Çelebi, Cumhuriyet’e yaptığı açıklamada dedi ki: - Eserlerin garın içinde bir alanda korunacağına asla inanmıyorum, öyle bir düşünceleri olsa eserler olduğu yerde özel kasalarda saklanabilirdi. Eserler farklı ortamda iyice bozulacaktır. Ben Sirkeci Garı’nın da Galata Port gibi rant merkezi olacağını düşünüyorum.” Dileğimiz; Sirkeci Garı tarihi özelliğine uygun amaçla kullanılmalı. İstanbul’un bu tarihi varlığı yozlaştırılmamalı... CERYAN Enerji Piyasası Düzenleme Kurumu’nun (EPDK) açıkladığı yeni elektrik tarifesiyle, konut faturalarına yüzde 25 zam geldi. EMO’ya (Elektrik Mühendisleri Odası) göre, 4 kişilik bir ailenin, tüketeceği 8 kilovatsaati geçmeyen bu tüketim için ödenmesi gereken 476 TL şimdi 595 TL’ye yükseldi. EMO’ya göre bundan dört yıl önce dört kişilik ailenin asgari elektrik faturası 183,4 TL idi. Bugün ise 595,8 TL. Artış yüzde 225 oranında... 1980’den itibaren anlatılan özelleştirme masallarında bu sistemde işletmelerin daha verimli çalışacağı, rekabetin, üretimin ve yatırımın artacağı, ürün fiyatlarının ucuzlayacağı anlatıldı. Rakamlar ise tersini gösteriyor. DANIŞMA Büyük İskender uzun yıllar yanında bulunan danışmanını bir gün yanına çağırmış: - Senin işine üzülerek son veriyorum, demiş… - Neden, diye sormuş yardımcısı... - Bunca yıldır yanımdasın, demiş İskender, bir tek hatamı eleştirmedin... Hatalarımı görmüyorsan cahilsin, görüyor da söylemiyorsan hainsin...",https://www.milliyet.com.tr/yazarlar/melih-asik/savci-kimdir-7347522
Melih Aşık,KAPTAN BEYİN,03 Nisan 2025,"Kendinizde bir keyifsizlik mi hissediyorsunuz? Onkolog Prof. Bülent Berkarda’nın tavsiyelerine kulak verelim... Halen 93 yaşında olan hoca, bakın neler öneriyor... “...Düşünceler beyinde nöropeptit üretimini tetikler. İyi şeyler düşünürsen iyi nöropeptitler üretirsin… Bunlar kan yoluyla tüm vücuda yayılıp bağışıklık hücrelerini çalıştırır… Bir tür enerji parçacığı gibi. Hastalarıma neşeli insanlarla buluşmalarını, neşeli kitaplar okuyup komedi filmleri izlemelerini öneriyorum. Norman Kazan’ın bir kitabı vardır; orada ‘kanseri her gün dört kere Şarlo filmi izleyerek yendim’ der… Durduk yere kahkaha atarak da bilinçaltı kandırılabilir… Aslına bakarsanız sebepsiz de gülünebilir. Günde yirmi kere ‘Ha ha ha’ diye gülebilir hasta durduk yere. Ama bunu şimdi kime anlatacaksın, bizim millet inanmaz böyle şeylere, şüphecidir. Halbuki beyin onu gerçek sanıyor. Şuur altı kanar. Ne dersen ona inanır… Kahkaha atıp iyiyim de; iyiymişiz der… Kötüyüm de; kötüymüşüz der... İnsan vücudu bir gemi gibidir. Emirleri kaptan verir, makine dairesi emirleri yerine getirir. Bizde de kaptan beyindir. Bilinçaltı da makine dairesi… Telkin çok önemli. Oturup günde on kere bugün çok iyiyim şükür de; karaciğerin, dalağın, akciğerin ona göre çalışır. Kaptan iyiyiz derse beyin iyi endorfin salgılar…” Özetle: Ruh sağlığı için iyimserliği ve umudu elden bırakmayalım... AVRUPA MİMARİSİ ABD Başkanı Trump, Avrupa’nın güvenliğinden Avrupalıların sorumlu olmasını istiyor. Avrupalılar bu yüzden yeni ve bağımsız bir güvenlik yapısı oluşturmak için harekete geçtiler. Ukrayna savaşında eğer ateşkes sağlanırsa bu ülkeye Avrupa’dan barış gücü gönderilecek. Türkiye’yi yönetenler Avrupa’nın güvenlik yapısına ve barış gücüne katkı sağlamaya gönüllü. Ne var ki, böyle bir yapılanma Türkiye’yi Rusya ile karşı karşıya getirebileceği için tehlikeler de içeriyor. Üstelik Türk askerini böyle bir göreve yollamak iç politikada sıkıntılar yaratacaktır. Bu noktada E. Gen. Nejat Eslen’in bir önerisi var. Diyor ki Gen. Eslen: - Benim farklı bir önerim var. Türkiye’deki Suriyelilerden 2 tugay, Afganlardan 1 tugay kurulabilir. Bu üç tugay 15 bin kişilik bir güç demektir. Masrafını elbet Avrupa ülkeleri karşılayacaktır. Avrupa ordusunun asker açığı, Türkiye’yi rahatsız etmeden bu şekilde karşılanabilir... Bu tugaylar, aynı zamanda, asker bulmakta zorlanan Avrupa’nın yeni güvenlik yapısının sabit güçleri olabilir. Sayın Eslen’in önerisi tartışılmalı... VOLKAN... Demek ki sevilmek için Güzel ses, güzel beste, popüler şarkılar yeterli değil... İnsanlar için çarpan, Adaleti savunan, Hakkı gözeten bir yürek de şart... Güzel ses güzel ruhla anlam kazanıyor Rahat uyu Volkan Konak... ACİL Değerli sanatçı Volkan Konak’ın sahnede kalp krizi geçirerek ölümü üzerine Doktor Sanatçı Ferhat Göçer diyor ki: “Yıllardır Kıbrıs’ta sahne alan bir sanatçı olarak, böyle kalabalık organizasyonlarda, kapıda mutlaka bir ambulans ve kalp krizine profesyonelce müdahale edecek CPR ekibinin olması gerekir ve ben otel ve hükümet yetkililerini defalarca uyardım. Volkan Konak’ın sahnede düştüğü andan itibaren hastane yoğun bakım servisine ulaşması 1 saati almış. Böyle durumlarda değil saat dakikalar bile önemlidir.” Hem Kıbrıs hem Türkiye’de konser veya maç gibi kalabalık toplantılarda en azından bir acil müdahale ekibi bulundurulmalı... Bu acı olay ders olmalı...... LE PEN Fransa’da mahkeme, Ulusal Cephe lideri Le Pen’e hapis ve 5 yıl boyunca seçimlerden men cezası verdi. İlk tepki kimden mi geldi? Sosyalist Parti ve daha soldaki lider Melanchon’dan. Her ikisi de en güçlü siyasi rakibin önünün yargı yoluyla kesilmesine itiraz etti. Çünkü karar rakipleri Marie Le Pen’den çok demokrasiyi yaralıyor. Fırsatçı politikacı böyle bir kararı alkışlayabilir... Sorumlu politikacı demokrasinin geleceğini düşünerek hareket eder. Fransız solu iyi bir sınav verdi bu konuda. ÇAN Adaletin önemini kavramayanlara anlatmak için türlü hikâyeler vardır... Mesela... Bir zamanlar İngiliz sarayında bir hizmetli ölürse papaz kilisedeki çanı bir kez çalarmış... Soylu biri ölürse iki kez, kralın bir yakını ölürse üç kez çalarmış. Eğer kral ölürse çan dört kez çalınırmış. Bir gün çan 5 kez çalınmış. Duyanlar hayretle kiliseye koşmuş ve sormuşlar: - Papaz efendi kraldan büyük kim öldü? Papaz: “Adalet öldü” demiş... Çünkü adalet kraldan da önemliymiş oralarda...",https://www.milliyet.com.tr/yazarlar/melih-asik/kaptan-beyin-7342497
Melih Aşık,GELECEK PROGRAM,08 Nisan 2025,"CHP, son kurultayın iptal edilerek partiye kayyum atanması tehdidini boşa çıkarmak için olağanüstü kurultay yaparken parti kadrolarını yenilemiş, iktidar umutlarını tazelemiş oldu. Kurultay delegeleri Özgür Özel’i, oybirliğine yakın bir sayıyla yeniden seçerek genel başkanın gücünü artırmasına imkân verdiler. CHP örgütü birbiri peşinden dev mitingler, ön seçim ve olağanüstü kurultayı başarıyla düzenleyerek iyi sınav verdi. Yaşanan süreç partinin özgüvenini artırdı denebilir. Şimdi programda İstanbul’un ilçelerinde ve her ilde her hafta düzenlenecek “erken seçim” çağrılı mitingler var. Kurultay’a gölge düşüren olay mı? Divan başkanı tarafından eski genel başkanların adı okunurken Deniz Baykal’ın adının pas geçilmesiydi. Deniz Baykal 18 dakika,18 gün falan değil tam 18 yıl CHP’nin genel başkanlığını yapmış bir isim. Yok saymak nasıl mümkün olabilir? (Sonradan özür dilendi) ★ ★ ★ CHP, erken seçim çağrılarını ses yükselterek sürdürmeyi planlarken... Merakla partinin açıklayacağı siyasi program ve seçim mesajlarını içerecek icraat programı bekleniyor. Erken seçim çağrıları güzel de... Parti iktidar olursa sorunlara hangi politikalarla, çözümlerle yaklaşacak? İlk iş olarak neler yapacak? Öncelikli vaatleri neler olacak? Seçim öncesi vatandaşın en çok duymak isteyecekleri herhalde bunlardır. İŞTE BİZ BÖYLEYİZ! Öğretmen Ali Özdemir, milletçe arzuladığımız (uyguladığımız) hayat biçimini yazmış: - Dini bayram tatilleri 9 gün olsun. - 3 - 5 cm kar yağınca okulları tatil edelim. - 40 - 45 yaşında emekli olunsun. - Üniversitelerin kadrolarını eş, dost, akrabaya tahsis edelim. - Senede sadece 1 - 2 ay kullanılan yazlık evlerimiz olsun. - Yunan adalarında tatil yapalım. - Otomobilimizi her yıl yenileyelim. -Verimli tarlalara binalar dikelim. - Demir ve deniz yolu taşımacılığına yüz vermeyelim. - 100 metrekarenin altındaki evlere burun kıvıralım. - Her sene cep telefonu yenileyelim. - 500 metrelik mesafeye arabayla gidelim. - Her öğünde sofraya 10 - 20 çeşit yiyecek dizelim. - Sınıfta kalmayı kaldırıp asalaklığı teşvik edelim. - Günde 10 saat TV izleyelim. - Sosyal medya hesaplarında zevzeklik edelim. - Az ilaç yazan tutumlu hekimleri dövelim. - Sahte hastalık raporları alıp işten kaçalım. - Vasıfsız, planlama ve bilime düşman tiplere oy verelim. Ali öğretmen sözü şöyle bağlamış: - Hem zenginler gibi yaşayacak hem fakirlikten şikâyet edeceksin. Olmaz öyle şey! PİRZOLA Kadıköy Moda’da müşterisi bol bir et marketi var. Vitrini her zaman özenle dekore ediliyor. Etler iştah açıcı şekilde sıralanıyor. İnsanın hemen alıp ızgaraya atası geliyor. Vitrine göz gezdiriyoruz... 600 liradan aşağı et yok... Pirzola kalemleri de özenle dizilmiş... Üzerindeki fiyatı okuyoruz: 1750 lira... Evet bir kilo pirzola 1750 lira... Malum pirzolanın yarısı kemik ve yağdır... O kemik ve yağlar da kilosu 1750 liradan satılıyor... Pirzola ile göz ucuyla vedalaşıyoruz. Kim bilir bir daha ne zaman karşılaşırız! MADDE Anayasa Madde 26: “Herkes, düşünce ve kanaatlerini söz, yazı, resim veya başka yollarla tek başına veya toplu olarak açıklama ve yayma hakkına sahiptir.” Şu kısacık ve küçücük madde gereğince uygulansa ülkede bunca gürültü kopar mıydı? KOMŞU İsrail uçakları geçen çarşamba gecesi Suriye’nin Hama, Humus ve Şam şehirleri çevresindeki 14 eski askeri istasyon, tesis ve üssü bombaladılar. Bu merkezlerde Esad döneminden kalan tesis ve araçlar kullanılmaz hale geldi. Bombalanan noktalardan biri de Türkiye’nin hava savunma üssü olarak kullanmak istediği T4 diye anılan üstü. İsrail’in Jerusalem Post gazetesine İsrailli bir kaynak, bu üssün Türkiye’ye mesaj amacıyla bombalandığını söyledi. Türkiye’nin böyle bir üs kurmasının İsrail’in güvenlik planlarına uygun olmadığını bildirdi. İsrail, Türkiye’nin Suriye üzerindeki etkisinden rahatsız. ABD’nin desteğinde Suriye’ye kendisi hâkim olmak, kuzeye doğru genişlemek istiyor. Esad’ı yerinden kaldırırken bu durumları hesap etmiş miydik? Artık etmeliyiz. BOLERO Klasik müzik meraklılarını ilgilendirecek bir tebessüm... Spikerlikte bir efsane olan Jülide Gülizar ablamız anlatmıştı: - Radyoya ilk girdiğim yıllarda bir akşam nöbetçi spiker olarak görevliydim. Telefon çaldı. Arayan o dönemin ünlü bir bakanıydı. Bana “Spikeriniz uyuyor mu, plak takıldı, aynı şeyi tekrarlayıp duruyor” diye çıkıştı. O sırada yayında olan parça mı? Ravel’in ünlü Bolero’suydu.",https://www.milliyet.com.tr/yazarlar/melih-asik/gelecek-program-7345938
Melih Aşık,FUTBOL KÜLTÜRÜMÜZ,11 Mart 2025,"Futbolu bilmiyoruz. Bilmediğimizi de bilmiyoruz. Çağdaş futbol bizim sandığımızdan başka bir şey aslında. FB - Glasgow maçını izledik. Ardından spor yorumlarını izledik. Bizim futbolcuların teknik kapasitesi daha üstünmüş! Takımlarımız daha kaliteliymiş. Ama yenilgide yanlış kadro teşkili, antrenör hatası falan rol oynuyormuş. Şunları göremiyor muyuz? Adamlar bizden daha koşuyor, daha hızlı top çeviriyor, daha isabetli pas atıyor, rakip sahada daha çabuk çoğalıyor, mecbur kalmadıkça çalıma başvurmuyor. Bizim futbolcular yavaş hareket ediyor, yan pasla vakit geçiriyor, çoğu topa iki üç hamlede sahip olabiliyor, top hızlı gelirse kontrol edemiyor, sağdan sola dönemiyor... Teknik üstünlük burada kendini gösteriyor… Rakip takım teknik üstünlükte bizden çok daha iyi olduğu için maçı kazanıyor. Bunu fark edemedikçe nal toplamaya devam edeceğiz... Ayrıca ligimizde yavaş ve kalitesiz bir futbol oynanıyor. Böyle bir ligde iki takımın sivrilmesi olası ama Avrupa çapına ulaşması mümkün değil. Takımlar güçlü rakiplerle güçlenir. Futbolda ileri ülkeler çoktan basit ama neticeye dönük futbola yöneldi. 2000’lerde bir ara Avrupa’ya yetişmiştik. Tekrar geride kaldık. Çağa uygun bir alt yapı ile yeni bir nesil yetiştirmek yerine Avrupa’nın eskileriyle futbol sirki oluşturmak kolayımıza geldi. Bu kafayı değiştirmeye de pek niyetimiz yok gibi... BİNGÖL CHP Ankara Milletvekili Tekin Bingöl, TV 100’de Anayasa’nın 66. maddesinin yeniden ele alınması gerektiğini söylüyor. “Türk devletine vatandaşlık bağıyla bağlı olan herkes Türk’tür” şeklindeki maddenin tartışmaya açılmasını önererek şunları ekliyor: - ‘Türk’ diye kesin bir şey koyuyorsunuz. Türk var, gerisi yok. Var kardeşim. Bu ülkede Kürt de var, Çerkez de var, Laz da var. Bunları kabulleneceksiniz. Kimse senin tebaan değil. Türk anadan doğan Türk ise Kürt anadan, Arap babadan doğan çocuk ne? Nasıl kendilerini tanımlayacaklar? Bingöl’e soru: Mesela Almanya’da Çerkes ana ve Laz babadan doğan genç milliyeti sorulduğunda ne diyor? - Alman’ım, demiyor mu? Halen çifte vatandaş olan öz be öz Türkler bile kendilerini “Alman’ım” diye tanımlamıyor mu? Anayasa’daki ifadenin ırkın değil, vatandaşlığın adı olduğunu hâlâ öğrenemediniz mi? KENZ İlahiyatçı İhsan Eliaçık, TV’de konuşuyor. Kulak veriyoruz: - Kuran’ı Kerim’de Allah’a inanmamanın cezası yoktur... - Namaz kılmamanın, içki içmenin cezası yoktur. - Başını örtmemenin cezası yoktur. Bu saydıklarımın hiçbiri insan haklarının ihlali değildir. Namaz kılmayan kişinin kimseye zararı yoktur. Ama bazı şeylerin cezası vardır... Öldürmek, çalmak, iftira atmak, zina etmek, taciz, tecavüz etmek, kenz yapmak... Bunların cezası vardır... Kenz yapmak neymiş? Daha önce duymamıştık… Eliaçık anlatıyor: - Başkaları kuru ekmeğe muhtaçken kişinin ihtiyacından fazla mal, mülk, para biriktirmesi hazine yapması... Bu kenz yapmaktır ve Kuran’da cezası vardır. Tuhaf şey… Kenz yapmak diye bir kavramın Kuran’da varlığını ve sohbetlerde konuşulduğunu hiç duymamıştık. Komşusu aç yatarken insanların mal mülk para istiflemesi demek ki suçmuş. Ama nedense hiç gündeme getirilmiyor. Varsa yoksa içki içmek günah mı, denize girmek orucu bozar mı, gibi ayrıntılar... ViTAMiN Hafif soğuk almışım... Dostlar: - Biraz C vitamini alsan iyi olur, dediler, İçinde çinko da bulunan bir C vitamininin adını verdiler... Eczacı Egemen kardeşimden istedim. Çıkarıp verdi. - Ne kadar bu Egemen? - 450 lira abi. - Yok daha neler? - Maalesef öyle abi… - Kaç tablet var içinde? - 15 tablet... Suda eriyen bu tabletlerin tanesi 30 liraya geliyor... SGK yazmıyor. Parayı cepten ödeyeceksiniz. Bu arada internette aynı vitamini 240 lira fiyatla satılırken gördük. Neredeyse yarı fiyat. Bu nasıl oluyor? Akıl erdiremedik! FAY Türk dili konusundaki duyarlığı ile tanınan Atilla Aşut arkadaşımız, Birgün’deki son yazısında deprem haberlerinde sık sık geçen “Fay kırığı”, “Fay kırılması” gibi ifadelere değiniyor. Fay sözcüğünün Fransızcada zaten “kırık” anlamına geldiğini söyleyen Aşut, biri Fransızca diğeri Türkçe bu iki sözcüğün aynı anlama geldiğini anımsatıyor. Bir okur ise itiraz ederek şöyle diyor: “Fay Fransızcada kırık anlamına gelebilir... Türkçede yer altındaki deprem çizgisi anlamı kazanmıştır ve Türkçeleşmiştir...” Sanırız ikinci görüş de yanlış değil...",https://www.milliyet.com.tr/yazarlar/melih-asik/futbol-kulturumuz-7326989
Melih Aşık,KIRLARDAN...,06 Mart 2025,"“Kırlardan Gelecekler” adlı kitap iki araştırmacı gazeteci tarafından derlenmiş tarım yazılarından oluşuyor. Hazırlayanlar, Özge Güneş ve İlkay Öz... Türk tarımının dertleri, sorunları, tıkanma noktaları, gıdamıza yansımaları, beslenmemize etkileri... Kitap bu konulara yoğunlaşıyor. Acaba 85 milyonun karnını doyuran ama kendi karnını doyuramayan çiftçi psikolojik olarak ne durumdadır? Yarınlara nasıl bakar? Kitaptan okuyalım: “Çiftçiler var olan ekonomik ve ekolojik kriz koşullarında son derece umutsuzlar. Geleceği göremiyorlar. Çocuklarına çiftçiliği önermiyorlar. Bu durum onlarda bir depresyon yaratıyor. Hasta olan ve hastalığının neden kaynaklandığını bilmeyen bir insan düşünün. Hastalığının nedenini ve bazı tedaviler ile iyi olacağını öğrenirse morali düzelir. Çiftçi de böyle. Bir gelecek görmesi gerekiyor. Görürse daha iyimser olur ve çabalarını arttırır. Şu anda tarım politikasını yönetenler hiçbir gelecek önermiyorlar. Ama muhalefet de ciddi bir gelecek vizyonu ortaya koymuyor.” Çiftçinin içine itildiği koşullar yalnızca onu zora sokmuyor. Ucuz girdi kullanımı ürünlerin içindeki zehir miktarını arttırıyor. Et, süt, yumurta gibi temel gıdaların besleyici değerini düşürüyor. Her gece sonuca varmayan gevezeliklerle vakit geçiren TV kanalları da maalesef tarımın sorunları gibi hayati konuları gündeme getirmiyor. Halk karanlık içinde tutuluyor. VEDA Birkaç ay arayla kaybettiğimiz… Ferdi Tayfur ve Edip Akbayram’ın ardından görkemli uğurlama törenleri yapıldı... Yoğun sevgi yazıları yazıldı... Her iki sanatçı sele dönüşen gözyaşları arasında uğurlandı. Her iki sanatçı hayatlarının son yıllarında böyle sıcak ilgi görmüşler miydi? Biz mi fark etmedik... Yoksa tüm sevgi ve alkışlar ölümlerinden sonraya mı bırakılmıştı? Bu arada cenazedeki kimi gayri ciddi kişilerin oradaki ünlülerle hatıra resmi çekmek için birbiriyle yarışmaları neydi öyle? Yakışık aldı mı? REKABET Gazete haberi şöyle: “Rekabet Kurumu Başkanı Birol Küle, sadece 2023 yılında Rekabet Kanunu’nu ihlal eden firmalara toplamda 7,7 milyar TL idari para cezası uygulandığını açıkladı. Birol Küle, özellikle gıda sektöründe kırmızı etten çiğ süte kadar geniş bir yelpazede incelemeler yapıldığını belirtti.” Haberi okuyanlar, “Ne güzel devlet çalışıyor, rekabeti bozanlara göz açtırmıyor hem de hazine doluyor” diye düşünebilirler. Ama acele etmeyin... Bu ceza yazılanlar büyük firmalardır. Güçlü hukuk servisleri vardır. Her biri ceza bildirimi üzerine dava açar. Davalar uzar gider. Yukarda görülen rakamların çok altına iner. Ödemeler uzun süreye yayılır. Sonunda devlete fındık fıstık parası kalır. Sayın Başkan bize yazılan para cezalarının kaçta kaçının tahsil edildiğini söylerse... İşte o zaman sevinir, halkımız adına teşekkür ederiz. UKRAYNA Ukrayna halkı NATO’ya ve Avrupa Birliği’ne alınacağı vaadiyle kandırıldı. Zelenskiy adlı komedyen o hayallerin üzerine binip koltuğa oturdu. Ukrayna halkı, emperyalizm tarafından Rusya’ya karşı maşa olarak kullanıldığının farkına varamadı. Ülke savaş ateşi altında yakıldı, yıkıldı. Binlerce genç cephelerde yok oldu. Yalanlara aldanıp gerçeği görememenin bedelini ülke halkı çok ağır ödüyor, daha da ödeyecek... Ey insanoğlu... Gözünü aç ve sana anlatılan masalların arkasında var olanları görmeye çalış. Kimse kimseye (hele gece vakti televizyon ekranlarında) bedava masal anlatmaz...",https://www.milliyet.com.tr/yazarlar/melih-asik/kirlardan-7323300
Melih Aşık,RAMAZAN FIKRASI,15 Mart 2025,"Neredee o eski ramazanlar, iç çekişi şimdilere mahsus değil... Ahmet Rasim, 1920’lerdeki yazılarında aynı özlemi dile getirir... Gelen her yeni ramazan eski ramazanları aratır... Çünkü zaman hızlandıkça ramazan keyfine ve kültürüne ayrılan vakit azalır... Ahmet Rasim, “Ramazan Karşılaması” adıyla yayımlanan yazılarında (Arba Yayınları) hoş öyküler anlatır. İşte bir tanesi... Adamcağızın biri evlenmeye niyet etmiş, niyet etmekle beraber bir eve lazım olan şeker, pirinç, yağ, soğan, tuz, kahve velhasıl boğaz nevalesi türünden bir haylisini almış. Nikah olup bitmiş, üçüncü günü mesela beş okka şeker getirmiş. Kadın, gayet saf, her sözü manası manasına anlarmış demiş ki: - Efendi, kilerde daha okkalarca şeker var idi. Neye aldın? - Ramazan için... Ertesi gün bir okka kahve getirmiş, kadın yine: - Daha iki üç okka kahvemiz var idi... - Bu da Ramazan’ın! Kadın bir gün pencereden kafes altında bakınıp dururken sokakta iki kişiden birinin diğerine: - Vay! Ramazan! Ne vakit geldin? dediğini işitmiş, boynuna sarıldığını görmüş... Kendi kendine: - Hah!.. Efendinin dediği adam geldi, diyerek evin kapısı önünden geçeni cam vurarak çağırmış: - Sizin bizde emanetleriniz var, alınız, hitabıyla kocasının günlerden beri taşıdığı zahireyi vermiş, derler. SALEP Yaz kış Bodrum’da yaşayan Nejat Eslen Paşa, bir arkadaşıyla Gündoğan’da belediyenin işlettiği kafeye uğramış. Bir fincan Türk kahvesiyle bir salep içmişler. Hesap gelmiş; 160 lira... Kahve 40 TL, salep 120 liraymış. Paşa dedi ki: “Kışın Bodrum’da hemen tümüyle emekliler yaşıyor. Belediyenin fiyatları buna göre ayarlaması gerekirdi. İstanbul’da halk lokantasında 120 liraya üç kişilik yemek verilirken burada bir fincan salebe belediyenin 120 lira fiyat koyması bana aşırı geldi.” Özetle... Bodrum’da emeklilerin de yaşadığı unutulmamalı... PAŞİNYAN Ermenistan Başbakanı Nikol Paşinyan uzun süredir ülkemizle ilişkilerin düzeltilmesi için çaba harcıyor, akılcı ve sağduyulu açılımlar yapıyor. Paşinyan, iki ülke ilişkilerine set çeken soykırım mevzusunun kendi dış politikalarında artık öncelik olmadığını söylüyor ve bu konunun istismarını gündemden kaldırıyor. Soykırım iddiaları yıllardır Türkiye’yi karalamak ve yeni nesilleri kendi tarihine düşman etmek için kullanılıyordu. Bu arada Ermeni diasporası ile eşgüdüm halinde hareket eden bizim entellerin keyfi kaçmış olmalı. Fena halde ofsaytta kaldılar... PEYNİR Yaşı 70’e dayanmış bir beyefendi diyor ki: “Peyniri hayatım boyunca önce tadına bakarak aldım. Artık fiyatına bakarak alıyorum.” Hayatımızda böyle değişiklikler oldu nitekim! SPİKER Bendeniz akşamları ekran başına oturup haberleri izlemem. Birkaç gün önce bir kanalda baştan sona izleyecek oldum. Ve merak ettim... Haber spikerleri acaba düzenli olarak psikolojik muayeneden geçiriliyor mu? Sürekli olarak kriz, yıkım, yangın, pahalılık, cinayet, eylem, yürüyüş, kaza, soygun, dolandırıcılık haberi vermek psikolojilerini bozmuyor mu? İzleyiciler bunalınca ekran başından kalkıp evde dolaşabilir. Ama haber spikerlerinin öyle şansı yok. Yazı işleri ne kadar olumsuz haber varsa yazıp ellerine tutuşturuyor onlar da makineli tüfek gibi okuyorlar. (Olumlu haber bulmak mümkün mü, o da ayrı mesele) Ben izlerken bunaldım. Onlar kim bilir nasıl ruh halleri içine giriyor. Bence spikerler düzenli olarak psikolojik muayeneden geçirilmeli. Uzun süre haber spikerliği yapmalarına izin verilmemeli. Yoksa keçileri kaçıracaklar... FENER Fenerbahçe İskoçya’da Glasgow Rangers’a karşı harika oynadı. Aslanlar gibi dövüştü. Maçı 2 - 0 kazandı. Ancak bir penaltı eksik atarak turu kaçırdı. Biraz şans faktörü diyelim. Ama daha önemli sebep İstanbul’daki maçın farklı kaybedilmesiydi. Bu arada Antrenör Mourinho, SKY Sport’a röportaj vermiş. Diyor ki: “Türkiye’de yaşananlar spor rekabetiyle ilgili değil. Burada insanların hayal edebileceğinden çok daha büyük şeyler oluyor. Fenerbahçe, Türkiye’de bazı şeyler değişmeden şampiyon olamaz. Normal şartlarda açık ara lider olmamız gerekiyordu.” Mourinho sürekli “şeyler” diyor. Şeyler oluyormuş. Ne imiş onlar? Belli değil. Psikolojide “anxiety disorder” diye bir şey var: “Kaygı bozukluğu…” Temeli olmayan endişe ve vehime bu ad veriliyor. Ya böyle bir krize yakalandı hoca.. Ya da başarısızlığa kılıf arıyor. Sadece futbola odaklansa o “şeyler”e hiç gerek kalmayabilir.",https://www.milliyet.com.tr/yazarlar/melih-asik/ramazan-fikrasi-7330147
Melih Aşık,BİZ ÇOCUKKEN!,08 Mart 2025,"Genç bir aile... Biri 6, diğeri 8 yaşında okula yeni başlayan iki çocukları var... İstanbul’un Eyüpsultan semtinde yaşıyorlardı, Kırklareli’ne taşındılar. Bir yıldır oradalar. Kırklareli sakin, uygar şehir. Soruyoruz: - Nasıl sevdiniz mi yeni şehrinizi? - Evet karı koca biz çok memnunuz, dediler... - Peki çocuklar? - Onlar İstanbul’u istiyor... - Neden? - Burada AVM yok, diyorlar, eğlenecek yer olmadığı için sevmiyorlarmış... Biz çocukken doğayı severdik... Şimdikiler AVM seviyor... Okurumuz Asuman İnokay bir ekleme yapıyor: - 40 ve 50’ li senelerde, kırlar vardı, papatyalar arasında gelincikler. Her evin bahçesinde, çeşitli meyve ağaçları ve çiçekler. Sadece radyo ve gramofon vardı. Ne zaman ki bu güzellikler yok oldu, ahşap evler istimlak edildi, boş arazilere yüksek binalar yapıldı, AVM’ler açıldı, yeni nesil bu değişik ortam içinde doğdu. O harika, güzel seneler de bizlerin anılarında kaldı. Elif Gemicigil’in notu: “Yaşamın gerçeği böyle ne yazık ki. Benim oğlum 14 yaşında. Fırsat buldukça açık havada vakit geçiriyoruz. Onun elinde hep telefon. “Biraz etrafına bak” dedik mi, “buradan bin kere geçtik, niye bakayım” diye söyleniyor. Arkadaşlarıyla AVM’lere gitmeyi seviyor. Bahçemizdeki ağaçtan bir mandalina bile koparmadı. Ne yaparsak yapalım, sanal dünyanın yerine doğayı koyamadık.” Bunun adı yaşamak mı, vakit geçirmek mi? Bu soru da sorulmalı! SPORTİF TV’lerdeki futbol programları ile siyasi programların benzerliği dikkatinizi çekiyor mu? Örneğin spor programlarına bakınız... Tartışılan sabun köpüğü konular polemikler, ayrıntılardır. Kim kime ne demiş, öteki ne cevap vermiş, penaltı haklı mı, kırmızı kart doğru mu, hakemler adil mi, TFF kimden yana, kimi takımlar kollanıyor mu vs... Futbolun kendisi konuşulmuyor. Alt yapı sorunları, transfer politikaları vs. bir türlü gündeme gelmiyor. Siyasette görünüm farklı değil... Ekranlarda her gece karşılıklı suçlamalar var, başarısızlığın suçu sürekli rakip partilerde aranıyor... Kavga gürültü ile sorunlar tartışılıyor havası veriliyor. Ama sorunların kökenine inilmiyor. Sadece koltuk kavgası yapılıyor. O yüzden ana sorunlara çözüm oluşturulmuyor, yeni fikirler üretilmiyor. Yanlışları düzeltecek tedbir ve politikalar gündeme gelmiyor. O yüzden sporda ve siyasette yerimizde sayıyoruz. FORMÜL ABD’de kolay para kazanma yollarını anlatan kitap “3 +6 + 3” formülünü öneriyormuş... Açılımı: “Yüzde 3 faizle borç al, yüzde 6 faizle borç ver, saat 3’te golf kulübünde buluşalım.” Formül bizim için yeni değil... Bizim bankalar bu formülü yıllardır uyguluyor... MİLOR Bir sıfatı da “lezzet dedektifi” olan Vedat Milor, ocak ayında İstanbul’da Üsküdar Kent Lokantası’na habersiz gitmiş, 40 liraya yediği yemeğin hem kaliteli olduğunu, hem çok temiz hizmet verildiğini kendi Youtube kanalında paylaşmıştı. Bu video örtülü reklam sayılmış; o yüzden Vedat Milor’a Ticaret Bakanlığı tarafından soruşturma açılmış. Bu arada gözaltına alınarak Emniyet’e götürüldüğü haberleri doğru çıkmadı. Bunu da hukuk adına olumlu haber olarak kaydedelim! EDİRNE DUVARI Rüyamızda görsek inanmazdık... Edirne’de Yunanistan sınırına 8,5 kilometre uzunluğunda bir duvar çekiliyormuş. Vali Yunus Sezer, Edirne Valiliği’ndeki toplantıda: “Servis yolları ve elektro optik kule çalışmaları tamamlandı. Sınır hattı boyunca da çit çekilip duvar örülmesini öngören bir projenin de ihale aşamasına geldik. İlk etapta 8 buçuk kilometrelik duvar örülecek” dedi. İlk tepki Bolu Belediye Başkanı Tanju Özcan’dan geldi. Dedi ki Özcan: “Allah akıl fikir versin! Başka ülkeler duvarı sığınmacılar ülkeye girmesin diye yapıyor, biz de sığınmacılar Türkiye’den kaçmasın diye yapıyoruz. Bırakın isteyen sığınmacı Yunanistan’a kaçsın...” Biz de haberi görünce önce espri sandık. Meğer sahici habermiş. Dünyada en çok mülteci besleyen ve bu yüzden fakirleşen bir ülke birkaç mülteci Avrupa’ya kaçar diye neden sınırına duvar çeker? Kaldı ki böyle bir duvarı Yunanistan zaten yaptı, bu ikinci duvara ne gerek vardı? Acaba tek tük de olsa sızmalar olmasın diye Avrupa Birliği mi istedi ikinci duvarı? Nereden baksanız mantığa uymayan bir tablo var karşımızda... TREN Tren dağ başında durunca yolcular sebebini sormuş: - Efendim önümüze kaplumbağa çıktı, demiş kondüktör. - 10 kilometre önce yine çıkmıştı. - Bizi tekrar yakaladı efendim...",https://www.milliyet.com.tr/yazarlar/melih-asik/biz-cocukken-7325022
Melih Aşık,İHALE HORTUMU,13 Mart 2025,"Petkim şirketinin efsane genel müdürlerinden Kenan Yavuz, bu kamu kuruluşunu ayağa kaldırırken benzer işletmelere örnek olmuş, iş aleminin yıldızları arasına girmişti. Kenan Yavuz yönetimdeki başarılarını “Bir Sahiplenme Hikayesi” adlı kitabında anlatıyor. Mesela... Bir gün imzaya bir kağıt getirirler... - Nedir bu? - Efendim yaş meyve ve sebze ihale sözleşmesi. Kenan Yavuz sözleşmedeki fiyatlara bakıyor... Ardından çarşıya inip manavlardaki fiyatları gözden geçiriyor... İhale sözleşmesinde şeftalinin kilosu 800, domatesin kilosu 300, karpuzun kilosu 500 liradır. Manavlarda ise aynı ürünler üçte bir fiyatına satılıyor. İlgili müdüre bu rezaletin sebebini soruyor. Müdür: - Efendim yapacak bir şey yok, diyor, biz kamu ihale kanununa göre ihaleye çıktık, üç adet teklif geldi, en uygun teklif bu... İmzalamak zorundasınız... - Neden? - Eğer imzalamazsanız kamu ihale kanununa göre suç işlemiş olursunuz... Kenan Yavuz sözleşmeyi yırtar atar... Şirkete meyve ve sebzeyi her gün pazara adam yollayarak aldırır. Günlüğüne şu notu düşer: “Kamu İhale Kanunu hırsızlığı kitabına uydurma kanunudur. Denetim sorgulama ve vicdan yok ise hiçbir kanun hırsızlığa engel olamaz.” Kamuda alımlar hâlâ bu kanuna göre yapılıyor. İkide bir tasarruftan söz ediliyor ama. İhale çeteleri hortumu devlet kurumlarına dayamış, deveyi hörgücüyle götürüyor... Kimse oralı olmuyor. SPOR İnternet sitelerindeki spor haberlerini okuyor musunuz? Ben okumuyorum. Sebebi... 1. Başlıkta verdikleri haberi size okutmak için metnin sonuna kadar bir yığın gereksiz ve ilgisiz bilgiyi size okutturuyorlar. 2. Metnin sonunda da karşınıza başlıktaki haberle ilgisiz bir haber çıkıyor. Bunun adı saygısız habercilik. Ucuz açıkgözlük... HAYALLER Gazeteci Çiğdem Toker 8 Mart nedeniyle düzenlenen bir etkinlikte konuşmak üzere Almanya’dan davet alıyor. Ankara’daki Büyükelçilik bilet tarihlerine bakarak ucu ucuna üç günlük vize veriyor Ancak grev nedeniyle dönüş uçağı bir gün sonraya sarkıyor. Bunu öğrendiği anda meslektaşımızda haklı olarak telaş başlıyor. Sonuçta uğraşa didine bir gün önceye uçak bileti bulabiliyor. Durumu kurtarıyor. Benim pasaportumda bir sürü eski Almanya vizesi var. Geçmişte birer yıllık vize verirlerdi. Son olarak 4 yıllık vize vermişlerdi. Gazetecilere vize konusunda ayrıcalık sağlarlardı. İstemeseniz de uzun süreli vize verirlerdi. Anlaşılan o günler çok geride kalmış... Bir yandan da hâlâ AB’ye tam üyelikten söz eden politikacılar görüyoruz. Ne boş hayaller!... POPÜLİST İktisatçı Mahfi Eğilmez, siyasetteki kalitesizliğin boyutlarını anlatıyor: “Dünyanın her yerinde birinci sınıf kalitede insanlar siyasete girmez oldu. 21’inci yüzyılın 20. yüzyıla göre belki de en önemli farkı ve zayıflığı buradan kaynaklanıyor. Daha düşük kültür ve yetişme düzeyindeki kişilerin siyasete girip yükselmesi, kendilerine benzer bürokrat ve teknisyenlerle çalışmaları sonucunu getirdi. Çoğu siyasetçi kendisinden daha parlak bürokrat ve teknisyenle çalışmak istemiyor. Bu genel eğilimin sonucu olarak en parlak öğrenciler, mezun olduklarında özel kesimi tercih etmeye ve kamu görevine yönelmemeye başladılar. Bu gelişme her tarafta kamu yönetiminin yeteneksiz kişilerin elinde kalmasına ve bunların da popülizme yönelmesine yol açtı. Popülizm her yerde yükselen değer haline geldi.” Nedir popülizm: Kısa dönemde halkın hoşuna giden sözler ve pratik çözümler, ama uzun dönemde halkın aleyhine gelişen bir sistem daha doğrusu sistemsizlik...",https://www.milliyet.com.tr/yazarlar/melih-asik/ihale-hortumu-7328554
Melih Aşık,Sabırlı olun...,18 Mart 2025,"Sık sık sözü edilen “Kürt sorunu”, “Eşit vatandaşlık” gibi ifadeler üzerine bir vatandaş merakını dile getiriyor: Kürtlerin ne sorunu var? Kürtler Batıya göç mü edemediler? Batıya geçerken kendilerinden pasaport mu istendi? Cumhurbaşkanı, bakan, milletvekili mi olamadılar? Vali, kaymakam, hâkim, savcı, mühendis, subay mı olamadılar? Kamuda istihdam mı edilmediler? Belediyelerde işe mi alınmadılar? İhalelere mi giremediler? Turizm bölgelerinde işletme mi açamadılar? Barolarda aday olduklarında seçim mi kazanamadılar? Derneklerde, sendikalarda, odalarda yönetime mi gelemediler? Elektriği Türk halkından pahalıya mı kullandılar? Kiralık ev mi bulamadılar? Türklerden kız mı alamadılar? Sokakta, evlerinde, (resmî kurumlar dışında) Kürtçe mi konuşamadılar? Doktorsuz, öğretmensiz, mühendissiz, korumasız mı kaldılar? Kürtlerin Kürt olduklarından dolayı ne sorunları var? Evet geçmişte kötü anılar bırakan olaylar oldu. Ama zamanla bunlar düzeldi. Bu ülkenin sorunları çok ama bu sorunlar sadece “Kürtlerin Sorunu” değildir. Türkiye’de yaşayan tüm toplumun ortak sorunlarıdır. Ortak sorunları Anayasaya aykırı devlet modellerine gerekçe yapmaya kalkışmayın. İç barışı bozarsa bu niyetler bozar... Sorunlar zaman içinde konuşarak, tartışarak, demokratik mücadele ile düzeltilir. Sabırlı olun. YAREN LEYLEK Bursa’nın Karacabey ilçesinde her yıl gelip balıkçı Adem Yılmaz’ın sandalına konan ve burada ağırlanan Yaren Leylek bu yıl geç kalmıştı. Merakla bekleniyordu. Nihayet birkaç gün önce çıkagelip Adem Amca’nın sandalına konuvermez mi? Buluşma yalnız Karacabey’de değil tüm yurtta sevinç yarattı. Bu arada bazıları duyarlı insanlarla “Bir leyleğe sevindirik oldular” diye dalga geçince Zehra Kayhan hanımefendi kızdı ve şu mesajı yayınladı: “Doğru. Bir leyleğe sevindirik olduk. Olduk, çünkü sevinecek çok şey kalmadı hayatımızda. Bir leylek ile insanın dostluğu, bir leyleğin kilometrelerce yol kat edip her yıl aynı insanı bulmasındaki mucize, bekleyişin heyecanı, buluşmanın mutluluğu... Bunlar bazılarının pek tatmadığı duygular olabilir. Ama hayatın kendisidir.” Bize gelince... Evet... Bir leyleğe sevindirik olduk, memlekette sevinecek çok az şey kaldı çünkü. ŞEYLER Sosyolog Alptekin Gündüz sosyal bir durumu şakaya vurmuş... Diyor ki: “Neyse, Türkiye’de güzel şeyler de oluyor. Dilan Polat’ın Instagram’daki takipçi sayısı 7.5 milyondan 6.6 milyona düşmüş. 900.000 kişi hatasını anlamış ya da aslında hâlâ Dilan Polat’a hayran oldukları halde utançlarından takipten çıkmış. Bu bile milletimiz için bir umut kaynağıdır. Ülkede hâlâ “kötülüğe, kara para aklamaya, hırsızlığa, en diplerdeki Kezbanlığa, varoşluğa” özenmekten vazgeçen, değişmeyi başarabilen, vicdanını dinleyen veya hâlâ utanmayı becerebilenler var demektir. Hâlâ kadına hayran olup özenen, takip ve takdir edenleri de inandıkları Tanrı kurtarsın diyorum. Amin.” SİMİT Emekli general dostumuz mutluluk üzerine sohbet ederken anlattı... Dostumuz Kadıköy’de bir arkadaşını beklerken kenara park etmiş lüks bir otomobil ve yanında temiz giyimli şoförünü görüyor. Vakti de var... Şoförle kısa bir sohbete girişiyor... Aracın tanınmış zenginlerden birine ait olduğunu öğreniyor... Söz arasında soruyor: - Sizin patronunuz mutlu mu? Şoför bir süre düşünüyor... Mutsuz demiyor. Ama mutlu da diyemiyor. Paşa durumu anlıyor... Patron pek mutlu değildir. Şoföre diyor ki: - Şimdi patronunu al, simitçiden birkaç simit alıp vapura binin, arka tarafa geçin, oradan martılara simit atarak karşıya geçip geri dönün. Kuşlar sevinçten çığlık çığlığa vapurun peşinden koşarken bak patronun da nasıl mutlu olacak... Şoför: - Hiç olmayacak bir şey söyledin abi, diyor... HAYYAM Dünyayı şaşkın bırakıp gittik, Yüzlerce incimiz vardı delinmedik, Sersemliği yüzünden bilgisizlerin, Renk renk düşünceler kaldı söylenmedik.",https://www.milliyet.com.tr/yazarlar/melih-asik/sabirli-olun-7332331
Melih Aşık,YOKUŞUN BAŞINDA,04 Mart 2025,"Abdullah Öcalan’ın “PKK’nın feshi ve silahların bırakılması” çağrısı hangi tartışmalarla sürecek? Bu konuda iktidar ilk gün ortaya koyduğu çizgiden sapmıyor: Cumhurbaşkanı Tayyip Erdoğan ve MHP Lideri Devlet Bahçeli gibi, Adalet Bakanı Yılmaz Tunç da, 1 Mart’ta gazetelerde yer alan demecinde aynı kesin tonda konuşuyor: “Bir pazarlık süreci yok. Hukuk devleti pazarlık yapmaz. Ya silâh bırakacaklar ya silâhları ile gömülecekler.” Peki örgütün feshi çalışmaları nasıl ilerleyecek? Kandil’dekiler, Öcalan’ın açıklamasına uyacaklarını ifade ederken şu şartı koşuyor: “Başarı için demokratik siyaset ve hukuki zeminin de uygun olması gerektiğinin altını çizmek istiyoruz… Parti kongresini toplamak için hazırız. Ancak bunun gerçekleşebilmesi için uygun güvenlikli ortamın oluşması ve kongrenin başarısı için de Önder Apo’nun bizzat yönlendirmesi ve yürütmesi gerekir…” Anlamı, Öcalan serbest kalsın, süreci o yönetsin. DEM’in çeşitli açıklamalarında da Öcalan’a “özgür çalışma koşulları” sağlanması talep ediliyor. Özetle, Kandil ve DEM, Öcalan’ı aktif olarak sürece dahil etme çabasında. Bir başka dikkat çekici nokta PYD/YPG’nin silah bırakma sürecine dahil edilmemiş olması. O alandaki ilişkilerde de yeni düzenlemeler ufukta görülüyor. EDİP AKBAYRAM Usta sanatçı, Moda’dan 40 küsur yıllık komşumuz Edip Akbayram da ayrıldı aramızdan... Son yıllarda Barış Manço, Cem Karaca gibi isimlerle birlikte çağa damgasını vuran sanatçılar arasındaydı… Sadece bir şarkıcı değil, sosyal duyarlığı, dik duruşu, umut aşılayan eserleriyle soylu bir mücadele adamıydı da Edip... Yürekten gelen sesi yıllarca kulaklarımızdan silinmeyecek: “Gelecek günler var daha, aldırma gönül aldırma” KAZIMA İstanbul’un ilk yerleşim yerlerinden Fikirtepe, imar yasalarına meydan okuyan gökdelenler ile adeta bir beton ormanına dönüştü. Bölge yarım kalmış devasa yapılar yüzünden bugün bir hayalet şehir görünümünde... Arkeolog Nezih Başgelen, gidip gezmiş. Dün şunları yazdı: “İstanbul Fikirtepe’de bilinen tarih öncesi yerleşim alanından herhangi bir parça kaldı mı, diye merak edip İZTV’den sevgili Vedat Atasoy’la yerinde inceleme yapmaya gittik. Kentsel dönüşüm alanında gördüğümüz manzara gerçekten inanılmaz idi. Radyokarbon tarihleme yöntemi ile yapılan incelemelere göre MÖ 6.400 - 5.800 yıllarına dayandığı anlaşılan Fikirtepe neolitik yerleşiminden kalan son izler de ne yazık ki kazınıp atılmıştı.” DiNDAR Dindar adamdan kötülük gelmez. Gerçek dindar, dürüst, ahlaklı, yalan, dolan, hırsızlık, yolsuzluk gibi kötülüklerden uzak duran insandır. Kötülük, kişisel çıkar uğruna “dindar görünmek isteyen” kişilerden gelir. Bunlar ihbarcı, yalancı, iftiracı kimselerdir. Kendilerini dindar göstermek için başkalarına dinsiz diye çamur atar, can yakarlar. Bu tablonun son örneğini bir holdingde gördük. Holdingin yazışma kurallarını anımsatan CEO ihbara uğradı. Gözaltına alındı. Neyse ki sağduyu ile hukuk bu defa buluştu ve holding CEO’su salıverildi. İhbarcı tabii yine izini kaybettirdi. CEO’yu korku sonucu istifaya zorlayan holding ise sınıfta kaldı. DEYİM Kullandığımız sözcüklere dikkat ettiğimiz halde boş bulunmuş yine o hatayı yapmışız... Okurumuz Zeki Topçuoğlu duyarlık göstermiş, hatamızı düzeltiyor: “Büyük Plân, başlıklı yazınızda ne yazık ki, siz de pek çok kişinin yaptığı bir hataya düşmüşsünüz. “Demokratik siyaset” ve “Demokratik uzlaşma” ifadeleri DEYİM değil sadece birer TANIM’dır. Bir söz grubunun DEYİM olabilmesi için gerçek anlamlarının dışında başka bir anlama bürünmesi gerekir. Örneğin “İpe Un Sermek” deyimini duyduğumuzda artık ipin üstüne serilen un değil, bir işin gerçekleşmesine zorluk çıkarılması, ayak diretilmesi akla gelir.” Sayın okurumuza teşekkürle... SOSYO... Adam kendini sosyolog olarak tanıtınca uzun süredir bu kelimenin anlamını merak eden çocuk sormuş: - Sosyoloji nedir hocam? Sosyolog kısaca tarif etmiş: - Sosyoloji herkesin anladığı ve kimsenin ilgilenmediği şeyleri hiç kimsenin anlamadığı ama herkesi ilgilendiren şeyler biçimine yöneltme sanatıdır... OKSİJEN Yunanistan’da 57 kişinin ölümüne yol açan Tempe tren kazasının ikinci yıldönümünde Atina’daki yürüyüşe yaklaşık 500 bin kişi katıldı. Yürüyüşün sloganlarından biri “Oksijensiz kaldım” idi. Bu sözler tren enkazına sıkışmış bir kazazedenin ağzından duyulmuş.",https://www.milliyet.com.tr/yazarlar/melih-asik/yokusun-basinda-7321609
Melih Aşık,Büyük plan,01 Mart 2025,"Abdullah Öcalan’ın beklenen mesajı, terör yorgunu ülkemizde barışa susamışlığında etkisiyle olumlu yankılar yaptı. Bu olumlu etki yanında pek çok soru işareti de yarattı. Öcalan mesajına PKK’nın, yaratılan anti demokratik koşulların, demokratik siyaset kanallarının kapalı olmasının ve Cumhuriyet’in tek tipçi politikalarının ürünü olarak ortaya çıktığını anlattı. PKK örgütlerinin kongrelerini toplayıp, silahları bırakmasını ve kendini feshetmesini istedi. Öcalan’ın koşulu şudur: “Cumhuriyetin ikinci yüzyılı ancak demokrasiyle taçlandırıldığında kalıcı olabilecektir.” Demokratik siyaset... Demokratik uzlaşma gibi deyimler sıkça geçiyor mesajda... Bunların içi nasıl doldurulacak? Bekleyip göreceğiz. YPG açıklama yaptı... ‘Bu çağrı bizi bağlamaz’ dedi... Kandil’in açıklaması ise: “Silah bırakma koşullarının sağlanması ve siyasi olarak faaliyet imkânı verilmesi durumunda çağrıya uyulacağı” yönünde... Kandil kadroları açıkça siyaset imkânı istiyor! Bu da oldukça sıkıntılı bir süreci haber veriyor. Sonuca gelirsek... Abdullah Öcalan yakın gelecekte hem Türkiye hem Ortadoğu’da siyasi aktör olarak yerini alabilir. Süreç o tarafa evriliyor... SAYGILI TOPLUM... Eski ünlü yazarlardan Zekeriya Sertel, bir süre kaldığı ABD’deki izlenimlerini anlatırken ilginç gözlemler aktarıyor. 1922 yılındaki yazısında ABD ile Türkiye’yi kıyaslıyor, bakın neler söylüyor: “... Biz hayata ihtiyar gözle baktığımız için bizce hayat zorla taşınan bir yüktür... ... Biz daima maziye bakarız, onlar istikbale bakarlar. ... Tarihte nam bırakmış Türklerin evlatları olmakla iftihar ederek bugün için mazimizden kuvvet dileniriz. ...Yine bu zihniyetin neticesi olarak biz ihtiyarlara hürmet ederiz, onlar çocuklara hürmet ederler. İhtiyarlar, geçmiş bir hayatın sönük mümessilleridir. Onlara hürmeti maziye yapılmış bir hizmet gibi telakki ederiz. Ailede cemiyette en muhterem mevkiyi ihtiyarlara veririz. Halbuki Amerika’da ihtiyarlara hiç hürmet etmezler. Onların nazarında ehemmiyete haiz olan istikbal ve istikbali temsil eden çocuklardır... Evde mektepte cemiyette çocuk hür müstakil ve muhteremdir. Tramvayda, vapurda, şimendiferde herkes çocuğa yerini vermeye mecburdur... ...Biz istikbalimize ehemmiyet vermediğimiz için Türkiye’de en çok ihmal edilen zümre çocuklardır.” Zekeriya Sertel bu satırları 100 yıl önce, Cumhuriyet ilanı öncesinde yazmış. İNEK TANIDI İran’dan bir öykü. Adam köy kahvesinde oturmuş ağlıyormuş... Ne oldu, diye telaşlanmış arkadaşları... Sormayın, demiş ve anlatmış... “Sabah namazdan dönerken yolda bir ineği zorla bir kamyonete bindirmeye çalışan bir gruba rastladım. İnek direniyordu. Ben yaklaştım ve elimle ineğin başını şöyle bir okşadım. Hayvan sakinleşti, direnmeyi bıraktı, kamyonete bindi. Grup hızla oradan uzaklaştı. Eve geldiğimde anam ağlıyordu. Niye ağladığını sordum. “İneğimizi çalmışlar” dedi . Arkadaşları adamı teselli etmiş: - Ağlama yahu inek bulunur, alt tarafı bir inek... - Ona ağlamıyorum... - Ya neye ağlıyorsun? - İnek beni tanımıştı, ben ineği tanıyamadım, aptallığıma ağlıyorum... 1921 DEM Parti Eş Başkanı Tuncer Bakırhan hemen her konuşmasında 1921 Anayasası’ndan söz ediyor. Aslında bir anayasa denemeyecek kadar kısa ve yetersiz bir metin olmasına rağmen 1921 anayasasını övüyor. Bakınız son grup toplantısında ne diyor: - 1921 Anayasası’nın birçok eksiği var. Bunu biz de biliyoruz ama Türkiye tarihinde yerinden yönetimi esas alan tek anayasadır. Özellikle Kürtlerin ve diğer halkların kimliklerine, dillerine ve yerel yönetimlerine saygı gösteren bir anlayış var. Rotamız demokrasi, rehberimiz barış olsun.” DEM Parti 1921 Anayasası’nı özerkliği öngördüğü iddiasıyla istiyor. O anayasa gerçekten özerkliği öngörüyor mu? Hayır ama onlar öyle yorumluyor... GÜNDEM İlgilisine soru: Madem Öcalan’ın “silahları bırakın”! çağrısıyla PKK silah bırakıyordu, 25 yıldır bu çağrı neden yapılmadı.",https://www.milliyet.com.tr/yazarlar/melih-asik/buyuk-plan-7319714
Melih Aşık,DÖNE DÖNE,15 Şubat 2025,"-Ay kendi etrafında döner mi hocam? Neden sordun? Biz ayın hep aynı yüzünü görüyoruz da ondan? Ay kendi etrafında döner, bir turunu 27.3 günde tamamlar. Peki ay dünyanın etrafında da döner mi? Döner. Dünyanın etrafında bir turunu da yine tastamam 27.3 günde tamamlar. Eee? Ayın kendi etrafında dönüşü ile dünyanın etrafında dönüşü aynı sürede olduğu için biz ayın daima tek yüzünü görürüz... Peki ay dünya etrafında dönerken dünya da güneşin etrafında dönmüyor mu? Ay bizim çevremizde dönerken biz de hem kendi çevremizde hem güneşin çevresinde dönüyoruz... Ne kadar sürede? Dünya kendi etrafında 24 saatte dönüyor, güneşin etrafında bir yılda... Öteki gezegenler de güneş çevresinde döner mi? Hepsi döner... Peki güneş dönüyor mu? Güneş de hem kendi çevresinde dönüyor hem galaksi çevresinde... Ne kadar sürede? Galaksi çevresinde bir turunu 250 milyon yılda tamamlıyor... Demek ki her şey birbirinin çevresinde dönüp duruyor. Ne kadar zamandır? Milyarlarca yıldır... Güneş daha ne kadar dünyayı ısıtacak... 5 milyar yıl daha ... Sonra sönecek, dünya da kara deliğe süpürülecek... Türkiye’de ve dünyada o yıllarda kim bilir nasıl da telaş başlayacak hocam... Dünyayı bilmem de Türkiye’de ahali pek oralı olmaz sanırım... Bizim o günlerde yine cumhurbaşkanlığı seçimi, televizyon dizileri, hakem hataları gibi daha önemli tartışma konularımız olacaktır! SOHBET Sosyal medyada gençlerle sohbet eden Prof. Nihat Hatipoğlu’na soruluyor: - Cennette alışveriş yapabiliyor muyuz hocam? Bunu soran zarif genç kıza Hatipoğlu hoca şöyle cevap veriyor: - Cennette çarşılar var diyor bazı hadislerde, çarşılar vardır, o çarşılarda böyle aklınıza gelen veya gelmeyen şeyler olacak, hatta bir rivayete göre ki efendim yüzler olacak, siz gideceksiniz ve ben bu yüzü çok sevdim diyeceksiniz yani daha önce hiç görmediğiniz nurani yüzler göreceksiniz, diyeceksiniz ki bu yüz bende olsun aniden o yüz size gelecek ama siz siz olacaksınız da yüzünüz değişmiş olacak, orda her şey var.” ★★★ Hocamız hayal gücünün sınırsızlığına da örnek vermiş... İTİBAR İtibar, devlet adamları için tarihin her döneminde yaşamsal konudur. İtibarsızlık tarih boyu her biri için korkulu rüya olmuştur. İtibar deyince aklımıza Divane Hüsrev Paşa gelir... Hüsrev Paşa Kanuni Sultan Süleyman döneminin vezirlerinden... Birçok savaşta başarı göstermiş, ikinci vezirliğe kadar yükselmiş. Sadrazam olması beklenirken bir gün Kanuni’nin önünde Hadım Süleyman Paşa ile tartışmaya girişmiş, sinirlenip hançerini çekmiş. Bunun üzerine Kanuni tarafından görevden alınıp sürgüne gönderilmiş... O günlerde bir gün atına binerken kimsenin gelip yardım etmediğini, hizmetkarların uzakta durup kendisini seyrettiklerini görmüş. Benim artık hiç itibarım kalmadı, diye düşünmüş... Ve açlık grevine başlamış. Tüm ısrarlara rağmen ağzına tek bir lokma koymamış. Ve 17 gün sonra ölmüş. Sene 1546... Osmanlı paşaları içinde intihar ederek ölen ilk ve tek isimdir. İtibar böyle önemli bir şey!.. TARTI “Tartışma sevenlerden uzak durun... Bir tanıdığın sen ona “Nasılsın?” dediğinde “Bilakis asıl sen nasılsın?” diye cevap veriyorsa yoluna devam et...” A.Bierce PASTIRMA Pastırma sofralardan çekildi ama şöhreti elbet devam ediyor. Kayserili vatandaş İstanbul’a götürmek üzere satın aldığı bir paket pastırmayı trende unutmuş. Fark edince başlamış hüngür hüngür ağlamaya. Arkadaşları teselli etmiş: - Yahu ne ağlıyorsun alt tarafı bir kilo pastırma. Üzülmeye değer mi? Cevap vermiş: - Yahu pastırma için üzülmüyorum. Ya bulan adam doğramasını beceremezse! (Akın Kösetorunu)",https://www.milliyet.com.tr/yazarlar/melih-asik/done-done-7308125
Melih Aşık,CHP VE SANDIK,20 Şubat 2025,"CHP yönetimi sık sık “sandığı getirin” çağrısı yapıyor. Hemen peşinden de şu soru geliyor: Acaba CHP ülkeyi yönetmeye hazır mı? Anketler bu konuda umutlu oranlar vermiyor. Metropoll Araştırma şirketinin “Ekonomiyi Kim Daha İyi Yönetir?” sorusuna hâlâ iktidar diyenler yüzde 30... Muhalefet diyenler ise yüzde 27. “Yani, ‘halk zorda, darda’ demek yetmiyor. Yol haritası, çözüm önerileri gerekiyor.” Yine Metropoll’ün “Muhalefet ülkeyi yönetmeye hazır mı?” Yanıtların yüzde 62.7’si “hayır” diyor. CHP seçmeninde de bu oran yüzde 57. CHP iki sözün biri “sandık” diyor. Ama sandıktan çıkma garantisi olmadığı gibi çıkarsa ne yapacağı da belirsiz. CHP mevcuttaki İMF patentli ekonomik programdan farklı bir programı henüz ortaya çıkarmış değil. Emekliye, asgari ücretliye birkaç kuruş fazla vermekten gayri hangi hedefi var, bilinmiyor. Eğitim ve sağlıkta hangi köklü reformları yapacak? Ekonomi, dış politika, tarım, ticaret ve sanayide ne tür atılımlar planlıyor? Ülkeyi yönetecek kadrolar oluşturuluyor mu? Unutulmasın... Ecevit 1974’te büyük umutlarla iktidara geldi. Kıbrıs’ı fethetti ama 8 ayda iktidardan düştü. Uzun dönemli iktidar için plan, program, kadro, hazırlık şart... Evet CHP seri davalarla köşeye sıkıştırılıyor... Dikkati dağıtılıyor. Ama bir yandan da iktidar hazırlığı yapmak zorunda... Öncelikle de program... CİNAYET Sahte içkiden ölenlerin sayısı gittikçe yükseliyor. Kesin şüpheli malum; metil alkol... Konuyu uzun yıllar Tekel fabrikalarında müdürlük yapan muhterem bir isim; Kerim Yanık’la konuşuyoruz. Kerim Bey özetle: - Metil alkol internetten bile sağlanabiliyor, diyor, temini gayet kolay. Öncelikle metil alkolün ticaretine kısıtlama getirilmeli. İthalat firmaları denetim altına alınmalı. Metil alkolün denetimsiz şekilde piyasaya sızması önlenmeli... Bu arada sahte içki haberlerinde gözaltı ve tutuklama sayılarını görüyoruz. Ama bugüne dek bu suçtan yargılanan bir kişiyi, hakkında istenen cezayı ve mahkeme kararını görmedik. Elebaşıları yakalanıyor mu? Yargı ve cezalar caydırıcı olabiliyor mu? Acaba? HALİÇ Genç yazar arkadaş İstanbul’la ilgili yazısında şöyle diyor: - Boynuz şeklinde olduğu için yabancılar Haliç’e altın boynuz adını vermiştir... Konuyu yanlış bilen sadece bu arkadaş değil... Geçmişte rahmetli belediye başkanı Kadir Topbaş da boynuza benziyor diye Haliç’teki metro köprüsünün ayaklarını boynuza benzetmeye çalışmıştı. Haliç boynuza benzemez... Haliç’e altın boynuz adı verilmesi buraya akan Kağıthane ve Alibeyköy derelerinin Haliç’in boynuzlarına benzetilmesi sonucudur. HAVALI  ŞİİRLER Sosyal medyada esprili, dokunaklı, güzel şiirler zaman zaman Can Yücel imzasıyla yayınlanır. Ama onun şiiri değildir. Bazen Nazım’ın veya Cahit Sıtkı’nın imzasıyla yayımlanan onlara ait olmayan şiirler de vardır. Bu neden böyledir. Ercan Kesal’ın “İsim Şehir Film Roman” adlı kitabından şu satırlar belki bir fikir verir... Diyor ki Kesal kitapta: “Neşet Ertaş’ın söyleşilerinde sık rastlarsın; ‘Yahu Neşet usta şu türkü senin ama onu Mahzuni’ye atfetmiş” diyorlar, ne diyorsun? diye sorarlar. ‘Doğru’ der Neşet Baba ‘benim türküm ama onu Mahzuni havalandırdı, ben onu iyi okuyamadım; iyi de oldu. Mahzuni çok iyi okuyor’. Ya da tam tersi. Sözgelimi ‘Mühür Gözlüm’ Neşet Ertaş’ın derlediği bir türkü değil. Ama herkes sanır ki, Mühür Gözlüm Neşet’indir. Kendisi de anlatır: Benim değil ama onu ben havalandırdım...” Yani şiirleri de, türküleri de bazen yazan başkadır havalandıran başka... Kim havalandırdıysa onun da biraz telif hakkı vardır! UKRAYNA  DANSI Dünya tarihine geçecek bir barış girişimine tanıklık ediyoruz... ABD Başkanı Trump, Rusya Ukrayna savaşını bitirmek için harekete geçti. Ancak konuyu sadece Rusya ile görüşüyor. Zelenskiy’i adam yerine koymuyor. Bir kara mizah yaşanıyor. Zelenskiy’i Rusya’ya karşı ABD ve AB kışkırtmıştı. Ama ABD arkasından çekildi. Avrupa ofsaytta kaldı. Donald Trump’ın kimi konularda ABD’nin klasik politikalarından farklı görüşleri var. Rusya’yı önemsiyor. Kendi ifadesine göre Zelenskiy ile yaptığı son görüşmede ona şöyle demiş: “Bu savaşı sona erdirmeliyiz. Ruslar bir savaş makinesi. Onların işi bu, savaşıyorlar. Hitler’i yendiler, Napolyon’u yendiler.” Trump, deli dolu ama... Diğer Batılı liderlerden daha gerçekçi. Bu savaşı bitirirse de tarihe geçer. Çünkü orada binlerce Rus ve Ukraynalı genç boşuna ölüyor...",https://www.milliyet.com.tr/yazarlar/melih-asik/chp-ve-sandik-7312128
Melih Aşık,BASINA GÖZALTI,11 Şubat 2025,"Gazeteciler ve gazetecilik üzerinde soğuk rüzgarlar esiyor. Son zamanlarda dikkati çeken gazetecilerin ifadeye çağrılmak yerine evlerinden alınarak götürülmeleri. Böylece aileleri ve komşuları gözünde de zor durumda bırakılıyorlar. Bu arada daha önce gözaltına alınmış olan Halk TV yetkilisi Suat Toktaş hâlâ tutuklu bulunuyor. Sayısız kez tekrarlandı… Hukukta esas olan tutuksuz yargılamadır. Ancak günümüzde tutuklu yargılama esas, tutuksuz yargılanma istisna haline getirildi. İnsanlar ortada iddianame bile yokken tutuklanıyor. İddianamenin hazırlanması zamana yayılıyor. Mahkemeye çıkıp serbest kaldığınızda ise zaten haftalarca veya aylarca cezaevinde yatmış oluyorsunuz. Gazetecilik bir kamu görevidir. Gazetecinin verdiği haber gerçek mi, değil mi, haberin verilmesinde kamu yararı var mı yok mu, buna bakılır. Gazeteci okurlarınca yargılanır. Onu adi suçlu muamelesi yapılarak itibarsızlaştırmak ülkeye yarar getirmez. Ülkenin basın özgürlüğü karnesi böyle uygulamalarla iyiye gitmez, biraz daha sıfıra yaklaşır. ★★★ SÖZ Basın, milletin ortak sesidir. ... Basın hürriyetinden doğan sakıncaların giderilme aracı yine basın hürriyetidir. Atatürk SENJORJ İstanbul Kuledibi’nde mütevazı bir hastane vardı: Sen Jorj Avusturya Hastanesi... Burası 152 yıllık bir sağlık kuruluşuydu... Nice savaşlar görmüş, bunca yıl bir biçimde ayakta kalmıştı. Devlet hastanelerinden bir hafta sonrasına randevu verilirken bu hastanede anında gidip muayene olabiliyor, ilaç yazdırabiliyordunuz. SGK geçerliydi. Vizite ücreti 1400 TL gibi görece mütevazı bir rakamdı. İşte bu hastane geçen hafta sonu kapılarını kapattı. 25 doktor ve 90 hemşire işsiz kaldı. Gerekçe “gelirler giderleri karşılamıyor” şeklindeydi. Genel kanı o ki... Devlet istese bir biçimde destek olur bu hastaneyi yaşatabilirdi. Hastane bir vakfa bağlanabilirdi. Nedense verdiği hizmet kadar tarihi önemi de bulunan bu hastanenin kapanmasına göz yumuldu... Şehrin göbeğinde bir hastane daha devreden çıktı. PATLADI Top patladı. Adana Demirspor takımı Galatasaray maçında verilen penaltıyı haksız bularak sahadan çekildi... Hemen belirtelim... Penaltı haksızdı. Hakem yanıldı. Ancak olay bir haksız penaltıdan ibaret değil... Futbol bir süredir sahadaki oyun olmaktan çıktı. Masa başı kavgaya dönüştü. Her maç sonrası hakemler, MHK, TFF tartışılıyor. Başkanlar birbirine çamur atıyor. Kulüpler futbol sahasında değil masa başında üstünlük sağlamaya çalışıyor. Borç gırtlakta. Kara para lige girmiş durumda. Mafya orada. Siyaset devrede. Taraftar seyir zevkini bir yana bıraktı, “her pahasına maç kazanma” hırsına teslim oldu. Bu kaos biter işler düzelir mi? Kuşkudayız. Çünkü taraftar da zıvanadan çıktı, her durumda rakibi suçlamak, ayrıcalık beklemek ve bunu hak görmek hayat biçimi oldu. Futbol şu neşesiz günlerde milyonlarca insanın tek keyfiydi. Onu da elimizden alıyorlar... HAKEM Strateji uzmanı Nejat Eslen’den iki öneri... 1. Yabancı VAR hakemleri geldi, şikayetler bitmedi. Üstelik onlara tonla para veriliyor. Peki bu görev neden bizim emekli hakemlere verilmiyor. Nasıl olsa masa başı iş olan VAR hakemliği sahada koşmayı değil deneyimi gerektirmiyor mu? 2. Hakemler neden kuşku duydukları konularda VAR hakemine görüşünü sormuyor. GS - Adana maçının hakemi kuşkulu penaltıda VAR hakemine görüşünü sorsa muhtemelen doğru karar verebilecekti. ÇAY Beyoğlu Belediyesi’nin işlettiği Emekli Evi’nin kirasına Vakıflar Genel Müdürlüğü tarafından yüzde 392 zam yapıldı. Başkan İnan Güney, “Burada emekliler 1 liraya çay içiyor, bizi zamma zorlamayın” dese de sözünü dinletemedi. EDİRNE CHP Edirne Milletvekili Ahmet Baran Yazgan, TBMM’de Edirneliler adına soruyor: “Yanı başımızdaki Yunanistan, Bulgaristan ve hatta Romanya vatandaşları sadece kimlikleriyle Edirne’ye geliyorlar, yiyorlar, içiyorlar, mutfak alışverişlerini bile burada yapıyorlar. Edirneliler de o ülkelerin kapısında vize sırası bekliyor; bu ekonomik krizde gidilebilirse tabii. Edirneliler soruyor biz ne zaman bir Bulgar, bir Yunan ya da bir Romanyalı gibi kimliğimizle yurt dışına gidebileceğiz?” Cevabını kimsenin bilmediği bir soru bu...",https://www.milliyet.com.tr/yazarlar/melih-asik/basina-gozalti-7304435
Melih Aşık,KIYAMETE DOĞRU,27 Şubat 2025,"Centilmenlik, mertlik, yiğitlik, dürüstlük, etik, ilke, hak, hukuk, adalet... Takmayın kafanıza bunları! Hiçbirinin hükmü kalmadı. Yeni sloganımız: “Maçı kazanalım da nasıl kazanırsak kazanalım!” “Seçimi kazanalım da nasıl kazanırsak kazanalım!” “Koltuğu ele geçirelim de nasıl geçirirsek geçirelim!” “Parayı kazanalım da nasıl kazanırsak kazanalım...!” “Rakibi ezelim de nasıl ezersek ezelim!” Küreselleşmenin sonucu dünyaya... Özal dönemiyle birlikte Türkiye’ye bu ilkeler yerleşti. “Para”nın gücü, bütün iyi değerleri ezdi geçti. “Yenelim de nasıl yenersek yenelim.” Böyle bir ahlak! çerçevesi çizildi. Çoğunluk o tarafa doğru... Yani insanlık ideallerinin tersi istikamette koşuyor da koşuyor... Değerler hızla aşınıyor... Peki kim kurtaracak dünyayı? Dürüst ve temiz insanların direnci kurtaracak eğer kurtarabilirse... Tek tek de olsa direnmeye devam... Biliniz ki, Eninde sonunda yine iyiler kazanacak. Ya da hep birlikte yok olacağız... KEDİLER Doğal ortama kendini en iyi uyduran canlı hangisidir? İnsan diyenler yanılıyor... İstanbul’da geçen hafta sonu sıcaklık 4 gün 0’ın altında seyretti. Yılın en soğuk günleri yaşandı. Biz pencere açamadık soğuktan. İnsanlar paltoyla bile sokağa çıkamadı. Ama gelin görün ki... Mahallenin kedileri sırtlarındaki incecik kürkleriyle bu soğuğa dayanmayı başardılar. Yazın da 35 derecede yine aynı incecik kürkleriyle sıcağa dayanmayı başarıyorlar. Mahallenin en kahramanları tartışmasız onlardır. Hepsini kutluyorum... BUNAMA... Yaş ilerledikçe herkesin başına gelir… Oturma odasından kalkar mutfağa gidersiniz diyelim... Kapıdan girince oraya neden geldiğinizi unutursunuz... Ya da buzdolabının kapısını açarsınız... Oradan ne alacağınızı o anda unutmuş olursunuz... Acaba bunuyor muyum, diye kendi kendinize endişelenirsiniz... - Endişelenmeyin, diyor bir yabancı uzman, tam tersine bu sizin zihninizin iyi çalıştığını gösterir... Ve sonra anlatıyor: - Bu durumun bilimsel bir adı da var: “Doorway effect” ya da “Kapı Eşiği Etkisi”. Mevcut bulunduğunuz odada olanları beynimiz kaydeder, o odanın içinde bir şey ararsanız hemen bulursunuz. Ancak farklı bir odanın kapı eşiğini geçtiğinizde artık yeni bir dosya açılmıştır, bir önceki odada aklınızdan geçen şey bir anda uçup gitmiştir. Peki, bunu nasıl yenersiniz? Durum sizi rahatsız edecek bir boyuta geldi ise gittiğiniz yerin kapı eşiğinde durun ve orada ne yapmak, ne almak istediğinizi son defa tekrarlayın, böylece unutmayacaksınızdır. FAİZ Bizim bankalar harika! Sebebini anlatayım... Kenarda 20 bin TL param vardı... Geçen ay ünlü bankalardan birinin faiz tablosuna baktım. 32 günlük yüzde 43 faiz veriyor... Parayı bir ay vadeli yatırdım... Vadesi dün doldu... Paramı 32 gün vadeli olarak ikinci kez uzatmak istedim. Birden dikkatimi çekti... Bu defa yüzde 25 faiz veriyor... Bankayı arayıp sebebi hikmetini sordum... Müşteri temsilcisinin söylediği... - Efendim 100 bin liranın altındaki miktarlarda vadeyi yenilerken faizi yüzde 25’e çekiyorlar... - Ama hiçbir yerde böyle bir kayıt veya uyarı yok... - Öyle yapıyorlar... Ancak siz paranızı fona yatırabilirsiniz... Fon da hemen hemen aynı oranda faiz veriyor... - İyi de 100 bin liranın altındaki rakamlarda vade uzatılınca bu defa yüzde 25 faiz vereceğinizi bir yerde söyleyebilirdiniz. Bundan hiç söz edilmiyor... Müşteri temsilcisinin söyleyeceği bir şey kalmadı...",https://www.milliyet.com.tr/yazarlar/melih-asik/kiyamete-dogru-7317955
Melih Aşık,İMRALI SÜRECİ,18 Şubat 2025,"Yeni çözüm sürecinde beklenen nedir? Kamuoyundaki beklenti: Abdullah Öcalan’ın kararlı bir barış çağrısı yapması ve PKK’nın kendini feshetmesidir... Bunu Devlet Bahçeli 14 Ocak konuşmasında şöyle ifade etmişti: “DEM heyetiyle İmralı arasında yapılacak ikinci görüşmenin hitamında PKK’nın örgütsel varlığının bittiği, bu kanlı sayfanın birçok bedel ödenerek kapandığı hiçbir şart ileri sürmeksizin açıklanmalıdır.” Şimdi kamuoyunda böyle bir beklenti varsa da hiç öyle bir hava gözlenmiyor. Bizim sezinlediğimiz kadarıyla... Evet Öcalan önümüzdeki günlerde bir çağrı yapacak. Bu herhalde bir iyi niyet çağrısı olacak... Ama ne PKK’nın ertesi günü silah bırakması ne örgütün kendini lağvetmesi söz konusu olacak. Esas büyük pazarlık Öcalan’ın bu “tarihi” açıklamasından sonra başlayacak. DEM’in son PM açıklamasında bu pazarlığın ana hatları belirtiliyor. 1. Yeni bir toplumsal sözleşme (anayasa) ile Kürt halkının demokratik ve siyasi hakları anayasal güvence altına alınmalı... 2. Türkiye’de yaşayan tüm ‘halklar’! ana dilinde eğitim ve kültürel haklar başta olmak üzere tüm demokratik haklara sahip olmalı... Apo’ya tecridin kaldırılmasından sonra ufukta bu çerçevede bir anayasa pazarlığı görülüyor. Sürecin şimdilik baş aktörleri Apo, DEM, Kandil, Rojova, Barzani vs. Onlar aralarında görüşüyor, konuşuyor, ortak görüş ve formüller oluşturuyor... Onlar yeni döneme sıkı hazırlanıyor. Peki ya bizim TBMM ve siyasi partiler? TAHMİN Kadın adama soruyor: - Beni kaç yaşında tahmin ediyorsunuz? Adam kadını bir süre süzüp diyor ki: - Hmmm, ama hiç o kadar göstermiyorsunuz... MUGEM Türkiye’nin ilk uçak gemisinin inşası sessiz sedasız başladı. MUGEM Uçak Gemisi Projesi’nin ilk çelik kesimi İstanbul Tersanesi’nde yapıldı. Millî Savunma Bakanlığı’na göre, geminin uzunluğu 285 metre, genişliği 72 metre, deplasman ağırlığı 60 bin tonun üzerinde olacak. 800 kişilik mürettebata sahip gemi 50 uçak taşıyabilecek. Yapılan resmî açıklamada şu satırlar dikkatimizi çekiyor: “Türkiye ile Yunanistan arasında Ege Denizi’ndeki egemenlik anlaşmazlığının devam ettiği bir dönemde bu yeni gemiler Türkiye’nin müzakere gücünü önemli ölçüde artırabilir.” Türkiye’nin savunma alanında attığı her adımda hop oturup hop kalkan Yunanistan, MUGEM projesine henüz tepki vermedi. Ancak bekleniyor. Türkiye’nin uçak gemisine ne ölçüde ihtiyacı var? Bu konu en azından bizim askeri uzmanlarca tartışılmalıydı. TAMİRCİ Doktor otomobilini tamirciye götürmüş... Arabanın arızalanan yerleri tamirden geçmiş. Sonunda doktora öyle bir fatura çıkmış ki, şaşırmamaya imkân yok... Doktor söylenmiş: - Yahu ben kırk yıllık doktorum senin kadar para kazanmıyorum... - Benim işim daha karışık, demiş tamirci... - Nasıl oluyor o öyle? - Sizin tamir ettiğiniz insanlar Adem’le Hava’dan beri aynı model insanlar. Biz farklı markalarla uğraşıyoruz üstelik her model bir öncekinden farklı oluyor... Sizden daha çok çalışmam gerekiyor sonuçta... Doktor gülmüş, parayı ödemiş! 1940’LARDA... Mizah yazarı ve Mimar Aydın Boysan ağabeyimiz kitaplarında anlatır... “1940 yılında istediğim mesleği seçme ve öğrenim yapma hakkına sahiptim. Gençler okuduğu liseden alacağı mezuniyet belgesi (daktilo edilmiş bir kâğıt parçası) ve mahalle muhtarından alacağı bir ikametgah belgesi ile istediği üniversitenin istediği fakültesine kaydını yaptırıyordu. Ben de böylece İstanbul Üniversitesi Tıp Fakültesi’nin 5033 numaralı öğrencisi oldum.” Aydın Ağabey kaydını önce tıp fakültesine yaptırmış ama okul başlamadan karar değiştirip mimarlık fakültesine yönelmiş. Özetle... 1940 yılında lise mezunu bir genç, eğer kendine güvenirse, tıp, mühendislik, mimarlık dahil istediği üniversiteye sınavsız girebiliyormuş. Cumhuriyet gençlere bu imkânı sağlamış. Günümüzden geriye doğru bakınca pek inanılası gelmiyor değil mi?",https://www.milliyet.com.tr/yazarlar/melih-asik/imrali-sureci-7310240
Melih Aşık,ZALİM DONALD,13 Şubat 2025,"İnsan hakları savaşçısı Güney Afrikalı Rahip Desmond Tutu, “Savaşlar neden var?” sorusuna şu yanıtı veriyor: “Zalim, kendisinden daha zayıf insanların mallarının kendisine de ait olduğuna ya da en azından kendisine ait olması gerektiğine inanır. Ve daha zayıf olan insan, zalimin istediği şeyi almasına karşı çıkarsa o zaman o zalim, güç ve şiddete başvurur. Savaşlar bu yüzden çıkar...” ★★★ Donald Trump o zalimlerin son örneği... Gazze’nin konumunu beğenmiş... Veya dostu İsrail’in oraya yerleşmesini istiyor... Rahatça Filistinlilere: - Siz başka yere taşının oraya biz el koyuyoruz, diyebiliyor. Gözüne kestirdiği ne varsa istiyor... Grönland’ı istiyor.. Kanada’yı, Panama Kanalı’nı istiyor. Meksika Körfezi’ni istiyor. Ancak ummadığı bir şey oluyor. Elini uzattığı her yerden tekmeyi yiyor. Ülkesinin ciddiyetini azaltıyor. “Amerika’yı tekrar büyük yapacak” idi. Küçültüyor. YAPICI Gezi davasının son duruşmasında Mimar Mücella Yapıcı, Ali Hakan Altınay, Yiğit Ali Ekmekçi’nin beraatine karar verildi. Bu isimler 18 yıl hapis cezasına çarptırılmış, 18 ay hapis yatmışlardı. İstanbul Mimarlar Odası Genel Sekreteri Mücella Yapıcı, biz gazetecilerin yakından tanıdığı, kent suçlarına karşı canla başla mücadele veren soylu bir meslek kadınıydı. Kentin korunması için savaşırdı. Mücella hanım haksız yere 18 ay hapis yatırıldı. O süreçte doktor muayenesine elleri kelepçeli götürüldüğü için isyan etmiş, bir daha hastaneye gitmemişti. 18 ay boyunca türlü eziyet çekti. Yakınları endişeler içinde yaşadı. Sevenleri üzüldü. Adı kimi soysuzlar tarafından karalandı. Eğer hukuka uygun olarak tutuksuz yargılansa bu eziyet çektirilmeyecekti. Bu acıların bedelini şimdi kim ödeyecek? Hayatlardan çalınan zamanın geri ödemesi mümkün müdür? Aynı durumdaki insanlar vicdanlarda biraz olsun sıkıntı yaratmakta mıdır? ALKOL CHP Milletvekillerinden bir grup Ankara’da kaçak içki yüzünden tedavi altına alınan kişileri ziyaret etmiş, doktorlardan bilgi almışlar. Heyet bir rapor hazırlayarak Genel Merkeze sunacakmış. Son birkaç ayda 103 vatandaşın ölümüne neden olan sahte içki konusunda tespitlerimiz. 1. Sahte içkiye karşı toplum yazılı ve görsel medyada yeterince uyarılmıyor. 2. Sahte içkinin temin edildiği büfe ve lokantalar hakkında nasıl bir ceza uygulandığı açıklanmıyor. 3. Gözaltına alınan kişilerden söz ediliyor ama... Sanıklar için savcılar ne kadar ceza istedi? Bu sanıklar hangi kanuna göre yargılanıyor? Hiç duyulmuyor. Kamuoyuna bu bilgilerin verilmesinin hayli caydırıcı etkisi olacaktır. Bu ülkede içki içmek yasak değil. Halkın sağlığını korumak ise yöneticilerin anayasal görevi. Bu görevi aksatanlar sorumluluk altındadır. SANAT Ruh hekimi Sigmund Freud’a bir dostu, ünlü besteci Gustav Mahler’in ruhsal olarak çok tutuk bir insan olduğunu anlattıktan sonra soruyor: - Onu psikoanaliz yaparak iyileştirebilir misiniz? Freud cevap veriyor: - Evet iyileştirebilirim, ama bir korkum var, iyileştikten sonra artık beste yapamayabilir. Özetle: Sanatçıları düzeltmeye çalışmayınız... Yoksa bitirirsiniz. SÖZ ABD Başkanı Abraham Lincoln, bir rakibi hakkında konuşuyor: “Bu kadar büyük lafları bu kadar pespaye düşüncelere sığdıran bir adama daha rastlamadım”",https://www.milliyet.com.tr/yazarlar/melih-asik/zalim-donald-7306316
Melih Aşık,RÖTARLI ANILAR…,22 Şubat 2025,"Kar yüzünden kimi seferler iptal. Kimi seferler rötarlı yapılıyor. Yolcular alanlarda saatlerce bekliyor. Rötar derken zihnimize Bankacı İbrahim Betil’in anılarından birkaç sayfa düşüyor. Sene 90’lar... Gülümseyerek aktarıyoruz: “Adana - Mersin banka şubelerini ziyaretimden dönüyordum. Adana’dan kalkacak İstanbul uçağı 22:15’te hareket edecekti. Alana geldiğimizde uçağın kalkışına kırk beş dakika vardı. Uçak daha havaalanına gelmemişti ama nedense tüm yolcuları polis kontrolünden geçirip içeri almışlardı. İstanbul yolcularının tümü adeta balık istifi, ayakta uçağa girmeyi bekliyordu. Adana Bölge Müdürümüz bana: “Yukarı çıkıp Nihat Restoran’da bir şeyler atıştıralım,” dediyse de ben zamanımız olmadığını söyleyecek oldum. Israr ettiler, biz de yukarı çıktık. Kapıda bizi karşılayan şef garsona acelemiz olduğunu söyleyecek olduk ama genç garson: “Ağabey sen merak etme, otur rahat et. Yemeğin bitmeden biz uçağı kaldırmayız” deyiverdi. Soru soran bakışlarımız üzerine de izahat verdi: “Ağabey, İstanbul uçağı daha gelmedi. Geldiğinde pilot ve hostesler şu ilerdeki masada (bir eliyle on metre ötede hazırlanmış masayı gösteriyordu) oturup yemeklerini yiyecekler. Siz oturun keyfinize bakın. Ben onlara yapacağım servisi yavaşlatarak sizi rahat ettiririm... “Sen öyle diyorsun ama bak aşağıda herkes polisten bile geçmiş, uçağa binmek üzere...” diyecek oldum. Güldü: “Sayın abim, onları içeri erken aldılar. Çünkü bu akşam Galatasaray’ın Avrupa Kupası maçı var, televizyon da veriyor. Polis arkadaşlar maç seyretmeye gideceklerdi, onun için yolcuları erken içeri aldılar. “ Garson yaman adamdı. Masamızı ‘donattı’, ızgaralar, rakı servisi vb. Arada bize göz kırpıyordu. Derken uçak geldi. Her şey garsonun dediği gibi oldu. Yemekten sonra kahvelerimizi de içtik. Pilotlar ve hostesler ile birlikte kalkıp uçağa yürüdük.” (Kitap: Hafiften Bankacılık, Ana Yayıncılık, 2002, S. 160) HAKEM MHK Kurucu Başkanı Yusuf Namoğlu, Radyospor’da konuşurken diyor ki: “Hakem atamalarını kim yapıyor? Kulüpler Birliği Başkanı (Ali Koç) ve yardımcısı ile Federasyon’un başkan yardımcısı Mecnun Otyakmaz hakemleri birlikte atıyor. MHK burada piyon. Algoritma ile atama yapıldığı bir yalan. Yüzde yüz manuel atama yapıyorlar.” Son yabancı hakem tayinindeki kuşkular dahil... Tüm bu konular delillendirilmeli ve UEFA’ya bildirilmeli… Başka yapacak şey akla gelmiyor. ROMAN GİBİ... Adını basın tarihine yazdırmış bir soylu yazar... Uğradığı tüm saldırılara ve gazetesi TAN’ın yakılıp yıkılmasına rağmen çizgisinden sapmayan dirençli bir kalem... Sabiha Sertel’in 1945 yılında TAN’daki son yazısı şöyledir: “İstanbul Halk Partisi İl Başkanı, hükümet gazetecilerini davet ederek bir toplantı yapmış. Toplantıda bu gazetecilere muhalif gazetelerle mücadeleye devam tavsiyesinde bulunmuş. Bu hareket iktidar mevkiinde bulunan bu partinin muhalefetten korktuğunu ifade eder. Demokratik bir memlekette tartışma tabii bir haldir. Sevildiğinden emin olan bir parti buna karşı tedbir almaya lüzum görmez. Yapılan yayınlar eğer halkın isteklerini dile getiriyorsa tesir yapar. Eğer halkın düşüncelerine ve menfaatlerine aykırı ise kendi kendine erir gider. Gazetelerden değil halktan korkunuz...” Sertel’in yazısı son satırda özetleniyor: “Gazetelerden değil halktan korkunuz...” (Kitap: Roman Gibi- Sabiha Sertel - Belge Yayınları) TEZAHÜR GS - FB derbisine çeyrek kala... Spor yazarı Mehmet Özyazanlar, Evrensel’deki yazısında tezahürata da yansıyan futbol kültürümüzdeki arızalara değiniyor: “Mesela, ‘En büyük biziz, başka büyük yok’ tezahüratı. En büyük olmak kesmiyor, yeterince mutlu etmiyor olacak ki, bir de başka büyüğün olmadığı iddia ediliyor. Kibir ve kompleks zirve yapıyor. Bir başka tezahüratta, takım için, ‘Biricik sevgilim, söyle senden başka kimim var benim, seninle ağlayıp seninle gülerim’ sözleri haykırılıyor. Burada da arabeskvari bir acındırma ve ağlaklık söz konusu. Zaten bir insanın sevgi ilişkisi tuttuğu takım ile sınırlıysa ortada çok ciddi bir sorun var demektir… Çok tercih edilen başka bir tezahüratın sözleri de ‘Sen çok yaşa, canım feda olsun sana, hiçbir şeye değişilmez, senin sevgin bu dünyada’ şeklinde. Bir kulübe can feda edebilecek kadar bağlanmak, patolojik taraftarlığın en üst noktası olsa gerek.”",https://www.milliyet.com.tr/yazarlar/melih-asik/rotarli-anilar-7313943
Melih Aşık,Kız çocukları,25 Şubat 2025,"Kıdemli okurumuz Sibel Hanım, 4,5 yaşındaki kızını çalıştığı fabrikaya götürmüş. Kendisi fabrikanın ofisinde çalışırken sevimli kızı da biraz etrafı dolaşmış, çalışanlarla sohbet etmiş, sonra bir köşede oturup kendi kendine vakit geçirmiş... Okurumuz çocuğunun ne kadar mutlu olduğunu anlata anlata bitiremedi… *** Türkiye’de pek bilinmez. ABD’de “Çocukları işe götürme” günü diye bir gün vardır. Her yıl 24 Nisan’da büyükler çocuklarını bir günlüğüne iş yerlerine götürür, onların görgülerini bilgilerini arttırmalarını, iş hayatıyla tanışmalarını sağlarlar. Bugün ABD’de 1992 yılında sadece kız çocukları için düşünülmüş. Sonraki yıllarda erkek çocukları da eklenmiş. Bize sorarsanız böyle bir günün olması kız çocukları için daha önemli. Çünkü dünyanın çeşitli yörelerinde kız erkek ayrımcılığı belli derecelerde yine uygulanıyor. Kızlar ev işlerine yönlendirilirken meslek sahibi olmak ve aile geçindirmek erkeklere özgü bir görev gibi algılanıyor. Kızlar erkeklerden birkaç adım geride tutuluyor. Özgüvenleri kırılıyor. Erken yaşta haksızlıkla tanışıyorlar. Sonuç... Analar, babalar... Özellikle kız çocuklarınızı ara sıra da olsa işyerinize götürmeyi ihmal etmeyiniz... Onları iş hayatına hazırlayınız... GIRTLAK Kırklareli AKP Milletvekili Ahmet Gökhan Sarıçam, Pınarhisar Sağlık Ocağı temel atma töreninde konuşuyor: “Devlet olarak üzerimize düşeni yaptık. Bundan sonra memnuniyetsizlik varsa, gidin sağlık personelinin gırtlağına yapışın. Hizmeti vermeyen onlar” diyor. Tepkiler üzerine sözlerinin bağlamından kopartıldığını söylüyorsa da iş işten geçmiş oluyor. Kırklareli’nde yaşayan ve kanser tedavisi görmekte olan bir yakınımız anlattı... - Kırklareli Devlet Hastanesi’nde tek bir onkolog var. Bırakın kanser ameliyatını biyopsi bile yapılamıyor. Pet cihazı yok. Pet çekimi için Edirne’ye gittik. Ameliyat için İstanbul’a gitmemiz gerekiyor. Işın tedavisi gerekirse o da Kırklareli’nde yapılamıyor. Ya Edirne ya İstanbul’a gideceğiz. Kırklareli’nde sağlık imkanları işte bu kadar. Ortada ne cihaz var ne hastaların gırtlağına sarılacağı hekim. Sayın vekilin bilgisine! GAZ Malumunuz... Belli sınırı aşmayan hapis cezaları paraya çevriliyor... Sanık para cezasını ödeyip hapisten kurtuluyor... İnternette kısa bir film var... Bir vatandaş cep telefonuyla avukatını arıyor… Ve ona soruyor: - Avukat Bey, bu ay bana 5 bin lira doğal gaz faturası geldi acaba bunu hapis cezasına çevirebilir miyiz? CUMARTESİ DRAMI Cumartesi Anneleri bu hafta Galatasaray Meydanı’nda 1039’uncu buluşmalarında Murat Yıldız’ın akıbetini sormuşlar... Murat 1995 yılında karakola teslim oluyor. Kendisinden üç gün haber alınamayınca annesi Hanife Yıldız polise gidiyor. Önce sorularına cevap alamıyor. Israr edince yetkililer: “Murat’ın Emniyet ifadesinde silahı Kartal’da sakladığını söylediği için İstanbul’a gönderdiklerini, yolda feribottan denize atlayarak kaçtığını, tüm aramalara rağmen bulunamadığını” söylüyorlar... Murat Yıldız 30 yıldır kayıp... Ancak çocuk sahibi olanlar anlayabilir bu ananın acısını... Nevin Alpar Hanım bu hanımın acılarına tercüman olmuş: “Her kapı çalındığında o ananın yüreği hop eder, umudunu kesemez insan, bir gün çıkıp gelir mi diye bekler durur! Öldüğünü bilsen en azından kabri başında ağlarsın dua edersin… Ama ne olduğunu bilmemek ölüm acısından daha da acı.” FUTBOL ÇÖPLÜĞÜ... Hollanda’nın AZ Alkmaar takımı geçen hafta GS’ı ezdi geçti. Daha önce de FB’yi yenmişlerdi. Yaş ortalaması 21 olan bir takım bu. Sağ açıkları Poku GS’ın sol tarafını felç etti. Değerine baktık; 1,50 milyon euroymuş. GS’da ise 8 - 10 milyon eurodan aşağı futbolcu yoktu. Ama hepsi nal topladı. Onlar nasıl ucuza futbolcu buluyor da bizim kulüpler 8 - 10 milyona iyi adam bulamıyor? Basit bir sırrı var bu işin... 1.Avrupa kulüpleri alt yapıdan futbolcu yetiştiriyor. 2.Bir oyun sistemleri var ve kulüpler bu sisteme göre oyuncu transfer edip takıma monte ediyor. Bizim kulüpler ise Avrupa’nın ün yapmış futbolcularının peşinden koşuyor... Ve bunlar çoğunlukla ıskartaya çıkarılmış veya emekliliği gelmiş tipler oluyor. Futbol kültürü yok, sistem yok, uzun vadeli plan, program yok. Sonuçta fakir halkın milyonları futbol simsarları ile bazı aracıların ceplerine gidiyor. Futbolumuz nal topluyor.",https://www.milliyet.com.tr/yazarlar/melih-asik/kiz-cocuklari-7316116
Melih Aşık,DEPREMİ ANMAK,06 Şubat 2025,"İki yıl önce 6 Şubat’ta Türkiye, 11 ilde deprem faciası yaşadı. Kahramanmaraş merkezli sarsıntılar, Hatay başta olmak üzere bölgede resmi kayıtlara göre 650 bin konutu yıktı, 53 bin yurttaş yaşamını yitirdi. Resmi kayıtlara göre 650 bin depremzedenin 201 bini yeni evlerine taşındı, 449 bin aile konteynerlerde. Bu aileler aynı zamanda geçim sıkıntısı ve beslenme zorlukları içinde. Unutulmaktan yakınıyorlar. Millet olarak oradaki sıkıntıları paylaşmak ödevimiz ve görevimizdir. Unutma hakkımız yok... ★★★ Geliyoruz eli kulağında bekleyen İstanbul depremine... Çevre ve Şehircilik Bakanı Murat Kurum açıkladı: “Ne yazık ki milyonlarca İstanbullu kardeşimiz, tıpkı Konya’daki bina gibi her an yıkılacak 600 bin evde oturmakta.” Neredeyse kendiliğinden yıkılacak 600 bin konutta, ortalama üç kişi yaşasa, bir depremde 1 milyon 800 bin kişi ölecek demektir... Bir de sağ kalacak olanların yaşamı var. Depremde su, elektrik, doğal gaz hatları yıkılmış, yolları enkazla kapanmış 16 milyon nüfuslu bir kenti düşünün... Normal hayata dönüş kaç ay, daha doğrusu kaç yıl sürer? Orada yaşamanın anlamı mı kalır? Bunlar herkesçe bilinen gerçekler. Peki hükümet ve belediye deprem zararlarını azaltmak için gerekenleri yapıyor mu? Yeterli bir hazırlık var mı? Bu soruya kendileri de inandırıcı yanıt veremiyor. SİMİT HESABI Simite de zam geldi... Fiyatı 15 liradan 20 liraya fırladı. Eğitimci Ali Özdemir dostumuz yazıyor: “Şu anda 1 kilo makarna zincir marketlerde 25-30 TL civarında. 1 kilo ekmek ise muhitine göre 50 - 80 TL. 80 gram simidin 20 TL fiyata satılması ekonominin ilkelerine tamamen aykırıdır. 80 gram makarna 2,4 TL, 80 gram ekmek 6,5 TL bedelle sunulurken simit, üzerinde biraz susam var diye nasıl 20 TL olabiliyor? Bunun mantıklı bir izahı var mıdır? Yaşadığım şehirde simit fırını işleten 2 aileyi tanıyorum. Bunlar şu anda iki katlı lüks villada oturuyorlar. Dört çekerli pahalı arazi taşıtına biniyorlar. Vergi ödedikleri de yok. İş yerlerini götürü sistem olarak beyan ediyorlar.” Simit eskiden fakirin geçimi, garibin ekmeğiydi. Artık o da sınıf atladı. KURBAĞA Öğrenci lise bitirme sınavına girmiş. Sözlü sınavda soruları bilemiyor. Sınav heyeti son bir soru soruyor: - Kafası kesilen kurbağa yaşar mı? Çocuk düşünüyor... Kendisine makul görünen cevabı veriyor: - Yaşar hocam. - Bilemedin çık, diyor öğretmenler, kafası kesilen kurbağa hemen ölmez bir süre daha yaşar. Çocuk sınavdan çıkarken geri dönüp sınav heyetine sesleniyor: - Kafası kesilen kurbağa yaşar hocam, yaşamasına yaşar da, öyle yaşamanın ben! RİVİERA Karagöz oyunları şöyle biterdi: - Yıktın perdeyi eyledin viran, varayım sahibine haber vereyim heman... ABD Başkanı Trump, perdeyi oyunun sonunda değil başında yıktı.. Son bombasını dün attı: Gazze boşaltılsın...2 milyon Filistinli başka yere taşınsın. Gazze yıkıntılardan temizlensin, orası Ortadoğu’nun Riviera’sı olsun.. Peki Filistinliler nereye gidecek? Oraya kim yerleşecek? Şimdilik o konuşulmuyor... Muhtemelen İsrailliler ile ABD’li otelciler yerleşecek... Dünyanın tepesine “ABD’yi tekrar büyük yapmam için beni Tanrı kurtardı” diyen bir lider yerleşti. Dünyayı kendi oyun bahçesi, Aklına her gelenin Tanrı’nın buyruğu olduğunu sanıyor. Eyvah eyvah... MELİSA Artık hiçbir şeye şaşırmıyoruz. Çünkü her şey şaşırtıcı... Sinema oyuncusu Melisa Sözen’in savcılık ifadeye çağırılmasına da şaşırmadık. Melisa Sözen 2015’de çekilen Fransız yapımı ‘Le Bureau des Légendes’ adlı dizide PKK - YPG’li terörist rolünü canlandırmış. Dizi Fransa’da yayınlanmış. Melisa bir süre önce sosyal medyada hedef gösterilmiş. Bu yüzden oyuncunun ifadesi alınmış... Ortada sinema tarihinde geçecek bir olay var. Bir oyuncu senaryo icabı sergilediği kişilik ve giydiği bir kıyafet yüzünden soruşturulmakta... Sanırız o rolü kabul etmesi suç sayılmakta... Böyle bir suç olabilir mi? Bir sanatçı temsil ettiği karakter yasaklı diye o rolü reddetmek zorunda mı? Hele de... Şu günlerde Abdullah Öcalan’ın hapisten çıkarılacağı konuşulurken rol icabı terörist kıyafeti giren oyuncunun soruşturulması... Akla uygun mu? 88 YIL Laikliğin Anayasaya girişinin 88. yılındayız... Laiklik Anayasaya 5 Şubat 1937 tarihinde yapılan değişiklikle eklendi... Ne var ki laikliğin dinsizlik olmadığını 88 yıldır anlatamadık...",https://www.milliyet.com.tr/yazarlar/melih-asik/depremi-anmak-7300495
Melih Aşık,Evlat acısı,04 Şubat 2025,"Kartalkaya otel yangınında 18 yaşındaki oğlu Ömür Kotan’ı kaybeden ruh hekimi Doçent Zeynep Kotan, ekranda Mirgün Cabas’a olayı ve sonrasında yaşadıklarını anlatıyor. Dinlerken duygulanmamak olası değil... Ömür, 18 yaşında lise son sınıf öğrencisi... Aynı zamanda kayak sporcusu... Ankara’dan Kartalkaya’ya hocaları ve arkadaşlarıyla üç günlüğüne gidiyor... Yangında dumandan zehirlenerek hayatını kaybediyor... Anne Zeynep Kotan’ın anlatımında dikkatimizi çeken birkaç satırı buraya iliştirelim: - Bizi en çok kahreden, otelin dört ortağından üçü hakkında bir soruşturma olmaması (isimleri veriyor)... - Otel sahibi aileler 12. katta kalıyor. Yangın çıkınca otelin imajının bozulmaması için itfaiyeye haber vermeme yoluna gidiyorlar. Ama kendileri hızla aşağı inerek otelden sağ salim çıkıyorlar. O anda diğer katlara haber verilse belki kimse ölmeyecekti. - Haklarında bir soruşturma olmayan ve yurt dışı yasağı konulmayan üç ortağın bankadan yangın sonrası 5 milyon dolar çektikleri ve kaçmaya hazırlandıkları yolundaki duyumlar endişe vericidir.. - Bizi yangın sonrasında bugüne kadar ne taziye ne bir başka sebeple resmi kurumlardan hiçbir yetkili aramadı. - Biz acılı aileler bu olayın peşini bırakmamaya kararlıyız... Başkaları bu acıyı yaşamasın, bütün derdimiz ve dileğimiz budur. Yangın konusunda sorumluların suçu birbirinin üzerine atma çabaları hız kesmezken gerçek acıların yüreklerdeki yangınları sürüyor... BECCARİA Ünlü ceza hukukçusu Cesare Beccaria’nın “Suçlar ve Cezalar Hakkında” adlı kitabında şu satırlar dikkatimizi çekiyor: “Büyük düşünür Montesquieu, kesin zorunluluktan kaynaklanmayan her cezanın zorbalık olduğunu söylemektedir.” Kitap örnek vermemiş ama... Kesin zorunluluktan kaynaklanmayan gözaltı ve tutuklama kararlarını biz örnek olarak verebiliriz. Gerektiği yerde zorunlu olan tedbirler, gerekmediği yerde haksız cezaya dönüşür. Durum yalnız mağdur kişiyi değil tüm toplumun vicdanını yaralar... TRUMPET Dünya patronu ABD’nin (kendi deyimiyle) Allah vergisi Başkanı Donald Trump, göreve başlamasının ilk 10 gününde çarpıcı sözleri ve kararları ile şimdiden tarihe geçti. Kendisinin “Öngörülemez” bir şahsiyet olduğu yaygın söylentiydi. Ancak bu kadar öngörülemez biri olduğu öngörülememişti. Misal... New York Times’ın yayını sırasında avukatlarından Pam Bondi’yi adalet bakanlığına getireceğini açıklıyor. Ve açıkça şöyle diyor: “Adalet bakanını çağırıp, ona ‘şu kişiyi itham et’ diyeceğim. Bakan ‘Aman efendim o şahsın bir suçu yok’ derse, ‘Canım bul bir şeyler’ diyeceğim, ‘olmadı vergi suçu bulursun’” Adeta Teksas’taki kanunsuz kovboylardan biri konuşuyor... FİTRE Diyanet İşleri Başkanlığı 2025 yılı fitre miktarını 180 TL olarak açıkladı. Fitre varlıklı kişilerce fakir ve muhtaç kimselere verilen sadaka... Bir kişinin bir günlük gıda ihtiyacını karşılayacağı öngörülüyor. Karşımızdaki kebapçıya telefon açıp sordum... Bir çorba veya bir lahmacun ne kadar? - Ezogelin çorba 140, lahmacun 130 lira... Demek ki, bir kişi 180 lirayla bir lahmacun yiyebilir, bir şişe su içebilir ve üstünü de garsona bahşiş olarak bırakabilir. Bir lahmacun insanın bir günlük gıda ihtiyacını karşılar mı? Acaba Diyanet’in bu soruya yanıtı nedir? KASAP Nişantaşı’ndaki kasap dükkanı sahibi anlattı. Geçenlerde bir sosyete hanımefendisi gelmiş kasaba... - Bana, demiş, 10 kilo kemiksiz et tartar mısınız? - Ne yapacaksınız hanımefendi bu eti? - Göreceğim, demiş, iki ayda 10 kilo verdim de, ne kadar verdiğimi görmek istiyorum... ÇORBAŞOV Televizyondaki bilgi yarışmasında takdimci üniversite mezunu zarif genç kızımıza soruyor: “Geçtiğimiz günlerde vefat eden Sovyetler Birliği’nin son lideri kimdir? A) Kraliçe Elizabeth, B) Mihail Gorbaçov, C) Kral Julien, D) Pablo Neruda... Yarışmacı Kraliçe Elizabeth diyecek oluyor. Seyirciye sormayı öneriyor. Seyirciye soruluyor. Seyirciler doğru cevap olarak yüzde 56 oranıyla A şıkkı yani Kraliçe Elizabeth, yüzde 37 oranıyla Mihail Gorbaçov adını veriyor. Bir batı ülkesinde böyle bir tablo yaşanır mı? Yaşanmaz... Çünkü... Kişi, Sovyetler’in son liderinin kim olduğunu bilmeyebilir. Ama bu kadar bilgisiz kişi bilgi yarışmasına katılmaz. Haddini bilir. Bilgi yarışmasını izlemeye de gitmez. Aydın insan neyi bilip neyi bilmediğini bilir. Cahil insan bilmediğini bilmeyen insandır.",https://www.milliyet.com.tr/yazarlar/melih-asik/evlat-acisi-7298769
Melih Aşık,Anıt gazeteci,25 Ocak 2025,"Değerli meslektaşımız, örnek gazeteci Uğur Mumcu’yu, uğursuz merkezlerce katledilmesinin 32. yılında özlem ve saygıyla anıyoruz. Uğur’un sesi ülkenin semalarından hiç eksik olmadı. Bilgi sahibi olmadan fikir sahibi olunmaz, derdi. Doğru bilgiye varmak için sürekli araştırırdı. Vardığı sonuçları cesurane savunurdu. Tezlerine inandığı için çok etkili konuşurdu. Bir konferans çıkışında etkili konuşmasından bahisle: - Sende teatral yetenek de var, demiştim... - Bir fikri iyi anlatmak için şart, demişti... Atatürkçülüğü, laikliği, milliyetçiliği, demokrasiyi, cumhuriyeti bir arada savunurdu. Bu kavramlar entel çevrelerde içerikleri saptırılarak birbiriyle çelişkili gibi gösterilir. Oysa birbirini tamamlayan kavramlardır. Atatürk’ü benimsemeyen bir sol partinin başarılı olamayacağını savunurdu. Tarih onu doğruladı. İnsan hakları, demokrasi, özgürlük... Onun mücadele bayraklarıydı: “Zararlı düşünce, tehlikeli düşünce yoktur, doğru düşünce yanlış düşünce vardır. Düşüncelerin doğruluğu ve yanlışlığı ancak özgür bir ortamda ölçülüp tartışılır” derdi... Ondan sık sık şunu duyardık: “Bugün çağdaşlık konusunda elle tutulur ne kalmışsa hepsi Atatürk döneminin eseridir. O’ nun açtığı yoldan gelmiştir...” Vurdular onu ama... Adını silemediler. Düşüncelerini yenemediler... Sesi, soluğu, fikirleri bugüne dek geldi, bugünden sonra da var olacak. Anısı önünde saygıyla... LUCESCU Romen teknik adam Mircea Lucescu’yu Türk futbol seyircisi iyi tanır. Ülkemizde Galatasaray ve milli takımı çalıştırdı. Başarılı oldu. Son yıllarda Ukrayna’da görev yapıyor. Geçen yıl çalıştırdığı Shaktar Donetsk takımıyla birlikte Antalya’da kamptaydı. Bir gazeteci Türkiye’den teklif alıp almadığını, teklif alırsa gelip gelmeyeceğini soruyor. Lucescu’dan cevap: “Açıkçası Türkiye’de yeniden kaotik ve stresli ortamın içine girmek istemiyorum. Ukrayna’daki savaş ortamı Türkiye’den çok daha stressiz.” Nasıl bir savaşın içinde yaşadığımızı buradan anlayın. HARÇLIK Bu sıkıntılı günlerde buyurun size bir de olumlu haber... Emekli aylığıma gelen zam belli oldu... Aylığım 19 bin 500 liradan 22 bin 658 liraya yükseldi. 30 yıl sigortalı çalıştıktan sonra 96 yılında emekli olmuştum... Aradan geçen 28 yılda da bütün zamlardan yararlandım... Zam üstüne zam aldım... Sonuçta 22 bin 658 lirayı buldum. Aylığım asgari ücret ve açlık sınırıyla eşitlendi. Apartmanın yakıt yönetim masrafı 6 bin lira. Haftada bir gelen temizlik görevlisi hanıma da her ay 6 bin lira tosluyoruz. Elektrik, su, internet, Digiturk, telefon, doktor, eczane derken tabii ki bize de biraz para kalıyor. Devletimize milletimize dua ederek o kalan parayı koklayarak harcıyoruz. Geleceğe umutla bakıyoruz! JAPON 2015 yılında İzmit’te yapımı süren Osmangazi Köprüsü’nde ana halat koptu. Kimse ölüp yaralanmadı. Ancak projeyi yürüten firmada görevli Japon mühendis Ryoichi Kishi, kendisini bu kazadan dolayı sorumlu saydı ve intihar etti. Türkiye’de yıllardır yangınlarda, kazalarda, sellerde, depremlerde binlerce insanımız öldü. Bu Japon dışında tek bir kişi sorumluluğu üstüne almadı. Ne intiharı… Kimse istifa bile etmedi. Bizde felaketlerden sonra kimsenin aklına istifa etmek gelmiyor. İlk akla gelen: “Ben bunu kimin üstüne nasıl yıkabilirim...” Kartalkaya’da da bunun çalışması yapılıyor. Birçok gazete ve TV, olayı aydınlatıp ülkeyi yeni felaketlerden kurtarmaya değil cinayetin “asli sorumluları”nı kurtarmaya çalışıyor... Her türlü haber çarpıtma, yalan, dolan serbest. Yeni felaketlere davetiye nasıl mı çıkarılır. İşte böyle. RAPOR 78 kişinin ölümüne yol açan Grand Kartal Oteli, 12 Aralık 2024’te Bolu Belediyesi’ne başvurarak, yangın güvenliği raporu talep ediyor. Böyle bir raporu otelden yıl sonuna kadar Turizm Bakanlığı istemektedir. Belediye ekipleri 16 Aralık’ta oteli denetliyor. Sekiz eksiklik tespit ediyor. Eksiklerin giderilmesi için 15 gün süre tanıyor. Grand Kartal, 24 Aralık’ta belediyeye bir dilekçe vererek rapor isteğini geri çekiyor. 27 gün sonra otel yanıyor. Bu arada ne oldu? Otel muhtemelen bir başka kuruluştan alelacele olumlu rapor temin ediyor. Veya bakanlıktan ek süre alıyor. Otel, eksikleri gidermeye ciddi olarak niyetli olsa Bolu Belediyesi’nden talebini geri çeker miydi? Otelin rapor için başvurduğu yeni kuruluş hangisidir? Verilen rapor hangi yöndedir? Otelin denetiminden sorumlu olan Turizm Bakanlığı bunlar gibi yığınla soruya açıklama getirmek zorundadır. Ama o cenahtan hiç ses çıkmıyor!...",https://www.milliyet.com.tr/yazarlar/melih-asik/anit-gazeteci-7291127
Melih Aşık,CHP’NİN SEÇİMİ,30 Ocak 2025,"CHP Genel Başkanı Özgür Özel, İstanbul Büyükşehir Belediye Başkanı Ekrem İmamoğlu ile Ankara Büyükşehir Belediye Başkanı Mansur Yavaş’ın isimlerini vererek, CHP’nin cumhurbaşkanı adayını, üç aylık süre içinde tüm üyelerin katılımıyla belirleyeceklerini ilân etti. Özgür Özel’in açıkladığı yol haritasına göre cumhurbaşkanı adayını CHP’nin 1.6 milyon üyesi belirleyecek. Yani ön seçim... CHP geleneğinde ön seçimde, seçim tarihinden bir yıl önce partiye üye olmuş kişiler oy kullanıyordu. Özel dün aday belirleme takvimine kadar üye olan herkesin oy kullanacağını açıkladı. Böylece partiye yönelimin artması da hedefleniyor. Bu formül konusunda İmamoğlu ve Yavaş’ın onayı var elbet... Böylece CHP’de Cumhurbaşkanı adaylığı konusu sükunetle çözülecek diyebilir miyiz? Yoksa şimdiden akla gelmeyen tartışmalar ve bölünmeler oluşmaz mı? Mesela… Ön seçim öncesi iki adayın çevresinde gruplaşmalar ve bu gruplar arasında itişmeler ortaya çıkmaz mı? Kaybeden taraf küsmez mi? Cumhurbaşkanı seçimine asılır mı? Bir cumhurbaşkanı adayının şimdiden belirlenmesi partide merkez noktasını o adayın çevresine taşımaz mı? Genel Başkan’ın özgül ağırlığı ortadan kalkmaz mı? Acaba CHP’nin yapması gereken adaylığı erteleyip, ağırlığı erken seçime hazırlanmaya vermek olmamalı mıydı? Ülkenin bunca sorunu arasında CHP’nin zorlu bir iç sorunu parti gündemine girdi. Kolay gelsin diyelim… TOMANBAY CHP Ankara eski milletvekili Mehmet Tomanbay, partisinin cumhurbaşkanı aday seçimi konusunda bir açıklama yaparak dedi ki: “CHP’nin Cumhurbaşkanı adayının belirlenmesi için parti içi dijital oylama ile ilgili ciddi bir kaygım var. Bu oylama AKP’nin genel seçimlerde kullanmak istediği dijital oylama için çok net bir örnek oluşturacak. Biz bu oylama ile adayımızı seçtiğimiz andan itibaren bir daha AKP’nin elektronik oylama girişimine hiçbir şekilde karşı çıkamayız. Sandık tutanakları güvencemiz ortadan kalkar. Sadece YSK’nın açıklamalarına secim sonucunu bırakırız. Bu nedenle bana kendi ayağımıza ateş ediyoruz gibi geliyor.” ODTÜ 2025 yılının zam şampiyonu nedir? ODTÜ’nün “mezun taşıt pulu”dur diyor ODTÜ mezunu dostumuz. 2024 yılında 1.500 TL.ye çıkarılan “mezun taşıt pulu” ücreti bu yıl yüzde 500’lük zam ile tam 9.000 TL olmuş. ODTÜ’nün çağdaş bir kampüsü, bu kampüste de çeşitli spor olanakları ve kafeler, restoranlar var. Buralardan ODTÜ öğrencileri, personeli ve mezunları ücreti karşılığında yararlanıyor. Mezun taşıt pulu da mezunların kampüse girişini sağlıyor. Yıllık zam oranı yüzde 45’lerde telaffuz edilirken yüzde 500 zam neye göre, hangi mantıkla yapılmıştır? ODTÜ’lü dostumuz: “Burada sadece bir tek amaç olduğunu düşünüyorum; Sayın rektör demek ki mezunları artık ODTÜ’de görmek istememektedir. Dünyadaki tüm köklü üniversiteler mezunlarıyla aralarındaki bağı güçlendirmenin yollarını ararlar. Sayın rektör ise tam tersini yapıyor. Mezunları uzaklaştırıyor.” Rektör Bey bu dev zammın gerekçesini açıklamak zorunda... GÖZALTI Medya mensuplarına yönelik soruşturma ve gözaltı işlemleri sürüyor. Son olarak Halk TV’den beş gazeteci Barış Pehlivan, Serhan Asker, Seda Selek, Kürşat Oğuz ve Suat Toktaş gözaltına alındılar. Gerekçe; “İBB Başkanı Ekrem İmamoğlu’nun düzenlediği basın toplantısında ismi geçen bilirkişi ile yapılan telefon görüşmesinin Halk TV’de ‘izinsiz kayda alınıp yayınlanması” idi. Suçlanan bir kişiye söz hakkı tanınması neden suç sayıldı? Adalet Bakanı Yılmaz Tunç: “Karşı tarafın görüşmesini izin almadan yayınlarsanız suç olur” diyor. Halk TV’nin açıklamasında şu satırlar dikkatimizi çekiyor: “Aynı kayıt aynı gün Beyaz TV’de de yayınlanmış, üzerine yorumlar yapılmıştır. Beyaz TV için soruşturma açılmamıştır.” Öte yandan bazı ünlü televizyoncular hakkında davalar sürüyor. Ayşenur Arslan ve Nevşin Mengü hapis istemiyle yargılanırken Özlem Gürses de ev hapsinde bulunuyor. FIKRA Biraz basit bir fıkradır ama yine de dilden dile dolaşır... Adam ötekine demiş ki: - Bana odun desene... Öteki cevap vermiş: - Odun... Bu taraftaki bıçkın kahkaha atarak bağırmış: - Ben sana kodum... Öteki sinirlenmiş. - Bana iskemle desene.. - İskemle. - Ben de sana kodum... - Bizimki yine gülüyor: - Ama bu dediğin kafiyeye uymadı ki... Cevap: - Uysa da kodum, uymasa da kodum... Ders: Kafiyeye (kurala) uygunluk bazısı için şart değildir!",https://www.milliyet.com.tr/yazarlar/melih-asik/chpnin-secimi-7294893
Melih Aşık,O GÜNÜ BEKLEMEK,08 Şubat 2025,"Televizyonda deprem konusunda canlı yayına katılan Prof. Dr. Ahmet Ercan ilginç bir itirafta bulundu... Prof. Ercan, İstanbul’da oturduğu daire için herkesten habersiz inceleme yaptırdığını ve binanın depreme dayanıksız çıktığını... Sonucu ilk olarak eşiyle paylaştığını... Fakat eşinin bu evi çok sevdiği için taşınmayı reddettiğini... Kat maliklerini toplantıya davet ettiğini... Raporu onlara okuduğunu... Kat maliklerinin aman hocam bu raporu resmiyete geçirirsen evleri satamayız, sakın bunu yapma... Dediklerini açıkladı. Hoca sözlerine devamla “yazlık evinin de tarım arazisi üzerinde inşa edildiğini, sadece çatısını sağlamlaştırabildiğini” söyleyerek, “Bir deprem profesörüyüm fakat yaz kış depreme dayanıksız evlerde oturuyorum” diyerek noktayı koydu... Aslında çoğumuz aynı durumdayız. Daha sağlam bir ev bulup taşınmanın derdi büyük. Ayrıca oturduğumuzdan daha iyi bir ev bulmak hiç kolay değil. Kimimiz de anılarımızı barındıran evleri terk etmeyi ölümden beter sayarız. O zaman, “Öleceksek burada ölelim” diyerek kadere boyun eğiyor, bulunduğumuz yerde yaşamaya devam ediyoruz... Ülkede yaşanan hayatın parlak olmamasının da bunda etkisi var kuşkusuz... Ölümle yaşam arasında fazlaca fark göremeyişimiz biraz da bundan olsa gerek... POLİTİK Almanya’da yıllar önce ünlü bakanlardan Kont Breust, bir yemekte ünlü aktris Pepi Gallmayer’le birlikte oturuyor. Sohbet sırasında aktris hanım punduna getirip bakana şöyle diyor: “Arz etmek isterim ki Sayın Ekselans, tiyatro ile politika birbirine çok benzer. İkimiz de komedi oynuyoruz. Ama fark şurada; siz çaktırmıyorsunuz…” TEĞMEN Beş teğmen ile üç komutanın TSK’dan ihracıyla ilgili tartışmalar sürüyor. Kamuoyunda bu ihraçların teğmenler “Mustafa Kemal’in askerleriyiz “ diye yemin ettikleri ve kılıç çattıkları için uzaklaştırıldığı kanısı var. Milli Savunma Bakanlığı kaynakları ise bu iddiayı reddediyor teğmenlerin toplu disiplinsizlik ve TSK’nın itibarını zedeledikleri için bu cezaya çarptırıldığını savunuyor. Ancak... Bu yemin törenine 200’ün üzerinde teğmen katılmıştır... Beş kişi dışında kalan (diyelim) 195 teğmen ceza almadan göreve devam ediyor. Bu 195 subay ömürleri boyunca kendileriyle aynı eyleme katılan 5 arkadaşlarına haksızlık edildiğini düşünecek, bunun acısını ve küskünlüğünü yaşayacaktır. Kuruma ve üstlerine güvenleri sarsılacaktır. Acaba 4’e 5 oranıyla bu kararı verenler cezanın geride kalan teğmenler üzerindeki etkisini düşündüler mi? Bizce düşünmeliydiler. AZİZ KOMUTAN Emekli Tümgeneral Suat Dicle bir sohbetimizde bize şu hikâyeyi anlattı. Sene 1992... Bulgaristan Cumhurbaşkanı Jelyu Jelev resmi bir ziyaret için Türkiye’ye gelmiştir. Genelkurmay ülkemizi ziyaret eden cumhurbaşkanlarına bir generali mihmandar olarak vermektedir. O ziyarette Jelyu Jelev’e mihmandar olarak Tümgeneral Suat Dicle verilmiştir. Konuk Cumhurbaşkanı Ankara’dan sonra İstanbul’a gelir. Burada verilen davete, Bulgaristan’da iyi tanınan yazar Aziz Nesin de katılır. Tümgeneral Suat Dicle bir ara Aziz Nesin’le yan yana gelince ona doğrudan: - Nasılsınız komutanım, diye hitap eder... Etraftakiler hafif şaşkın vaziyette sorarlar: - Aziz Nesin sizin komutanınız mı? - Evet... - O nasıl oluyor? Tümgeneral Dicle izah eder: - Bizde gelenektir, kendimizden daha eski mezunlara komutanım deriz... - Aziz Nesin’le ne ilgisi var? - Aziz Nesin, Kara Harp Okulu 1937 yılı mezunudur! O yüzden komutanımızdır. Aziz Bey, Tümgeneralin bu sözünü duyunca duygulanır, gözlerinde yaşlar belirir... ÇAKARLI Eski milletvekillerine trafikte geçiş üstünlüğü sağlayan bir öneri hazırlanarak Meclis Başkanlığı’na gönderilmiş... Buna göre eski milletvekilleri çakarlı araç kullanabilecekmiş... Emekli vekil kırmızı ışıkta da geçse, hatalı park da yapsa, hız sınırını aşıp radara da yakalansa artık tek kuruş ceza ödemeyecekmiş... Bu vekiller 2 yılda emekli olup asgari ücretin en az 5 katı emekli maaşı alıyor. Ömür boyu ailece sağlık hizmeti ve diplomatik pasaport dahil sayısız ayrıcalıktan yararlanıyor. Yetmiyor, durduk yerde yeni ayrıcalık peşinde koşuyorlar... Ne yapmışlar Meclis’te... Parmak indirip kaldırmışlar. Ara sıra soru önergesi vermişler. Ne özveri! Peki aceleleri ne? Toplum için hangi çalışmayı yapıyorlar da trafikte geçiş üstünlüğü elde edip nereye yetişecekler? Kendilerine “arsız”, “asalak” gibi sıfatlar yakıştırılmasından da mı rahatsız olmuyorlar?",https://www.milliyet.com.tr/yazarlar/melih-asik/o-gunu-beklemek-7302256
Melih Aşık,GAZETECİLİK,01 Şubat 2025,"Rahmetli Hasan Pulur, Hürriyet’te yazdığı günlerde patron Erol Simavi ile aralarında geçen bir diyalogu anlatır: “Erol Simavi bir gün ani bir kararla Arda Gedik’i gazetenin ikinci ismi, Çetin Emeç’i de yayın yönetmeni yaptı. Biz o günlerde Oktay Ekşi ile beraber CHP’li tanınırdık. Biri Gedik, diğeri Demokrat Partili bilinen Emeç, iki demokrat gelince Oktay’la bu durumu çıkıp Erol Simavi ile konuşalım, dedik. Erol Bey, büyük odasında içecek ikram etti. “Derdiniz ne” diye sorunca “Bizim muhatabımız kim, yazılarımızda kime muhatap olacağız” dedik; Simavi de kolumuzdan tutup camın önüne götürdü, aşağıdaki kalabalığı göstererek “Muhataplarınız bunlar, okurlarınız” dedi. Bu davranışını hiç unutmam” Tespit yerindedir. Gazetecilerin muhatabı okurlarıdır. Okur gazeteyi ve yazarı denetler, yeri gelince över, yeri gelince eleştirir, gazeteyi ve yazarı okur biçimler. Okunmayan ya da meslek etiğine aykırı davranan yazar gazetede uzun süre tutunamaz. Medya dünyası zaman içinde kendi kendini temizler. Bu belki zaman alır ama sağlam yoldur. Gazeteci cezalık suç işlerse kanun yakasına yapışır. Ama gazetecilik görevi suç gibi gösterilemez, gazeteciye onur kırıcı muamele yapılamaz. Halkın haber alma ve aydınlanma özgürlüğünün bulunmadığı ülkede ne demokrasi yürür ne hayat ilerleyebilir. WERNER Nazi Almanya’sı döneminde bütün baskılara rağmen bazı komedyenler işe devam ediyormuş... Ünlü kabare sanatçılarından Werner Finck bunlardan biri... Örneğin... Werner, sahneye çerçeveli bir Hitler fotoğrafı ile çıkıyor... İzleyenlere dönerek: “Bunu asayım mı, duvara mı dayayayım karar veremiyorum” diyor... Duvara dayamak aynı zamanda kurşuna dizmek anlamına geliyor... Ne var ki... Hitler yönetimi onu yine de yaşatmış... Anlaşılan... Mizaha yine de bir parça saygı varmış... BÜYÜK KULÜPLER! Üç büyük kulübümüz Avrupa liginde son maçlarını oynadı... Takımlarımız bir beraberlik iki yenilgi aldı... Beşiktaş elendi… Galatasaray ve Fenerbahçe zor zahmet ilk 24 takım arasına girebildi. Büyük kulüpler transfere milyonlar döküyor. Galatasaray ve Fenerbahçe’nin değeri 200’er milyon euronun üzerinde... Turnuvada 30 - 40 milyon euro bütçesi olan takımlar bizden daha iyi sonuçlar aldı. Demek ki parayı iyi kullanamıyoruz… Ya da pahalı transfer yapmakla iyi futbol ortaya çıkmıyor. Hastalık nerede? Bunu iyi saptamak gerekiyor. Başarısızlık sebebi para değil. Ama ne? Bilimsel çalışmanın gerisinde kalışımız olmasın! ABDİ BEY Milliyet’in efsaneleşmiş Genel Yayın Müdürü Abdi İpekçi’yi 46 yıl önce kaybettik. Cinayette tetiği çekenler yarı yarıya bulundu ama tetiğin ardındakiler hâlâ karanlıktadır. O karanlıkta kimi meşum ve malum yabancı istihbarat örgütlerinin gölgesi rahatça fark edilir. Abdi Bey 12 Eylül darbesinin taşlarının döşendiği dönemde öldürüldü. Sonraki yıllarda sıra Muammer Aksoy, Bahriye Üçok, Ahmet Taner Kışlalı, Uğur Mumcu, Turan Dursun gibi laik demokrat aydınlara geldi. Türkiye oradan oraya savruldu. Abdi İpekçi, Milliyet’in yönetimini ele aldığı 1950’lerden itibaren halkı zayıf taraflarından yakalayan ve anlık heyecanlar veren bir gazete yerine, geleceğin nitelikli toplumunu yetiştirecek bir yayın gerçekleştirdi. Gençlere gazete okuma zevkini aşılamak, onları çağa uygun kültür ve bilgilerle donatmak başlıca amaçlarındandı. Türkiye’de gazeteciliğin kurumsallaşmasında önemli rol oynadı. 1960’ta Basın Ahlak Yasası’nı bizzat hazırladı. 212 Sayılı Basın İş Kanunu’nun hazırlanmasına öncülük etti... Ne Abdi Bey ne Uğur Mumcu’nun perde arkasındaki katilleri bugüne kadar bulunmadı... İstense bulunurdu. Bulunması gazeteciliği korkulu meslek haline getirmek isteyenlerin işine yaradı. SON GÜN Profesör üniversitenin ilk günü ilk derse şöyle başlamış: - Düşünün ki bugün dünyanın son günü. Yarın bu saatte her şey bitecek. Kurtuluş şansınız yok. Bugün ne yapardınız? Öğrenciler tek tek cevap vermiş: - İbadet eder, Tanrı’dan günahlarımı affetmesini dilerdim. - Tüm sevdiklerimle vedalaşırdım. - Ailemle vakit geçirirdim. - Anneme veya babama giderdim. - Arkadaşlarımla yarım saat eski günlerdeki gibi basket oynardım. - Barbekü partisi yapardım. - Tüm sevdiğim yemekleri yerdim. - Ormanda son defa dolaşırdım. - Güneşin doğuşunu ve batışını son defa seyrederdim. - Akşam yıldızları seyrederdim. - Üzdüklerimi arar, özür dilerdim. Hoca bütün hepsini tahtaya yazmış. Sonra gülerek sınıfa dönmüş ve demiş ki: - Bütün bunları yapmak için dünyanın son günü olması şart mı?.. Hemen bugün - yarın neden yapmıyorsunuz?",https://www.milliyet.com.tr/yazarlar/melih-asik/gazetecilik-7296539
Melih Aşık,YANMAYALIM...,28 Ocak 2025,"Yangın sadece otellerde çıkmaz... Apartmanlarda da çıkabilir... İstanbul’da rezidanslar hariç apartmanlar genellikle 6 - 7 katlıdır. Çoğunun altında kafe, lokanta, market gibi iş yerleri bulunur. Buralarda çalışanlar gece kapıları kilitler giderler. İçerde yanık unutulmuş bir ocak, bir soba olabilir. Buzdolabı, klima gibi elektrikli aletler kontak yapabilir. Gece vakti meydana gelecek böyle bir yangın apartman çıkışını kapatabilir, kapıyı kullanmak mümkün olmayabilir. O zaman ne yapmalı? Uzmanlar tedbir olarak evde 10 - 20 metrelik katlanabilir ip merdiven bulundurmayı öneriyor. İp merdiven az yer işgal eder. Bir yatak altına bile sığar. Bir yangın vukuunda hayat kurtarır. Halen 10 metrelik bir ip merdivenin fiyatı yaklaşık 7 bin liradır. Bir iki pencereye de merdiveni sabitleyecek tertibat yaptırırsanız geceleri rahat uyuyabilirsiniz. Fikir bizden uygulama sizden... SÖZ “Ölüm eski bir şeydir ama her insana yeni görünür…” Turgeniev ASTROLOJİ Bir dostumuz fala ve astrolojiye meraklı olanlara mesaj yolluyor: “... birçok insan hâlâ, astrolojinin bir bilim olduğu sanısıyla yaşamaktadır. Oysa bilim olan astronomidir, astroloji değildir. Astroloji, bilim olduğu iddiasıyla ortaya çıkan bir sahte bilimdir.” YENİÇERİ Grand Kartal Oteli 1978 yılında inşa eden ve şu sırada 72 yaşında olan emekli mimar Ali B. İstanbul’da gözaltına alındı. Malum fıkradır... Yeniçeri sokakta yakaladığı bir Yahudi’yi dövüyormuş. Yahudi inleyerek sebebini sormuş: - Siz Hazreti İsa’yı çarmıha germişsiniz, demiş yeniçeri... Yahudi: - İyi ama o bin yıl önceydi, deyince yeniçeriden cevap: - Olsun ben şimdi öğrendim... Emekli mimar ayıklasın şimdi pirincin taşını... ANTALYA Türkiye’nin turizm merkezi Antalya, Antalya’nın en ünlü sahili ise Konyaaltı’dır... Bu doğa harikası sahil ne yazık ki giderek büyüyen bir işgal altında... Şehir Plancıları Odası Antalya Şubesi, sahilde 6 metrekarelik büfelerin bile 100 metrekareyi aşan restoranlara dönüştüğünü belirtiyor... Oda, bu nedenle, Milli Emlak Müdürlüğü, Çevre Bakanlığı İl Müdürlüğü ile Antalya Büyükşehir Belediyesi hakkında suç duyurusunda bulundu... Hazırlanan raporda, kıyı boyunca etkin denetim yapılmadığı, yasaların öngördüğü yaptırımların uygulanmadığı, yapılan usulsüz uygulamalar ve aykırı kullanım alanları için ecri misil bedeli alınarak işgallerin yasal hale getirildiği belirtildi. Antalya Belediyesi devlet kurumlarını beklememeli, duruma el koymalıdır... YERİN DİBİNDE... Geçenlerde yolumuz bir özel hastaneye düştü... İstanbul’un Anadolu yakasındaki tam teşekküllü bu hastane yer üstünde 4 kat, yer altında 6 kattı. Tüm klinikler ve ameliyathaneler yer altındaydı. Her katta en az 10 - 15 doktor ile 50 - 60 hemşire çalışıyor, çok sayıda hasta muayene oluyor ya da sıra bekliyordu... Katlar arasında 4 asansör çalışıyordu. Aşağı katlara inmek veya aşağıdan yukarı çıkmak için dakikalarca asansör bekleniyordu. Aklımıza ister istemez deprem geldi. Küçük çaplı bir deprem meydana gelse ve insanlar aniden yukarı çıkmaya kalkışsalar ne olurdu? Hiç kuşkunuz olmasın, insanlar telaştan birbirinin üzerine yığılır, sayısız kayıp verilirdi. Etrafta bir yangın merdiveni veya kaçış kapısı da göremedik. Şehirde buna benzer çok sayıda bina var. Bunlar maalesef normal zamanda gündeme gelmiyor. Bir felaket yaşanırsa yani iş işten geçince gündeme gelecek! EVROPA Zafer Partisi Genel Başkanı Ümit Özdağ, Cumhurbaşkanı’na hakaret ettiği ve geçmişte attığı sosyal medya mesajlarında halkı kin ve düşmanlığa sevk ettiği gerekçesiyle tutuklandı. Ümit Özdağ, HDP eş başkanları Selahattin Demirtaş ve Figen Yüksekdağ’dan sonra tutuklanan parti genel başkanı. Cumhuriyet’te Prof. Örsan K. Öymen, ilginç bir kıyaslama yapıyor. Demirtaş ve Yüksekdağ’ın tutuklanmasına karşı ciddi tepkiler gösteren AB ve ABD’nin Ümit Özdağ’ın tutuklanması karşısında sessiz kalmasını dikkat çekici olarak niteliyor. Benzer bir durum, “Ergenekon”, “Balyoz”, “Casusluk”, “Oda TV”, “28 Şubat” davalarında da yaşanmıştı, diyen Örsan K. Öymen, sözü şöyle bağlıyor: “Çıkarı olduğu zaman insan hakları konusunda ortalığı ayağa kaldıran ABD ve AB, Türkiye’nin ulusal çıkarlarını koruyan kişilerin insan hakkı ihlal edildiğinde, üç maymunu oynuyor!”",https://www.milliyet.com.tr/yazarlar/melih-asik/yanmayalim-7293255
Melih Aşık,YANGIN VAR...,23 Ocak 2025,"Yürekleri yakan bir büyük facia daha yaşandı... Bolu Kartalkaya’da çıkan otel yangınında karne hediyesi olarak kayağa götürülmüş çocuklar dahil 79 günahsız insan hayatını kaybetti, 50’den fazla yaralı var. Canını bir şekilde kurtaranlar otelde yangın merdiveni ve yangın alarmı bulunmadığını anlatıyorlar... Yangın algılama sistemleri konusunda uzman bir dostumuzla ihtimalleri konuşuyoruz... Dediği: - Otelde yangın algılama sistemi muhtemelen vardır. Oteller sigortalarla anlaşma yaparken bu sistemi mecburen gösterirler. Ancak genellikle zaman içinde sistem bakımsızlıktan bozulur. Denetim olmadığı için sistemin işleyip işlemediği fark edilmez. Bir iki kez de yanlış alarm verince sistem iptal edilir. Böylesi otel yönetiminin daha kolayına gelir. - Batı’da nasıl yürüyor bu işler? - Almanya, Avusturya gibi ülkelerde otellerin yangın alarm sistemleri hem çalışır durumdadır hem aynı zamanda itfaiye merkezine bağlıdır. İtfaiye yangını herkesten önce haber alır ve harekete geçer. Eğer yanlış alarm verilirse işletmeye ağır ceza yazılır. - Başka önlemler de mutlaka vardır? - Tabii böyle yapılarda kullanılan boyadan kablo cinsine kadar tüm malzemelerin standardı vardır. Yangına karşı yalıtımlı malzeme kullanılır. Bizde de bu standartlar kağıt üstünde mevcuttur. Ama çoğu zaman uygulanmaz. Denetim olmadığı için eksiklik fark edilmez, edilse de görmezden gelinir. İnsan sağlığı ve mutluluğuna değil de para kazanmaya yönlenmiş bir toplumda işler böyle yürüyor maalesef! HEKiM Gazeteci arkadaşımız eşiyle birlikte grip olmuş. Evden çıkamıyor. Ancak kimi ilaçları tükenmiş, aile hekimine ilaç yazdırması lazım. Aile hekiminin telefonu kapalı. Hekimlikteki sekreteri bulup durumu anlatıyor... - Aile hekimine ilaç yazdıracağım ama telefonu kapalı ne yapabilirim... - Telefon kabul edilmiyor. Bizzat geleceksiniz... - Ama şiddetli grip geçiriyorum, nasıl geleyim... - Maske takıp gelin... - Evden dışarı çıkamıyorum hanımefendi... - O zaman birini gönderin... - Kimi gönderebilirim... - Bir yakınınız gelsin. Ya da apartman görevlisini gönderin... Buyurun bakalım... Hasta kişi WhatsApp kanalıyla istediği ilaçları yazıp hekime göndererek ondan yazılmasını isteyemiyor. Bu kanal güvenli bulunmuyor. Ama apartman görevlisinin eline kağıt tutuşturup gönderirseniz bu yol güvenli sayılıyor. Sağlık Bakanlığı’nın bu uygulaması size mantıklı geldi mi? PROVA Bir büyük yangın olduğunda biz gazeteciler hemen Prof. Abdurrahman Kılıç’ı arardık. Profesör Kılıç yangınlar konusunda en büyük uzmandı. Ne yazık ki kendisini üç yıl önce kaybettik. Ruhu şad olsun. Bir yapıda yangına karşı yeterli önlem var mı yok mu, bunu nasıl anlarız? Bir defasında bu soruyu sormuş, şu kara mizahla karşılaşmıştık: - Bunun provası yoktur. Bir yapıda yangına karşı yeterli önlemin alınıp alınmadığı ancak yangın çıkınca belli olur. Yangın çıkmadan bunu yüzde yüz anlamak mümkün değildir... BUTON Bu yangın alarm butonu, otellerde veya büyük binaların koridorlarında gözünüze çarpar... Güven verir. “Ha demek burada yangına karşı önlem var”, diye düşünürsünüz. Ama çalışıp çalışmadığını kontrol etmek için camı kırıp butona basmanız gerekir... Tabii bunu yapamazsınız. Yapamayınca da sistem çalışıyor mu, çalışmıyor mu bilemezsiniz... Ama çalışıyor sanırsınız. Kendi kendinizi aldatırsınız... TUTUKLU Zafer Partisi Genel Başkanı Ümit Özdağ, Cumhurbaşkanı Tayyip Erdoğan’a hakaret ettiği, ayrıca “halkı kin ve düşmanlığa sevk ettiği” gerekçeleriyle tutuklandı. Özdağ, Antalya’daki parti toplantısı sırasında Cumhurbaşkanı Erdoğan’ı haçlılardan daha büyük zarar vermekle suçlamıştı. Siyasi yorumlara göre, iktidar çevrelerini daha çok rahatsız eden, Ümit Özdağ’ın İmralı ile yapılan görüşmelere ve Öcalan’ın serbest bırakılmasına karşı çıkan sözleri oldu... Özdağ, “Öcalan İmralı’dan çıkmayacak” gibi kesin ifadeler kullanıyor... PRİZ Muhafazakar yazar, kadın erkek eşitsizliğini şu parlak benzetmeyle dile getiriyor: - Fişle priz eşit olur mu? Bir hanım okurumuz şu yanıtı yollamış: “Adam haklı, kadın erkek eşit değildir. Çünkü dünyayı arasanız böyle bir mantıkla konuşan bir kadın bulamazsınız.”",https://www.milliyet.com.tr/yazarlar/melih-asik/yangin-var-7289405
Melih Aşık,ZEHİR ZIKKIM,21 Ocak 2025,"Son bir hafta içinde sahte içkiden 38 kişi öldü... Ölmeyenlerin bir kısmı da kör oldu, sakat kaldı. Onların sayısını bilmiyoruz... Böyle bir felaket bir başka ülkede olsa yer yerinden oynar... Bizde olağan vaka sayılıyor. Çünkü gündem yüklü. Ayrıca toplumun bir kesimine “İyi oluyor, içmesinler şu zıkkımı” havası hâkim. Çünkü o kesime alkol en büyük günah olarak tanıtıldı. Zaman zaman sahte içki üreten ve satanların yakalandığı haberleri gazetelere yansıyor. Ancak ölümler hızlanarak sürdüğüne göre demek mücadele etkisiz. Hangi içkilerde sahte üretim var? Bu içkiler daha çok nerelerde satılıyor? Tüketici bir içkinin sahte olup olmadığını nasıl anlayabilir? Bandrolün sahte olup olmadığı nasıl anlaşılır? Yetkili kuruluşlar halka bu tür bilgiler vermeli. Ancak vermiyorlar. Hukukçular önlem olarak cezaların arttırılmasını öneriyor... Çeteleri bu şekilde caydıramazsınız. Elebaşıları zaten kendilerini koruyor. Ayakçılar ise birkaç yıl hapsi göze alabiliyor. Bir başka çözüm olarak alkol üzerindeki vergilerin azaltılması öneriliyor. Bu da hayali bir öneri. İktidar alkol üzerindeki vergileri azaltmaz. Altın yumurtlayan tavuğa dokunmaz... Eskiler ölçüsüz içenler için “Zehir zıkkım olsun” derdi. Öyle oldu. Ama devlet onu diyemez. Ülkemizde alkol satışı ve içilmesi serbesttir. Devletin bu alanı düzenlemesi, halk sağlığına yönelik önlemler alması gerekir. Sorumluluk devlettedir. HRANT Meslektaşımız Hrant Dink 18 yıl önce İstanbul Şişli’de gazetesi Agos’un önünde vurularak katledildi. Beş ay sonra Ergenekon operasyonu başladı. Dink katliamı, Ergenekon ve sonrasındaki Balyoz operasyonlarının ön hazırlığıydı. Yıllar geçti. Tetikçi Ogün Samast koşullu salıverildi. Diğer sanıkların cezaları zaman aşımına uğradı! Hrant Dink duruşmaları sırasında “Hrant’ın arkadaşları” adlı bir grup pankart ve afişlerle gösteriler yapıyor, katliamdan Ergenekon’u sorumlu tutuyordu. 16 Temmuz’dan sonra cinayeti FETÖ’cü çetelerin organize ettiği anlaşıldı. Ancak Hrant’ın arkadaşları hiç bu çeteleri suçlayan açıklama ve gösteri yapmadı. Çoğu “yetmez ama evetçi” olan bu entel “arkadaş”lar şimdi de bir şey olmamış gibi aramızda dolaşıyorlar. İlk günlerde açtıkları afişlerinden biri “Katilleri kollayan cinayete ortaktır” şeklindeydi. Arada istemeden böyle bir itirafları da oldu. KANDİL DEM Heyetinin bu hafta ikinci kez İmralı’ya gideceği ve Abdullah Öcalan’ın bu hafta PKK’nın silah bırakması için kısa ve net bir çağrı yapacağı konuşuluyor. En çok merak edilen konu ise şu: - Öcalan’ın yapacağı çağrıya Kandil uyacak mı? Kuzey Suriye’de YPG uyacak mı? Öcalan’ın 2015 yılındaki çağrısına Kandil onun özgür iradesiyle davranmadığı gerekçesiyle uymamıştı. Ne Kandil ne YPG şu ana kadar Öcalan’ın yapacağı yeni bir çağrıya uyacakları yönünde bir işaret verdiler. Diyelim ki Öcalan çağrıyı yaptı ve kendisinin özgürlüğü için süreç başlatıldı ama Kandil ve YPG uymadı... Ne olacak? DEM Heyeti Kandil ve YPG ile görüşmeyecek ve söz almayacak mı? Bu konu aydınlanmadan Öcalan’ın yapacağı çağrı kendisinin özgürlüğe kavuşması dışında neye yarayacak? Merak etmez misiniz? SEÇENEK CHP’nin son kurultayında genel başkanlığına adaylığını koyan Prof. Örsan K. Öymen, CHP’nin daha etkin muhalefet yapması için farklı bir yol öneriyor. Dediği: “CHP’nin, hem seçmen tabanı göreceli olarak daha geniş olan hem de Türkiye’nin üniter ve laik yapısına göreceli olarak daha fazla sahip çıkan İYİ Parti, Zafer Partisi, Türkiye İşçi Partisi ve Memleket Partisi gibi muhalefet partileriyle ortak hareket etmesi ve etkin, kitlesel bir eylem stratejisi geliştirmesi gerekmektedir.” KAMYON Ne güzel bir kamyon arkası edebiyatımız vardı! Öldürdüler. Neymiş, arkadaki araç onu okumaya çalışırken kaza yapabilirmiş! Doğrudur. Sakıncalıdır. Ama edebiyat olarak zenginliği de inkar edilemez. Mesela: - “Trafik canavarı bir Türk, öbür dünyaya bedeldir.” - “Hatalı sollama, kişisel ayarlarımla oynama.” - “Kalbini trafiğe kapatsan da güzelim, Bypass yapıp damardan geçerim.” - “Hava atmayı sevsem pilot olurdum. Hava almayı seçtim kamyoncu oldum.” - “O elinde tuttuğun direksiyon, önüne bak yapma atraksiyon.” - “Düşünüyorum öyleyse varım. Sürüyorum öyleyse varırım.” - “Yolların kralı Ford, Kraliçesi Sindi Kreyford.” SÖZ “Şu kısa hayatımızda ne yapacağımızı bilmezken sonsuza dek sürecek bir başka hayat ister dururuz.” Anatole France",https://www.milliyet.com.tr/yazarlar/melih-asik/zehir-zikkim-7287846
Melih Aşık,BAKANLIK PİYANGOSU,04 Ocak 2025,"Bazı gazetelerde haber var; Hükümette köklü değişiklik yapılacakmış... Bazı bakanlar gidecek yerine yenileri gelecek demek... Böyle zamanlarda aklıma geçmişteki tuhaf bakan atamaları gelir... Örneğin Sadi Irmak hükümetinde kültür bakanlığına sayın Nermin Neftçi’nin atanması! 1974 yılında Bülent Ecevit’in istifası üzerine CHP - MSP koalisyonu bozulmuş, Cumhurbaşkanı Fahri Korutürk bunun üzerine yeni hükümeti kurma görevini bir tarafsıza; Prof. Sadi Irmak’a vermişti. Sadi Irmak yeni hükümet için Süleyman Demirel, Bülent Ecevit ve diğer liderlerle görüşmeler yaptı... Onların fikrini aldı. Kültür Bakanı olarak son derece saygın bir isim olan Prof. Nermin Abadan düşünülmüştü. Liste tamamlandı. Radyo ve gazetelere gönderildi. Ne var ki Prof. Nermin Abadan’ın yerine Kültür Bakanı olarak yanlışlıkla CHP Muş Milletvekili Nermin Neftçi’nin adı yazılmıştı. Bu garip atamaya tabii kimse anlam veremedi. Prof. Nermin Abadan’ın liste açıklanmadan onayı alınmıştı. Kendisi mutlak bakanlık bekliyordu. Listeyi duyunca başından aşağı kaynar sular döküldü. Bülent Ecevit küplere bindi. Ama isim değiştirilmedi. Nermin Abadan’ın yerine Nermin Neftçi’nin adını listeye kim, neden yazmıştı? Hata bilerek mi yapıldı, bilmeden mi? Asla anlaşılamadı. O hükümet 6 ay görev yaptı. Nermin Neftçi de doğrusu görevinde herhangi bir falso vermedi. Olabildiğince iyi yürüttü. BADEM “Yerli malı yurdun malı Herkes onu kullanmalı” Bizim nesil bu şarkılarla büyüdü… O yüzden yerli malı kullanmaya gayret ederiz... Bir yaşıtımız yılbaşı öncesi ünlü bir kuruyemişçiye girmiş badem alacak... Fiyatlara bakmış... California badem: Kilosu 910 lira... Datça badem; kilosu 1450 lira... Yerli badem, ABD’den gelen bademe göre yüzde 35 oranında daha pahalı... Meraklanıp üretim bilgilerine baktık... Badem en çok Manisa, Adıyaman ve Muğla’da üretiliyor. Türkiye’nin üretimi 160 bin ton... İthalat 30 bin ton... Demek ki bu kadar açık var... Tohum var, toprak var, hava var, su var, çiftçi var... Neden kendimize yetecek kadar badem üretemiyoruz da ta ABD’den getiriyoruz? Tabii başka birçok ürün de yine dışarıdan geliyor... Ayçiçeği çekirdeği bile ABD’den ithal edilmekte. Üstelik yurt içinde talebi yüksek olan ürünler bunlar... Üretmek neden bu kadar zor geliyor? OKUYAN Sosyal medyada İlahiyatçı Profesör Mehmet Okuyan’ın çarpıcı bir konuşması var... Bazı hocaları eleştiriyor: “Cenaze yıkamaktan para, kefenlemekten para, hatimden para, mevlitten para, cenaze namazından para, terkinden para, yedisinden para, kırkından para, elli ikisinden para, Ramazan’da mukabeleden para… Bunlardan vazgeçerler mi? Hayır... Çünkü oradan besleniyorlar.” Prof. Mehmet Okuyan kendini anlatıyor: “On yıllardır televizyon programı yapıyorum, hiçbirinden bir kuruş almadım. Onlarca kitap yazdım hiçbirinden telif ücreti almadım, telif ücreti olarak verilen kitapları öğrencilerime dağıttım.” Sözü noktalıyor: “Ben devletten zaten maaş alıyorum, ben bir profesörüm, ben bir daha bu işlerden nasıl para alırım? Bakın ben Kur’an talebesiyim. Kur’an talebesi bu işten para almaz.” Diyeceğimiz… Böyle ilahiyatçılar da var... TİTİZ! Milyonlarca memur ve emeklinin zam farkı netleşti. Buna göre, SSK ve Bağ-Kur emeklileri yüzde 15,75 oranında; memur ve emeklileri ise yüzde 11,54 oranında maaş farkı alacak. Bir okurumuz oranlardaki küsuratı merak etmiş... Sordu: - Neden 16 değil de yüzde 15.75… Neden 12 değil de 11,54? Bunun sebebi, olsa olsa, devletin işçi ve emeklilerin haklarını yememek için aşırı özen göstermiş olmasıdır... Oranlar adeta hassas terazide tartılmıştır. Başka sebep göremiyorum! APO Okurumuz soruyor: - Geçmişte Abdullah Öcalan’la ilgili sert ifadeler kullandım. Sosyal medyada kendisinden “cani”, “bebek katili” falan diye söz ettim. Acaba Apo yarın bir gün hakkımda iftira davası açar mı?” Akla böyle ilginç sorular da geliyor! TEĞMEN Önceki yıl, 10 Kasım töreninde, Tuzla Piyade Okulu’nda yakasına Atatürk fotoğrafı takmayan bir cemaatçi teğmeni ve iki arkadaşını, dört Atatürkçü teğmen uyarmıştı. Olayın büyümesinin ardından yedisi birden TSK’den atılmıştı. Ankara Belediye Başkanı Mansur Yavaş dört teğmene de sahip çıkmış. Ankara Belediyesi şirketlerinde görevler vermiş. Barış Terkoğlu yazdı. Teğmenlerin TSK’ye dönüş davaları sürüyormuş.",https://www.milliyet.com.tr/yazarlar/melih-asik/bakanlik-piyangosu-7274663
Melih Aşık,AYAKİZİ,02 Ocak 2025,"Ülkeyi bugün bulunduğu noktadan ileri götürmenin çaresi nedir? Bir dostumuz yol tavsiye etti: - Karda yolunu kaybeden insan ne yapar? Kendi ayak izlerine basa basa geriye gider ve böylece ilk yola çıktığı noktayı bulur. Biz de aynısını yapalım. Kendi izimizden geri geri gidelim... 1938’e varalım... Oradan başlayarak yeniden yola çıkalım... Denk bütçe, sıfır enflasyon, ithalattan fazla ihracat yapan bir ülke... Bağımsız dış politika, üretime dayalı milli ekonomi... Laik Cumhuriyet ilkeleri... O çizgide ilerleyelim... Başarırsak dünyanın en mutlu ülkesi oluruz yeniden... Başaramazsak yine buraya geliriz! CİNAYET Yaya geçidinde bir çocuk daha öldü. Geçen hafta Adapazarı’nda okula giderken yaya geçidinden geçen 10 yaşındaki Safiye Seher Bozkurt’a çarpan otomobil küçük kızın ölümüne yol açtı... Yurdun dört bir yanında her gün yaya geçidinde insanlar eziliyor... Bu cinayetlerin çoğu gazete haberi bile olmuyor. Yaya geçitleri yayalara kurulan tuzaktır... Çünkü çizilen işaretler sürücülerin umurunda değil... Yaya geçidinde yavaşlamak terbiyesi henüz oluşmadı. Ne mi yapmalı? Bir önlem olarak... Yaya geçitlerinin başına mutlaka kamera yerleştirmeli. İhlal eden sürücülere ağır ceza kesmeli. Yoksa daha pek çok günahsız insanımız ölecek yaya geçitlerinde... PARRA Nasrettin Hoca’yı vaaz vermesi için bir köye davet ederler... Hoca köye gider ama konuşmak için önce bir kese altın ister. Köylü ne yapar eder bir kese altını denkleştirip hocaya verir... Hoca güzel bir konuşma apar... Sözlerini bitirip kürsüden inince altın kesesini köylülere iade eder... Sorarlar: - Hocam madem geri verecektin bu kese altını neden istedin? - Para verdiğiniz için beni dikkatle dinlediniz, der hoca, bir bunun için istedim… İkincisi, insanın cebinde para olunca bir başka konuşuyor. Sesi daha gür çıkıyor... AÇLIK MÜZESİ Müzelerin en ilginci geçenlerde Arjantin’de açıldı... “Açlık Müzesi” Müzeye ilhamı pandemi ile başlayıp Ukrayna olayı ile zirveye ulaşan gıda krizi vermiş. Açlık Müzesinin (Museo del hambre) kurucusu avukat Marcos Filardi diyor ki: - Açlık doğanın değil, insanoğlunun suçudur. İnsanların aç bırakılması bir suçtur. İnsan hakları deyince daha çok özgürlükler üzerine konuşuyoruz, oysa, açlık da insan hakları sorunudur. Müzenin konuları ve ilgi alanları şöyle sıralanıyor: “Tarımsal bahçe atölyeleri, tıbbi ve yenilebilir bitkiler, tohum üretimi ve çoğaltılması, biyo-yapı, yemek pişirme, alternatif enerjiler, kuru tuvaletlerin inşası, haşere ve böceklerin biyolojik kontrolü, kompostlama ve yağmur suyu toplama, tohum değişimi, köylülerin lokantalarla buluşması vs...” PARA DİGMA Abdullah Öcalan İmralı’dan gönderdiği mesajda ne diyor: “Sayın Bahçeli’nin ve Sayın Erdoğan’ın güç verdiği yeni paradigmaya, ben de pozitif anlamda gerekli katkıyı sunacak ehil ve kararlılığa sahibim.” Özetle; örgüte sözümü dinletecek yetkim ve gücüm var, diyor... Zihinlerde uyanan sorulara gelince: - Cumhurbaşkanı Erdoğan, Devlet Bahçeli ve Öcalan’ın bildiği ancak kamuoyunun bilmediği bu paradigma (model) nedir? Muhalefet liderlerine bu paradigmanın ne kadarı anlatılacak? Partilerin alacağı tavrın sonuca ne etkisi olacak? Yoksa amaç sadece ortama demokratik bir hava vermek midir? Paradigma neden kamuoyu ile paylaşılmıyor? Öcalan’a ne öneriliyor, Öcalan karşılığında ne öneriyor, görüşme (pazarlık) hangi eksen üzerinde ilerliyor? Kandil ve YPG varılacak anlaşmayı onaylayacak mı? Öcalan’ın vereceği söze rağmen terör sürerse kim sorumlu olacak? SAVCI Türk savcılarına neden “Cumhuriyet Savcısı” denilmiştir? Adalet Bakanı Mahmut Esat Bozkurt, “Cumhuriyet Savcısı” unvanının isim babasıdır. Ata’nın huzurunda kendisine bunun sebebi sorulur... “Cumhuriyet Başbakanı, Cumhuriyet Bakanı, Cumhuriyet Müsteşarı, Cumhuriyet Valisi, Cumhuriyet Büyükelçisi olmuyor da, Neden Cumhuriyet Savcısı? Savcılara neden bu imtiyaz?” Bozkurt’un cevabı: - Çünkü öyle zaman olur ki, cumhuriyeti korumak için başbakandan, bakandan, müsteşardan, validen, büyükelçiden bile hesap sormak gerekebilir. İşte o hesabı soracak olan ‘Cumhuriyet Savcısı’dır.”",https://www.milliyet.com.tr/yazarlar/melih-asik/ayakizi-7272909
Melih Aşık,KUTLU OLSUN,31 Aralık 2024,"Zor zamanlarda teselli için söylenen bir söz var: “Bu da geliiir, bu da geçer” Efsaneleşmiş bu sözün hikayesini rahmetli Hasan Pulur ağabeyimiz anlatırdı. Sinop kalesinde idamını bekleyen bir mahkûm varmış. Ancak idamı falan aklına getirmez, avluda volta atarken: “Bu da geliiir, bu da geçer” diye söylenir dururmuş... Kale komutanı adamdaki umuda hayran olmuş. Bir gün emir vermiş: - Madem bu kadar umut dolu, yaşamayı bu kadar seviyor, salıverin gitsin, demiş... Umut en umutsuz zamanda insanı dik tutan duygudur... Yeni bir yıla girerken en büyük sermayemizdir... Umutsuz insan yaşamaz... Ne demiş şair: “ Umut fakirin ekmeği ye Memet ye...” Umut katıksız yenen yemektir… Uzaktan bize göz kırpan ışıktır... Eyy 2025 yılı... Seni pek büyük umutlarla karşılayamıyoruz amma... Yine de umut umuttur... Bakarsın talihimiz biraz olsun değişir. Toplum hayatımızda adalet, eşitlik, insanlık, merhamet, vicdan, akıl, duygu, sevgi, saygı kavramları biraz daha fazla hissedilir. Bakarsın çocukların karnı doyar… İşsizler iş bulur... Hapishanelerde haksız yere çile dolduranlara adaletin sihirli eli dokunur... Umut umuttur... Herkes olduğu yerde bir adım öne atarsa... Hayaller gökten yere iner, gelir bizi bulur... 2025 yılı şimdiden kutlu olsun... DİNİ SOHBET İlahiyatçı yazar İhsan Eliaçık, cesur bir meydan okuma ile dikkat çekiyor: “Kur’an’da içki içmenin cezası yoktur, varsa göstersinler. Namaz kılmamanın cezası yoktur, örtünmemenin cezası yoktur. 110 bin cami hocasına, müftüsüne, Diyanet’e, ilahiyatçısına meydan okuyorum. Varsa çıksınlar göstersinler. Gösteremezler, çünkü yok!” Eliaçık, Kur’an ve diğer inanç sistemlerindeki gerçek suçlar üzerine vurgu yapıyor: Kur’an’da, diğer tüm dinlerde ve inançlarda suç sayılan dört şey: 1. Öldürmek, cezası var. 2. Çalmak, cezası var. 3. İftira atmak, cezası var. 4. Taciz, tecavüz ve zina, cezası var. Bu sayılanlar Tevrat’ta suçtur, İncil’de suçtur, Kur’an’da suçtur. “ Eliaçık şöyle devam ediyor: “Eğer dini, bu temel değerler üzerine değil de Emevî - kapitalist bir din anlayışı üzerine kurarsanız, bu din insan yaşamından çıkar. İnsanlar deist, ateist ya da Şaman olur.” TEMEL Aldığı bilete büyük ikramiye çıkan Temel’i aylar sonra bakkal, kasap ve borçlu olduğu diğer esnaf yolda çevirir; - Ula Temel, sana büyük ikramiye çıktığı halde üç aydır niye borcunu ödemiyorsun? Temel’den cevap: - Zengin oldu, değişti, demesinler diye uşağum. RESUL Ayvalıklı Milli Piyango satıcısı Resul, sırtına şu ilanı yapıştırmış, öyle geziyormuş: “Akrabalarınızı bulamıyor musunuz? Müge Anlı’yı meşgul etmeyiniz. RESUL’den bir bilet alın Akrabalarınız sizi bulsun.” ŞİİR “Memleket isterim Gök mavi, dal yeşil, tarla sarı olsun; Kuşların çiçeklerin diyarı olsun. Memleket isterim Ne başta dert, ne gönülde hasret olsun; Kardeş kavgasına bir nihayet olsun. Memleket isterim Ne zengin fakir, ne sen ben farkı olsun; Kış günü herkesin evi barkı olsun. Memleket isterim Yaşamak, sevmek gibi gönülden olsun; Olursa bir şikâyet ölümden olsun. C. Sıtkı Tarancı İMRALI ABD ve ortakları için... İç sorunlarından kurtulmuş, dış sorunları çözmeye yönelmiş güçlü bir Türkiye mi iyidir... Yoksa iç sorunlarla boğuşan, bir türlü ulusal çıkarlarını savunacak imkanı bulamayan güçsüz bir Türkiye mi? Hangisiyse, bizi o tarafa iterler... BİBLİO! Bilin bakalım Bibliofil ne demektir? Bildiniz... Bibliofil “kitap sever” demektir... Peki Biblioman ne demek? Kitabını sıkı koruyan, kimseye ödünç olarak bile kitap vermeyen demek... Ya Bibliobibuli... Bu da çok okuyan ve adeta okuyarak sarhoş olan kişilere takılan addır... Kitap hem beynin hem ruhun gıdasıdır. Ancak giderek pahalanan bir gıda... Eduardo Galeano bir yazısını şu sözlerle bitiriyor: “Polisin kitap yasaklamasına gerek kalmadı. Yalnızca fiyatları kitapların yasaklanmasına yetiyor.”",https://www.milliyet.com.tr/yazarlar/melih-asik/kutlu-olsun-7271290
Melih Aşık,KENDİNİ BESLE,28 Aralık 2024,"Eğitimci Ali Özdemir faydalı gördüğü bilgileri bize de iletiyor... Son notunda sağlıklı beslenme deneyimini anlatmış... “Beslenme uzmanı değilim. Kimseye akıl vermek için yazmıyorum. Herkes kendinin hekimi olmalıdır. Son 4 yıldır yüzde 90-95 oranında vegan besleniyorum. Şeker, tansiyon, nabız, kolesterol değerlerim mükemmel. Prostat büyümesi sorunun vardı. Tamamen yok oldu. Günde 18 saat çalışsam bile bitkinlik olmuyor. Geceleri çok dingin uyuyorum. Diz kapaklarımdaki sancı yok oldu. Hiç grip, nezle olmuyorum. Her gün 10 km hiç üşenmeden yürüyebiliyorum. Et, tavuk, balık yok. Yumurta, süt, yoğurt, bal, sucuk, salam, sosis, margarin, tereyağı, ayçiçek yağı yok. 4 yıldır çok düşük bir beslenme maliyetim var. Sabahları: Ceviz, fındık, badem, kaju, leblebi, tahin, domates, biber, salatalık, şalgam, mercimek çorbası, az kepekli ekmek, zeytin, muz, elma, ayva, havuç, maydanoz, tere, roka, yulaf, limon, mandalina, portakal, yeşil cay, siyah çay, kuşburnu çayı vb. Öğlenleri: Sabah yenilenlerin aynısı. Ek olarak fasulye, nohut, bezelye, patates, lahana, brokoli, bamya, bulgur, basmati pirinç, bakla, turşu, salata, kabak çekirdeği, ay çekirdeği vb. Akşamları: Sabah ve öğlenin aynısı... Ali Bey bu yazdıklarını kitaba da dönüştürmüş... İsteyenlere ek bilgi verebileceğini söylüyor. Adresi: www.aliozdemir.net KONYA6 Dilimizde “Git gel Konya altı saat” diye bir söz vardır... Ne yapsan değişmez, anlamında bir özdeyiş... Okurumuz Arif Esen bir tarihte bu sözün Konya ile ilgisi olmadığını anlatmıştı. Demişti ki: “Bu hikâye Konya’ya değil, Antalya’ya aittir. Antalya’da vatani görevini yapan bir genç izin gününde hemşerisine rastlar. Hoş beşten sonra hemşerisi asker gence “İzin günün nasıl geçiyor?” diye sorar. Asker cevap verir: “Git-gel Konyaaltı - Saat... Bu Antalya’da gidilecek başka yer yok.” Asker Konyaaltı semtindeki birliği ile merkezdeki Saat Kulesinin bulunduğu Saat semti arasında gidip gelmekten bıktığını bu sözlerle anlatmış... Başka gidilecek yer olmadığını anlatmak istemiş. Sözün aslı buymuş... Bu bilgi ne işimize yarayacak diye soracak olursanız... Bilgi bilgidir... Bir şeyin doğrusunu bilmek zihinsel özgüveni arttırır. İTİBAR İnsanlar itibar görmek ister... İtibar görürse mutlu olur... Bazen de itibarı kendi kendine yaratır... Osmanlı’dan kalan bir öyküdür... Adam akşam eve güler yüzle girmiş, heyecanla karısına: - Bugün çok güzel bir şey oldu, demiş, Allah’ın şanslı kulu olduğumu anladım... - Hayrola Bey ne oldu? - Cuma selamlığı sonrasında padişahın arabasındaki atla göz göze geldik, bana uzun uzun baktı... MAZİDEN Sıkıntılı dönemlerde Meclis’e düşen görevlerden biri de halka umut vermek, sıkıntıları paylaşmaktır... 1929 dünya ekonomik krizinin sarsıntılarının ülkemize yansıdığı yıllarda... 7 Mart 1931 tarihinde Meclis üyeleri, ülkenin içinde bulunduğu ağır ekonomik krizi göz önüne alarak, 9 ay önce 500 liraya yükseltilen maaşlarını yüzde otuz oranında indirerek 350 lira yapmışlardı. Bu kararı 2 gün önce aldıkları “yeniden seçim” kararına rağmen vermeleri, toplumda devlete duyulan güveni artırmıştı. Atatürk’ün o dönemde: ‘Vekil maaşları, öğretmen maaşını geçmesin” dediği de hep anlatılır. O dönemde halkı doğrudan etkileyen kimi vergiler indirilmiş, kamu kuruluşlarında çok ciddi bir tasarruf hamlesi başlatılmıştır. FUZULİ En güzel aşk dizelerinden biri Fuzuli’ye aittir: “Aşk imiş her ne vâr âlemde” Yani “Alemde ne varsa aşktan ibarettir” Aydın Boysan çok sevdiği Fuzuli’ye şu adı takmıştı: “Zaruri” SİYAMİ Twitter’da Siyam Öküzü adlı hesap sahibi Suriyelilerin yurtlarına dönmesi için kampanya yürüten Zafer Partisi Genel Başkanı Ümit Özdağ’a şu mesajı yollamış: “Sayın Ümit Özdağ, Asansör firması sahibi olan İlhan Bayrak beyin asansör bakım ustası olarak çalıştırdığı 2 Suriyeli usta Suriye’ye dönmüştür... Aynı donanıma sahip 2 asansör bakım ustası göndermenizi rica ediyoruz. İlk etapta 60 bin lira maaş, yol, yemek, SGK, servis verilecektir... Ümit Özdağ’ın bu kinayeli mesaja verdiği cevap şöyle: “Sayın Siyam Öküzü, Suriyeli ustalar Türkiye’ye gelmeden önce herhalde Eskimo ustalar asansör bakımını yapıyorlardı. Bir zahmet onları bulup tekrar işe alabilirsiniz. Bu ülkede Türkler yüzyıllardan bu yana hiç çalışmadığı için siz de haklısınız işleri hep çalışkan Suriyeliler, Eskimolar, Ugandalılar yaptılar.”",https://www.milliyet.com.tr/yazarlar/melih-asik/kendini-besle-7269121
Melih Aşık,BAŞARI YOLU,07 Ocak 2025,"Eczacıbaşı imparatorluğunun başındaki lider; Bülent Eczacıbaşı, yeni bir kitap yazdı: “Biraz Daha Düşününce” Bülent Bey alt başlığa “İş insanları için denemeler” demiş ama... Kitap her yaşta, her meslekteki insana bir şeyler öğretiyor... Sadece iş hayatında değil, günlük yaşamda da karşımıza çıkan sorunları algılama ve çözümlememize yardımcı bilgiler veriyor. Anlatım ilginç hikayelerle besleniyor. Mesela... “Bir samuray savaşçısı öldürülen efendisinin intikamını almakla görevlendirilir. Bir süre sonra aradığı adamı bulur ve köşeye sıkıştırır. Tam kılıcıyla adamın hakkından gelmek üzereyken adam doğrulur, nefretle yüzüne tükürür. Samuray bunun üzerine kılıcını kınına sokar ve oradan uzaklaşır. Neden? Çünkü öfkelenmiştir ve o adamı öldürdüğü takdirde asıl amacını gerçekleştirememiş olacak, kişisel amaçlı bir eylem yapacaktır.” Bülent Bey bu olayı öfkenin yararsızlığına... Amaç ile öfkenin birbirinden ayrılması gerektiğine örnek olarak anlatıyor. ★ ★ ★ İş dünyası hangi ilkeler üzerinde yürür? Tüketiciye bakışta hangi açıları kullanır? Başarılı olmak için hangi kuralları uygular? İş insanı çalışanlarla veya rakiplerle ilişkilerde hangi duyarlıkla davranır? Kitap sadece bu konuları merak edenleri değil... Hayat yolunda yürüyen herkesi ilgilendiren örneklerle dolu... Keyifle okunan yararlı bir kitap... GİTMEZ CHP Milletvekili Utku Çakırözer, Suriyeli göçmenlerle konuşuyor. Bugüne dek 40 bin Suriyeli geri dönmüş. Geri kalan 3,5 milyon isteksiz. Söyledikleri: “Esad gidince memleketimiz düzeldi diye sevindik. Gitmek istiyoruz. Ama orada ev yok, okul yok, hastane yok. Nasıl gideceğiz? Önce devlet kurulsun, kanunlar yapılsın, biz de yazın çalışıp paramızı biriktirip gitmeyi düşünüyoruz.” Mantıklı bir Suriyeli elbet böyle düşünür. Peki devlet ne zaman kurulacak? HTŞ Lideri Ahmet eş Şara, anayasa hazırlanması ve seçim yapılmasının en az 3 - 4 yılı alacağını söyledi. Suriyeliler en az o kadar zaman bizimle... Eminiz çoğu da geri dönmenin değil, Avrupa’ya kapağı atmanın hayali içinde... MİTİNG Geçen hafta sonu Ankara’nın tarihi Tandoğan Meydanı’nda emekçiler asgari ücreti protesto etmek için toplanmıştı... Gazeteci arkadaşımız Atilla Aşut manzarayı anlatıyor: “Evet, alan dolmuştu ama benim gönlüm daha büyük kalabalıklardan, milyonlardan yanaydı. Mitinge gelenlerin çoğu, ayda 12.500 liraya mahkûm edilen ve “bıçak kemikte!” diye haykıran emeklilerdi. Eylemlerde her zaman önde gördüğümüz kadınlar nedense bu mitingde azınlıktaydı. Gençler ise yok denecek düzeydi. Sendikaların, meslek odalarının ve demokratik kitle örgütlerinin katılımı da “temsili” olmanın ötesine geçmemişti. Benim bu mitingdeki gözlemim, örgütlerin kendi üyelerini ve hitap ettikleri kitleleri seferber etme, harekete geçirme yeteneğini büyük ölçüde yitirmiş olduğu idi.” Eylemler artık saman alevi etkisinde. Bir devamlılığa dönüşmüyor. Ciddiye alınmıyor. Bunlara amiyane deyimle “gaz alma” eylemi deniyor. HAVAİ Yılbaşı gecesi atılan havai fişekler yüzünden Roma’da ve Bulgaristan’da binlerce kuşun öldüğü basında fotoğraflarla yer aldı. İstanbul’da da bol bol fişek atıldı. Bizim Moda’da atılan havai fişeklerin kıvılcımları önümüzdeki caddeye düştü. Biraz ötemizde bir tarihi köşk var. Eğer kıvılcımlar bu köşkün çatısına düşse köşk alev alabilirdi. Bu havai fişek merakı başımıza iş açacak... TANJU CHP’li Bolu Belediye Başkanı Tanju Özcan, Suriyeli mültecilerle ilgili olarak bile bile hukuksuz kararlar aldığını, sığınmacılar yargıya gitmediği için bu kararları uygulayabildiğini TV’de marifet gibi kendini överek anlattı. Günümüzde pek çok hukuksuz karar ve uygulamaya rastlanıyor. Ancak hukuksuzluk yaptığı için övünen bir yetkili makam sahibi galiba ilk olarak görülüyor. CHP bu marifetin hesabını sormalıdır. Yoksa hiçbir hukuksuz uygulamayı eleştiremez. TOKA Alman ve Fransız Dışişleri Bakanları, Suriye’yi ziyaret ediyor. HTŞ Lideri Ahmet Eş Şara kendilerini karşılarken Fransız Dışişleri Bakanı’nın elini sıkıyor. Ancak sıra Alman Dışişleri Bakanı Bayan Anna Baerbock’a gelince elini uzatmıyor, sağ elini kalbinin üzerine koyuyor. Bayan Baerbock da benzer şekilde karşılık veriyor. El sıkıp sıkmamak önemli değil. Ancak böyle bir tavrın hangi zihniyet ve kültürün işareti olduğunu biliyoruz. Suriye’de çağdaş dünyaya ayak uyduracak insan haklarına dayalı demokratik bir rejim kurulması, boş bir beklentidir. Aslında Afganistan’a kardeş geliyor.",https://www.milliyet.com.tr/yazarlar/melih-asik/basari-yolu-7276598
Melih Aşık,PASLI DİLLER,09 Ocak 2025,"Bir yanlış kullanım giderek yaygınlaşıyor. Birkaç gün önce ciddi bir gazetede yine gözümüze ilişti... “Esenyurt’ta personeller işten çıkarıldı” diyordu haber başlığı... Personel bildiğiniz gibi, bir firma ya da gruptaki “tüm çalışanları” ifade eder...(İngilizcesi Staff)... “Personelden bazıları” denebilir... Ya da “personelin bir bölümü” gibi ifadeler kullanabilirsiniz. Ancak belli bir işyerinin bazı çalışanlarından personeller diye söz edilmez. Personel sözcüğü dilimize Fransızcadan intikal etti. Etmese iyiydi. Ama dile yerleşti ve Türk Dil Kurumu sözlüğüne bile girdi. Birkaç gün önce bir haberde “konfigüre etmek” diye bir ifade gözümüze ilişti... “Taşere etmek” diye kulak tırmalayan bir başka ifade de sıkça kullanılıyor. Konuyu sosyal medyada yazınca okurlarımız da katkıda bulundu... Özetleyerek aktaralım: - Sık sık “lansman” kullanılıyor tanıtım yerine; çok kulak tırmalayıcı. Benzer şeklide yenilik yerine “inovasyon” kullanılıyor. - “Jüri” yerine “jüriler” yanlış. - Bir de “lokasyon” ya da “lokazyon” olarak yazılan sözcük var. - Mazur görmek ile maruz kalmak karıştırılıyor. Aynen nüfus ile nüfuz, mahsur ile mahzur gibi... - Pompacıya depoyu doldur yerine “depoyu fulle” demek moda oldu. Dilimizi yitirince, benliğimizin de yitirileceğini ne zaman anlayacağız? TAĞŞİŞ Tarım Bakanlığı zaman zaman taklit ve tağşiş (hileli) ürünlerin listesini yayınlıyor. Bunların markasını ve içine ne karıştırıldığını belirtiyor. Son olarak taklit ve hile listesine 11 bal markası eklendi Peki bu ilanlar işe yarıyor mu? Pek yaramıyor! Çünkü, Bakanlık ürünü tahlil edip markayı yayınlayana kadar piyasada o ürün zaten tükenmiş oluyor. Mahkemeye giden firma az bir ceza ile kurtuluyor. Zaten mahkemenin karar vermesi de ayları yılları buluyor. Nitekim kamuoyu bu firmalara etkili bir ceza verildiğini duymuyor. Cezadan yılmayan firma marka değiştirip aynı hileli ürünü başka marka altında satmayı sürdürüyor. Sonuç: Sistem caydırıcı değil. Hileyi önlemiyor. Halkı aldatan kârlı çıkıyor. ŞEREF Türk kültürünü yurt dışında tanıtmak için kurulan ve 60’tan fazla ülkede temsilciliği bulunan Yunus Emre Enstitüsü yöneticilerinin naylon fatura ile 400 milyon lira parayı iç ettiği yazılıp çiziliyor. Enstitüye geçen yıl devlet kasasından 1 milyar 700 milyon lira aktarılmış. Bu yıl da 2 milyar 100 milyon lira aktarılması öngörülüyor. Enstitü Başkanı Prof. Şeref Ateş, geçen yıl ortasında soruşturma açılması üzerine ortadan kayboldu. Hâlâ kayıp. Almanya’ya kaçtığı söyleniyor. 2016 yılında Enstitü Başkanlığına atanan Şeref Ateş’in 2020 - 23 yılları arasında yoldan çıktığı söyleniyor. İlginç olan, vakfın denetim kurulunda muhalefet partisinin de bir üyesinin bulunuyor olması. Vakıfla ilgili yetkililerden ses çıkmadığı gibi CHP’li üyeden de ses çıkmıyor. Açıklayıcı bilgi gelmiyor. Netice: 400 milyon lira; gitti gider dahi gider... YAYALAR Yaya geçitlerine çizilen zebra çizgilere vasıtaların uyacağını zanneden vatandaşların sık sık trafik magandalarınca ezildiğinden söz etmiştik. Bir okurumuz çare olarak yaya geçitlerine kamera yerleştirilmesini önerdi... Bir başka okurumuzun önerisi de şöyle: - Yaya geçidinin önüne bombe yapsınlar... Araçlar adam ezmemek için değil ama otomobilin altı zarar görmesin diye mutlaka yavaşlayacaktır... TAYFUR Geçen hafta aramızdan ayrılan ünlü arabesk şarkıcısı Ferdi Tayfur’un İstanbul’da 6 villa, 30 apartman dairesi, Adana’da ise 50 apartman dairesine sahip olduğu yazıldı, çizildi… Rahmetli: “Haydi gel köyümüze geri dönelim” diye diye şehirlerde kök salmış demek. Tanışsaydık söylerdik; Bu kadar gayrimenkul adamı hasta eder... ÇEKİŞME DEM Parti Eş Genel Başkan Tülay Hatimoğulları şöyle dedi: “Bu sürecin etkin şekilde yürütülebilmesi için Sayın Öcalan’ın tecridi kaldırılmalı ve Öcalan “halklarla buluşacak” bir zemine kavuşturulmalıdır.” Tartışma şu noktaya geldi... - Öcalan’ı bırakın silahları sustursun. - Silahları sustursun Öcalan’ı bırakalım... Gelin çıkın işin içinden!",https://www.milliyet.com.tr/yazarlar/melih-asik/pasli-diller-7278271
Melih Aşık,Mütevazı olmayın,11 Ocak 2025,"İki psikiyatri uzmanı, 10 yıl kadar önce, cehalet ve güven ikilemi üzerine bir teori ortaya attılar: “Cehalet, gerçek bilginin aksine, bireyin kendine olan güvenini artırır.” Bu teoriyle ilgili olarak bir araştırma başlatıldı. Fizyolojik ve zihinsel alanda yapılan çeşitli uygulamaların sonucunda şu bulgulara ulaşıldı: Niteliksiz insanlar ne ölçüde niteliksiz olduklarını fark edemezler. Niteliksiz insanlar, niteliklerini abartma eğilimindedir. Niteliksiz insanlar, gerçekten nitelikli olan insanların niteliklerini görüp anlamaktan da acizdirler. Bu sonuçlar bir araya getirildi ve Dunning - Kruger Sendromunun metni yazıldı: “İşinde çok iyi olduğuna” yürekten inanan ‘yetersiz’ kişi, kendini ve yaptıklarını övmekten, her işte öne çıkmaktan ve aslında yapamayacağı işlere talip olmaktan rahatsızlık duymaz! Aksine her şeyin hakkı olduğunu düşünür! Ancak bu ‘cahillik ve haddini bilmeme’ karışımı mesleki açıdan müthiş bir itici güç oluşturur. ‘Eksiler’ kariyer açısından ‘artıya’ dönüşür. Sonuçta, ‘kifayetsiz muhterisler’ hemen her zaman ve her yerde daha hızlı yükselirler… Bu arada, gerçekten bilgili ve yetenekli insanlar ise çalışma hayatında ‘fazla alçakgönüllü’ davranarak öne çıkmaz, yüksek görevlere talip olmaz, kıymetlerinin bilinmesini beklerler... Tabii beklerken kırılır, küser, geri çekilirler. Lütfen fazla mütevazı olmayın! KEDİLER Kedileri hemen herkes sever. Ama çoğunluk kedileri tanımaz... Eğer bir “anne kediyi” uzun süre izlemediyseniz... Kedileri anlamanız, tanımanız ve sevmeniz pek mümkün değildir... Geçenlerde korkunç yağmurlu bir gecede... Erken uyanıp pencereden dışarıya baktığımızda gördük... Karşıdaki köşkün duvarında bir siyah kedi sırılsıklam durmuş hiç kıpırdamadan bizim pencereye bakıyor... Eşime kedinin orada ne yaptığını sordum. Eşim mahallenin kedi muhtarıdır. Hepsini tek tek tanır: - O yeni doğum yaptı, dedi, anlaşılan karnı aç mama bekliyor... Mutfakta biraz tavuk parçaları vardı... Onları duvarın üstüne doğru fırlattık. Anne kedi onları götürüp geri geliyordu. Yavruları beslemeye götürüyordu. O çılgın yağmurun altında gitti geldi, ne attıysak yavrulara taşıdı. *** Bendeniz birkaç aydır bahçedeki bir başka anne kediyi gözlüyorum... Yavruları kendince güvenli bir yerde doğurdu, ardından daha güvenli bir yere taşıdı. Sonra onları besledi. Emzirdi. Bu arada kendisi de ne bulursa yiyordu ki, sütü biriksin... Bu anne kedi tam üç ay yavruların başından ayrılmadı. Onları eğitti. Çevredeki köpeklerden ve araçlardan korunmayı öğretti. Bu annenin yavruları diğer kedilere göre daha sağlıklı, daha gürbüz büyüdü. Kedi meraklısı değildim. Şimdi gözlerimi onlardan ayıramıyorum... Onlar, doğayı daha iyi tanımamıza, sırları üzerinde kafa yormamıza yardımcı oluyor... KIRMIZI CHP Genel Başkanı Özgür Özel Mersin’de çağrı yaptı, emeklileri ceplerinde kırmızı kart taşımaya ve iktidara her fırsatta kırmızı kart göstermeye davet etti... Bu parlak fikir! hangi reklam şirketi tarafından bulundu, CHP’ye kaç milyona mal oldu bilinmez. Ama sadece emekliler tarafından değil... Futbol seyircileri tarafından stadyumlarda da uygulanabilir. Hakem faul yapan oyuncuya kart göstermeyince taraftarlar kırmızı kartları çıkarıp hakeme gösterebilirler. Hakemler hassas çocuklar! Kırmızı kartı görünce mahcubiyetten kıpkırmızı olurlar! NOT: Kırmızı kart eylemini beğenmeyenlerden Özgür Özel’e kırmızı kart gösterenler oluyor. “Yapacağınız muhalefet bu mu?”, diyorlar. Bilgisine... İZİN Önümüzdeki hafta için izin istiyoruz... Kısa bir ara... TAKVİM Kürt Araştırmacı - yazar ve Temel Strateji Merkezi Başkanı Abdurrahman Semavi, Erbil’de Rudaw TV’ye konuşuyor. Özetle diyor ki: “Bu ayın sonunda Öcalan ev hapsine alınacak. DEM Heyeti devreden çıkacak. Görüşmecilere Öcalan’ın kendisi muhatap olacak” “Yeni bir akil insanlar heyeti kurulacak “ “Nevruz’da silah bırakma kararı açıklanacak” “PKK’nin dağ kadroları birkaç yıl boyunca yurt dışında kalacaklar” “Ortadoğu’da Kürtlerle ittifak yapılmadan önce anayasa değiştirilecek. Ana dil konusunda Kürtçenin önündeki engeller kaldırılacak” Abdurrahman Semavi’nin ifadeleri gerçeği ne kadar yansıtıyor? Bilemeyiz. Ama verdiği takvim dikkat çekici...",https://www.milliyet.com.tr/yazarlar/melih-asik/mutevazi-olmayin-7279984
Melih Aşık,HEDEFTEKİLER!,19 Aralık 2024,"“NATO eski başkomutanı Amerikalı General Wesley Clark, 11 Eylül’den hemen sonra (2001 yılı) bazı dostlarını görmek için Pentagon’a uğrar. Görüştüğü generallerden biri: - Irak’la savaşa karar verdik, der. - Irak’la savaşa mı gireceğiz, neden? - Bilmiyorum - Peki Saddam’ı El Kaide’ye bağlayacak bir kanıt bulmuşlar mı? - Hayır, o konuda henüz bir şey yok, sadece Irak’la savaşa girmek konusunda karar almış durumdalar... Wesley Clark diyor ki: “Birkaç hafta sonra bu generali tekrar görmek için gittim, o sıralar Afganistan’ı bombalıyorduk. ‘Hâlâ Irak’la savaşa girme durumunda mıyız’ diye sordum. ‘Daha da kötüsü’ dedi. Masasına uzandı, bir kâğıt aldı. ‘Bunu az önce yukarıdan aldım. Beş yıl içerisinde Irak’la başlayan sonrasında Suriye, Lübnan, Libya, Somali ve Sudan’la devam edip İran’la bitecek yedi ülkeyi nasıl ele geçireceğimizi anlatan bir not’ Wesley Clark bunları 2007 yılında bir televizyon kanalına anlatır. ABD listeye aldığı 7 ülkeden 6’sını doğrudan ya da dolaylı yollardan ya çökertmiş ya karıştırmıştır. Sırada İran var. Neydi hedefteki bu 7 ülkenin ortak özelliği? Kiminin petrol ülkesi olması, kiminin İsrail’ce tehdit olarak görülmesi... Ve tabii silah tekellerinin esenliği... Washington’un ne dostluğuna, ne güzel sözlerine güvenilir. Yapacağımız şey sınırlarımızın gerisinde sağlam durmamızdır. Tek güveneceğimiz ulusal gücümüzdür. AYVALIK Ayvalık Belediyesi bir öğrenci lokantası açmıştı. Başkan Mesut Ergin’in açıkladığına göre, şimdi ikincisini açıyormuş. Üç çeşit yemek ve meyve 30 liraymış. Belediyelerin böyle karın doyurucu yatırımlar yapmasına ihtiyaç var. Kesin çözüm değil. Ama hiç olmamasından iyidir. İstanbul’da Beyoğlu ve Beşiktaş belediyeleri de çevredeki varlıklı işletmeleri örgütleyerek öğrencilere ücretsiz yemek imkanı sağlıyor. Örnekler çoğaltılmalı... SEVGİ Derin hocalardan biri fetva vermiş... Kadınlar kocalarına ismiyle hitap etmemeliymiş... Aklımıza o fıkra geldi... Adam eski dostunu ziyaret için evine gitmiş. Dostu sohbet sırasında ikide bir eşine sesleniyormuş: - Hayatım bize kahve yapar mısın? - Şekerim kapıyı kapar mısın? - Bir tanem şeker getirir misin? Misafir bundan çok etkilenmiş. Demiş ki: - Yahu 50 yıllık evlilerin birbirine böyle sevgi sözcükleriyle hitap etmesi ne güzel. Vallahi gıpta ettim... Adam sesini alçaltıp konuşmuş: - Bakma sen laflara, demiş, karımın adı bir türlü aklıma gelmiyor da... HAMİLE Kadın Doğum Uzmanı Profesör Selçuk Erez, T24’teki yazısında hamile kadınların uzun süre ayakta kalmalarının sakıncasından söz ediyor, toplu taşıtlarda onlara yer verilmesi gerektiğini anımsatıyor... Ancak tabii bu konuda bir zorluk var... Özellikle üç aylıktan daha az hamile olan hanımların durumu dışardan belli olmaz... Bu durumda kadının hamile olup olmadığını nasıl anlayacak da yer vereceksiniz? Selçuk Erez hocamız canını sıkan bu konuya çözümün İngiltere’de bulunduğunu anımsatıp şöyle diyor: “İngiltere’de gebe kadınların yakalarında gebe kadın silüeti resimli bir rozet taşındıklarında kendilerine yer verildiğini öğrendiğimde bunun Türkiye’de de uygulanmasının yararlı olacağını düşündüm ve bayağı rahat ettim.” Bizde aynı yöntem neden uygulanmasın? Kadın dernekleri konuyu pekala ele alabilir, bu yönde bir kampanya başlatabilirler... DEĞNEKÇİ Ne demiş ünlü fizikçi Arşimed: - Bana bir kaldıraç ve dayanak noktası verirseniz dünyayı yerinden oynatırım... Ne diyor bizim ekran gülü güvenlik uzmanları: - Bana bir haritayla bir çubuk verirseniz dünyayı fethederim... LEYEN Ankara’yı ziyaret eden ve Suriyeli mülteciler için 1 miyar euroluk bir lütufta! bulunan AB Komisyon Başkanı Ursula von der Leyen, AB ile ilişkilerimizin yeni çerçevesini de adlandırdı: “Göç konusunda anahtar ortak” (a key partner on migration.) AB’ye tam üyeliğimiz artık konuşulmadığı gibi vize eziyeti ve aleyhimize işleyen Gümrük Birliği de bir türlü masaya gelmiyor. Ola ola “Göç ortağı” olduk. Bir başka deyimle “Göçmen deposu”... AB kendini telaşla göçmen tehlikesinden kurtarmaya çalışıyor. Zengin AB yeni göçmen kaldıracak durumda değil... Peki bizim o durumumuz var mı? Türkiye’nin yeni göçmene tahammülünü tabii ki onlar değil biz düşünmek zorundayız...",https://www.milliyet.com.tr/yazarlar/melih-asik/hedeftekiler-7261861
Melih Aşık,İSRAİL İŞGALİ...,12 Aralık 2024,"HTŞ İdlib’den yola çıkıp önce Halep’i ardından Humus’u ele geçirirken anlatılan masal farklıydı... El Kaide ve El Nusra kökenli bu cihatçı örgüt artık ehlileşmişti... Amacı Şam’ı fethedip Esad’ı alaşağı etmek, Suriye halkını bu diktatörün zalim ellerinden kurtarmak, ülkeye demokrasi, özgürlük ve barış getirmekti. Ama farklı bir hikâye çıktı ortaya... Esad devrildi... Ertesi gün İsrail Golan tepelerini işgal etti, Şam’a doğru yürümeye başladı. Daha ertesi gün Suriye’nin 250 askeri tesisini bombalayıp yerle bir etti. Lazkiye limanındaki Suriye donanmasını hurdaya dönüştürdü. İsrail belli oldu ki, Esad’ın yerini alacak yönetimin özgür ve bağımsız bir devlet olarak yola devam etmesini istemiyor. Daha doğrusu yeni bir “Suriye devleti” istemiyor. Alabildiği kadar toprak alacak. Ve Suriye’nin (Libya ve Irak gibi) iki - üç belki daha fazla parçaya bölünmesi için çalışacaktır. Taşeron örgüt HTŞ’nin İsrail’in saldırılarına itiraz yoktur. Bu arada belli ki yakında İsrail ve ABD’nin YPG’ye desteğinin arttığı gözlenecek, Türkiye yanlısı SMO ile PYD /YPG arasındaki mücadele şiddetlenecek, bu mücadele Türkiye’yi de etkileyecektir. Radikal İslamcı bir örgütün demokratik bir rejim kuramayacağını, İsrail’in bu örgütü kullanarak Suriye’yi işgal edip böleceğini söyleyenler haklı çıktı. İsrail’in bu hedefe radikal İslamcı örgütlerin taşeronluğuyla ulaşmış olması İslam dünyasının itibarı açısından hiç de gurur verici olmadı. HAKKIMIZ 10 Aralık 2024 insan hakları günü... 1948 yılında imzalanan, altında bizim de imzamız bulunan İnsan Hakları Evrensel Bildirgesi’nin 76. yıldönümü. Bakın bildirgenin 25. maddesi ne diyor: “Herkesin, kendisinin ve ailesinin sağlığı ve iyi yaşaması için yeterli olanaklara erişme hakkı vardır. Bu hak, beslenme, giyim, konut, tıbbi bakım ile gerekli toplumsal hizmetler ve işsizlik, hastalık, sakatlık, dulluk, yaşlılık ya da kendi denetiminin dışındaki koşullardan kaynaklanan geçimini sağlayamama durumlarında güvenlik hakkını da kapsar.” Bu maddeyi asgari ücret görüşmelerinin yapıldığı salonun duvarına assak bir faydası olur mu dersiniz? İLMİYE Muazzez İlmiye Çığ hanımefendiyi iki hafta önce kaybettik. Ölümünden sonra hakkında çok vahim iddialar ortaya atıldı. İddialara göre profesör kardeşi Turhan İtil bir vakıfta insanlar üzerinde ilaç denemeleri yapmış, Muazzez Hanım da o vakfın başkanlığında bulunmuştu. Muazzez Hanım’ı en az 30 yıldır yakından izliyoruz. Kitap yazıyor, TV programlarına çıkıyor, gazete röportajlarında yer alıyordu. Her cümlesinde Cumhuriyet’i, laikliği, çağdaşlığı savunuyordu. Gazeteciler kendisine bir telefonla ulaşabiliyordu. Bu 30 yılda kendisine bu ağır suçlamayla ilgili soru sorulduğunu duymadık. Bir dava açıldığını da duymadık. Neden bugün arkasından teneke çalanlar yıllardır sustular. Üzerinde deney yapıldığı söylenen o zamanın gençleri bugün sağdırlar. Neden onların sesi çıkmıyor? Yoksa konu sadece ölenin arkasından konuşma hastalığından mı ibaret? ROMA Bu topraklardan yani Doğu Roma’dan kaynaklanan Roma hukukundan bir ilke: “İnjuriam ipse facias ubi non vindices.” Yani: “Haksızlığa karşı çıkmazsan, kendin haksızlık etmiş olursun.” ÖĞÜT Anneler; Erkek çocuğunuza ütü yapmayı, düğme dikmeyi, yumurta pişirmeyi öğretin. Babalar; Kız çocuğunuza araba kullanmayı, kontrol kalemi kullanmayı, ampul değiştirmeyi öğretin ki cinsiyete dair değil insanın kendi ayaklarının üstünde durmasına dair görevleri olduğunu anlasınlar...",https://www.milliyet.com.tr/yazarlar/melih-asik/israil-isgali-7256160
Melih Aşık,BİLİM VE SANAT,24 Aralık 2024,"“ABD veya Fransa’da üniversiteler neden bizdeki gibi devlet ve siyaset adamlarının değil de bilim adamları ve sanatçıların adlarını taşırlar? Bu durum bilim ve sanatı nasıl etkiler?” Bu soruyu meraklı okurumuz Mustafa Öncül yapay zekaya sormuş… Aldığı yanıt bir ders güzelliğinde... “ABD ve Fransa gibi ülkelerde üniversitelerin bilim insanları ve sanatçıların adını taşımasının arkasında, bu toplumların bilime ve sanata verdikleri önemin derin bir yansıması vardır. Bu durum, bu ülkelerde bilgi üretiminin ve yaratıcı düşüncenin toplumun gelişimi için kritik rol oynadığının kabul edilmesiyle doğrudan ilişkilidir.” Üniversiteler, bilginin ve estetik anlayışın geliştiği yerlerdir; dolayısıyla bu kurumlara adını veren kişilerin bilimsel ya da sanatsal başarıları, eğitimin ruhunu ve amacını yüceltir. Devlet adamlarının değil de bilim ve sanat insanlarının adının tercih edilmesi, eğitimin politikanın dışında, bağımsız ve evrensel bir alan olarak kalmasının arzusuyla da açıklanabilir. Bilim insanları ve sanatçılar, toplumun uzun vadeli gelişimi için kalıcı katkılar sağlarlar ve üniversitelerin bu isimlerle anılması, yeni nesillere ilham verme amacını taşır. Bu yaklaşım, topluma bilginin ve yaratıcılığın değerini hatırlatır. KUMPAS  BEDELİ Eski Adalet Bakanı Abdülhamit Gül, Meclis’teki konuşmasında Ergenekon davalarının kumpas olduğunu ifade etti. Yüzlerce kişinin yargılandığı Ergenekon, Balyoz, askeri casusluk gibi davaların kumpas olduğu daha önce de çeşitli ağızlardan ifade edildi. İnsanın en değerli varlığı ne parası ne malı veya mülküdür... İnsanın en değerli varlığı malum; hayatıdır... Bu davalarda insanların hayatları çalındı... Bir küçük örneği Emekli Tümgeneral Ahmet Yavuz’dan verelim... Ahmet Yavuz, Balyoz davasında üç buçuk yıl hapis yattı... Sonunda beraat etti... Bu üç buçuk yılın kendisine iade edilmesi elbet mümkün değil... Peki sembolik bir tazminat ödendi mi? Bu sorumuza Ahmet Yavuz şu cevabı verdi: “Henüz tazminat almadım. Arkadaşlarımızın büyük çoğunluğu da almadı. İlk derece mahkemesi 300.000 lira manevi tazminata hükmetmişti, Yargıtay hem miktarı çok bulduğu hem de maddi tazminata kararda yer verilmediği gerekçesiyle kararı bozdu. Mahkeme ikinci kararında 299.000 TL tazminat hükmetti. Bu karar da iki yıla yakın bir süredir Yargıtay’da onay bekliyor...” - Dava açılalı kaç yıl oldu? - 2015’ten bu yana devam ediyor. 10 yıl oldu! Boşuna hapis yatırılan insanlar ve aileleri yıllarca perişan oldular... Ne bir tazminat ne özür var görünürde. MİLANO İtalya’nın sanayi ve moda kenti Milano’da sigara içme yasağı gündemde. Otobüs ve tramvay duraklarında, ayrıca şehrin park ve yeşil alanlarında, spor ve dinlenme alanlarında, çocuk oyun alanlarında, stadyumlarda ve mezarlıklarda... Özetle diğer insanlara 10 metreden daha yakın uzaklıkta sigara içilmesine izin verilmeyecek. Karar sağlık ve çevre temizliği açısından memnunlukla karşılandı. Ancak elektronik sigaraya yasak yok... Bu yasağın olmaması elektronik sigarayı teşvik edecek... DÜĞÜN MEKANI Eğitimci Ali Özdemir yazıyor: “Bir süre önce Konya ve Bolu ilinde nişan, nikah, kına, düğün için çeşitli mekanları kiralamak amacıyla yer dolaştım. İki ilde de inanılmaz, akıl dışı, vicdan dışı, hukuk dışı fiyatlarla karşılaştım. Biraz asitli içecek, biraz kuru pasta ikramı ihtiva eden ortamlar için sıradan yurttaşın alım gücünün 8 - 10 katı yüksek fiyatlar karşıma çıkarıldı. Gelinlik sektörünün ise tamamen izan dışı olduğunu gözledim. Çok sıradan, çok vasat gelin elbiselerine bile 30 - 50 bin TL para istendi. Kadın kuaförleri de fırsat bu fırsat deyip 15 - 30 dakikalık üfürük işlemleri için 4 - 8 bin TL paralar aldılar. Öğretmenevi, polisevi, orduevi gibi yerleri kiralamak istediğimde “Tadilattayız, doluyuz, uygun değiliz” gibi olumsuz sözlerle karşılaştım. Dar gelirli insanların bir düğün salonu tutmak için bile 6 - 12 ay çalışıp hiçbir harcama yapmadan birikime yönelmesi şart olmuştur. Belediyelerin bu vurgunları, soygunları önleyici tesisler açması mutlaka gereklidir. Halk resmen soyuluyor. Bu koşullarda gençlerin evlenmesi de çok zordur.” KELEPÇE Bir gazeteciye yasal gerek olmadan kelepçe vurulması Gazetecinin itibarını azaltmaz... Sadece … Ülkeyi çağdaş dünyanın iyice dışına taşır...",https://www.milliyet.com.tr/yazarlar/melih-asik/bilim-ve-sanat-7265725
Melih Aşık,Yeni hayat,10 Aralık 2024,"HTŞ önderliğindeki silahlı grupların İdlib’den yola çıkıp Şam’a varmaları ve iktidarı ele almaları sadece 12 gün sürdü. Ne var ki orada istikrarlı bir yönetimin oluşması 12 yılda bile zor olacak... Saddam’ın devrilmesinden bu yana 21 yıl, Kaddafi’nin devrilmesinden 13 yıl geçti. Ne Irak ne Libya kendine gelebildi. ABD’nin özgürlük ve demokrasi götürme vaatleri lafta kaldı. Suriye’yi de iktidar mücadelesi ile geçecek uzun ve kaotik bir dönem bekliyor. Suriye’de Esad’ın devrilmesi ABD, İngiltere ve İsrail damgalı Büyük Ortadoğu Projesi’nin (BOP) sonucudur. İsrail’in önünden Irak’tan sonra Suriye engeli de kaldırıldı. Yeni Suriye’nin şekillenmesinde en fazla söz sahibi olacağı anlaşılan iki yapı güneyimizde sınır komşumuz oldu. Bunlarda biri ABD tarafından himaye edilen PKK - YPG - PYD devletçiği, diğeri de radikal İslamcı Heyet Tahrir el-Şam (HTŞ) örgütü... ABD ve İsrail tarafından himaye edilen her iki örgüt, laik, demokratik, hukuk devleti olan Türkiye ile sorunludur. ABD ve İsrail’in politikaları da belli... Kendimizi BOP’tan dikkatle korumamız gerekiyor... Tartışılan bir konu da Suriyeli sığınmacıların bu yeni dönemde ülkelerine dönüp dönmeyeceği... Türkiye’de yeni bir hayat kurmaya başlayan Suriyeliler, ülkemizi bırakıp yurtlarına dönerler mi? Orada sakin ve güvenli bir hayata dönülürse evet... Ama bu ne kadar sürede mümkün olur? Meçhul... PERİNÇEK Cumhuriyet Başsavcılığı, Vatan Partisi Genel Başkanı Doğu Perinçek hakkında soruşturma başlattı. Gerekçe: “…devletin genel milli güvenlik politikasına aykırı şekilde, Suriye’de faaliyet gösteren Özgür Suriye Ordusu’nu ‘terörist’ olarak nitelemesi ve Esad rejimini övücü sözler sarf etmesi...” Bir siyasi parti lideri iktidardan daha farklı düşünemez mi? Düşünse de bunu açıklaması “soruşturmaya tabi” görüldüğü gibi! Düşünce ve ifade alanı daraltılıyor. DOĞRUSU Mehmet Ali Kılıçbay dostumuz Facebook’ta doğru sandığımız yanlışlara işaret ediyor: 1.Anayasa kelimesi yanlıştır. Bu kelime “Teşkilat-ı esasiye” (esas teşkilat) yerine icat edildi ve tamamen yanlış. Çünkü “anayasa” bir yasa değildir ve yasaların da anası hiç değildir. Bir devletin siyasi yapısının belirlendiği belgedir. Batı dillerinde “constitution = kuruluş” olarak ifade edilir. Biz de “Esas Teşkilat” diyebilirdik. 2.United States of America’ya Amerika Birleşik Devletleri dedikten sonra, “States” “Eyaletler” denilmesi neyin nesi? 3.United Nations’taki Nation’un millet değil de “devlet” anlamında kullanıldığının anlaşılamaması da çok can sıkıcı... BM’nin doğrusu BD yani “Birleşmiş Devletler” olacak... ÖYMEN’LER CHP Eski Genel Başkanı Altan Öymen ile emekli diplomat Onur Öymen’in birlikte kaleme aldıkları “Başöğretmenin Yolunda - Atatürkçü iki Eğitim Gönüllüsü: Hıfzırrahman Raşit Öymen, Münir Raşit Öymen” adlı kitapta Cumhuriyet asaletinin o dönemin insanına nasıl yansıdığını, nasıl idealist insanlar yetiştiğini de görüyoruz. Amca oğulları Onur Öymen ve Altan Öymen bu kitabı aylarca arşivlerde çalışarak, eski anıları derleyerek kaleme aldılar. İki ünlü isim, ortak kitaplarında, babaları Hıfzırrahman Raşit ve Münir Raşit Öymen kardeşlerin mücadele dolu yaşamlarını, çalışmalarını, düşüncelerini anlatıyorlar. Her iki kardeş, devlet tarafından gönderildikleri Almanya’da yüksek öğrenimlerini tamamladıktan sonra Türkiye’de öğretmen ve öğrenci yetiştirme görevini, yazdıkları kitap ve makalelerle, derslerle, konferanslarla sağlamışlardır. Altan Öymen ile Onur Öymen, kitapta, bu atılımların daha sonraki dönemlerde nasıl birer birer feda edildiğini de örneklerle anlatıyorlar. Kitap aynı zamanda Cumhuriyet’in asaletinin de tarihidir. TUZAK... Adamın biri bir hayvanat bahçesi inşa etti ve giriş ücretini 300 lira yaptı. Birkaç gün bekledi kimse gelmedi. Sonra giriş ücretini 200 lira yaptı, yine kimse gelmedi. Nihayet giriş ücretini 10 liraya kadar düşürdü... Ama yine kimse uğramadı. Bu defa girişi bedava yaptı. O gün hayvanat bahçesi ziyaretçi akınına uğradı. Adam herkes içeride iken sessizce kapıları kilitledi ve aslanları serbest bıraktı. Çıkış kapısına da çıkış ücreti 500 lira yazdı. Aslanları görenler mecburen parayı ödeyip koşa koşa dışarı kaçtılar... Sözün özü: Karşınıza çıkacak ucuz veya ücretsiz tekliflere dikkat edin; bedava ise muhtemelen size daha pahalıya gelecektir.",https://www.milliyet.com.tr/yazarlar/melih-asik/yeni-hayat-7254628
Melih Aşık,EMEĞİN HAKKI,26 Aralık 2024,"Asgari ücret kötümser tahminlerin de altında kaldı. Çalışma ve Sosyal Güvenlik Bakanı Vedat Işıkhan tarafından 22 bin 104 lira olarak ilan edildi... 2024 yılının enflasyonu yüzde 45 dolayında hesaplanıyor... Böylece yapılan yüzde 30 zam, resmi enflasyonun yüzde 15 gerisindedir... Çarşı pazardaki enflasyon ise en iyimser rakamlarla yüzde 50 ile yüzde 100 arasında... Dahası... 6 ay sonra yeni bir zam öngörülmüyor. 9 milyonluk bir kitleyi ilgilendiren son asgari ücret önümüzdeki tüm yılı kapsayacak. Bu asgari ücret yakında açlık sınırının altında kalacak. Türk-İş’in hesabına göre açlık sınırı Kasım itibariyla 20 bin 562 liradır. Açlık sınırı malum; 4 kişilik bir ailenin yalnızca gıda harcamalarından ibaret. Buna kira, eğitim gibi giderlerin eklenmesiyle oluşturulan yoksulluk sınırıysa 66 bin lira. Asgari ücret bunun üçte biri! Yılbaşı ertesinde açıklanacak emekli aylıkları ise daha da acı verici... Yeni bir düzenleme yapılmazsa, 4 milyon kişiyi kapsayan 12 bin 500 liralık taban emekli maaşına hiç zam yapılmayacak. Memur ve işçi emekli aylıkları yüzde 16’yı geçmeyecek! Toplumlar zamanında geçim zorluklarına da katlanırlar. Ancak bu zorluğa fedakârlık eşit dağıtılırsa katlanılır. Toplumun bir kesimi para içinde yüzerken emeğiyle para kazananların sefalet içinde yaşamasını vicdanlar kabul etmez. Ekonominin yükü sadece çalışan kesimlerin sırtına yüklenemez... Anayasaya göre devletin her yurttaşını insana yakışır şekilde yaşatma görevi vardır. KUMAR Hayatta zaman zaman kumar oynanır. İç ve dış politikada da kumar vardır. Ancak kumarda herkesin şansı aynı değildir. Büyük oyuncu olmakla küçük oyuncu olmak arasında fark vardır. Küçük oyuncular şu gerçekleri bilmek zorundadır: - Birinin kazanması için başka birinin kaybetmesi lazımdır... - Uzun dönemde kaybedecek olan küçük oyunculardır. - Büyük oyuncu oyun sırasında aklını kullanır, küçük oyuncu duygularını... - Kumarda duygusal olan kaybeder... - Küçük oyuncu kumarda hile yapmayı beceremez. - Büyük oyuncu kazanmanın hakkı olduğunu düşünür. Bu yüzden hile bile yapar. - Büyük oyuncu bir elde kaybederse ikinci elde kazanır. - Küçük oyuncu bir elde kaybederse parası olmadığından masadan kalkar. - Kumarda dürüst olan kazanmaz. Kurnaz ve acımasız olan kazanır. MENEMEN CHP Genel Başkanı Özgür Özel, Menemen’de Devrim Şehidi Teğmen Kubilay’ı anma töreninde yaptığı konuşmada Kubilay’ın katlinin azmettiricisinin kabrini ziyaret eden AKP’li Menemen Belediye Başkanı Aydın Pehlivan’a tepki gösterdi. Özgür Özel, aynı belediye başkanının Şehit Kubilay anmasına da katılarak çelenk koymasını da eleştirdi: “Şimdi o görüntüyü veren birinin orada mı burada mı olduğunu Menemenlilere bırakıyorum” dedi. Özgür Özel, sözü geçen kabrin geçen şubat ayında okul çocuklarına ziyaret ettirildiğini de anımsatarak Milli Eğitim Bakanı’na tepki gösterdi. Bu arada, Veryansın TV Yayın Yönetmeni Erdem Atay, Teğmen Kubilay’ı şehit eden Cumhuriyet düşmanları için türbe yaptırılmasına 2017 yılında CHP’den Belediye Başkanı olan Tahir Şahin’in izin verdiğini yazdı. Bunu da not edelim... ZİZEK Gece sokağa çıkma yasağı konulmuş. Saat 10’dan sonra dışarı çıkmak yasak. Devriye geçen iki asker saat 10’a 10 kala sokakta yalnız yürüyen birini görür. Askerlerden biri silahını doğrultur ve tetiği çekerek adamı vurur. Öteki bunu neden yaptığını sorar. Asker: - Ben bu adamı tanıyorum, buradan çok uzakta oturuyor. On dakikada evine zaten varamazdı. Ben de işi uzatmadan şimdi vurdum. Bu ve benzeri fıkralar Slavoj Zizek’in oluşturduğu “Zizek’ten Nükteler” adlı kitapta yer alıyor... ★★★ İşte bir başkası... - William Shakespeare’in oyunlarını gerçekte kim mi yazmıştı? - William Shakespeare değil aynı adı taşıyan başka biri... ★★★ Eve erken dönen adam karısını başkasıyla aynı yatakta görünce donup kalmış. Kadın öfkelenmiş: - Neden erken geldin? Adam kendini toparlamış: - Senin yatakta başkasıyla ne işin var? Kadın baskın çıkmış: - Önce ben sordum benim soruma cevap ver, olayı saptırma... DÖNME Suriye’de Esad yönetiminin düşmesi ve yönetim boşluğu doğması üzerine bizdeki Osmanlı hayalleri yeniden canlandı... Profesör Örsan Öymen Cumhuriyet’teki yazısında bu “Osmanlıya dönme” merakına değiniyor ve bir merakını dile getiriyor: - İtalyanlar neden Roma İmparatorluğu dönemine, Yunanlar neden Bizans İmparatorluğu dönemine dönmek için çaba sarf etmiyor?",https://www.milliyet.com.tr/yazarlar/melih-asik/emegin-hakki-7267596
Melih Aşık,Bekleyiş,14 Aralık 2024,"Suriye’ye hâkim olan El Kaide ve El Nusra kökenli HTŞ örgütü acaba nasıl bir rejim oluşturacak... Yeni Adalet Bakanı Şadi el Veysi ipucu verdi, şeriat hükümlerini uygulayacaklarını, kadın yargıçları görevden alacaklarını açıkladı. HTŞ’nin bir başka açıklamasında da ahlak polisinin kurulacağı, sokakta başı açık kadın kalmayacağı bildirildi... Kısacası; orada yeni bir Taliban rejimi kuruluyor... Esad ailesi, halkı temsil etmeyen bir azınlık rejimi kurdu diye eleştiriliyordu. Acaba ülkenin büyük bölümüne hâkim olacağı anlaşılan ABD ve İsrail destekli HTŞ örgütü halkın kaçta kaçını temsil ediyor? Böyle bir toplumda Suriye’nin yüzde 10’unu oluşturan Aleviler yaşayamayacağı gibi seküler hayata alışmış Sünni aileler de barınamaz... Eğer süratle bir barışçı rejim kurulamaz iç savaş havası eserse yeni göçler de olabilir. Buradakilerin geri dönmesi ise şimdilik sadece hayaldir. Arap Baharı bölgeye barış ve özgürlük getirecekti. ABD ve müttefikleri geçmişte Afganistan, Irak ve Libya’da denemesini yaptılar. Afganistan’a özgürlük yerine şeriat gitti. Irak ve Libya bölündü duman oldu. Şimdi saf saf HTŞ örgütünün Suriye’ye özgürlük götürmesini bekleyeceğiz! ANABABA Anne ve babalara önemli bir öğüdü aktarmıştık geçende: “Anneler; Erkek çocuğunuza ütü yapmayı, düğme dikmeyi, yumurta pişirmeyi öğretin. Babalar; Kız çocuğunuza araba kullanmayı, kontrol kalemi kullanmayı, ampul değiştirmeyi öğretin ki cinsiyete dair değil insanın kendi ayaklarının üstünde durmasına dair görevleri olduğunu anlasınlar.” Mustafa Kemal Ulusu dostumuz çocukluğunda ilkokulda bu yönde bilgiler verildiğini anımsatıyor ve Milli Eğitim Bakanlığı’nın bu konuları eğitim programına almasını öneriyor... Böyle yetişen çocuklar mutlu yuva kurar, iyi baba iyi anne olur, hayatta zorlukları yenmesini bilir... Çağdaş eğitim bunları öngörür... FİLOZOF Ünlü filozof Bertrand Russell, şu sözü İngiliz toplumu için söylüyor ama ucundan kıyısından bizi de ilgilendirir: “Bir toplum at yarışı ve futboldan başka bir şey düşünmüyorsa; o topluma başkan olacağıma av köpeği olmayı tercih ederim.” Söz ünlü filozoftan açıldı madem onunla devam edelim... “Bilgi”nin önemini çok güzel vurgulamıştır: “Kayısı hakkında bilgi sahibi iseniz onun lezzetini daha çok alırsınız.” “Bir konuyu ne kadar az bilirseniz; o kadar şiddetle müdafaa edersiniz.” “Akılsızca bir şeyi milyonlarca kişi söylese de o şey yine akılsızcadır.” “İnsanlar aptal değil bilgisiz doğar, eğitilerek aptal olurlar...” KÖMÜR KARASI Bartın Adliye Sarayı’nda dün olağanüstü önlemler alınmıştı. Girişler çıkışlar değiştirilmiş, kimlik kontrolleri had safhadaydı. Kısacası devlet “varlığını” gösteriyordu! Ama iki yıl önce (14 Ekim 2022) bir başka biriminde bu titizliğinin onda biri gösterilseydi TTK Amasra Ocağı’nda 43 işçi ölmeyecek 11 işçi ağır yaralanmayacaktı! Dünkü 10. duruşmada Savcı esas hakkında mütalaasını okudu. İşçilerin avukatları yerine getirilmeyen “eksiklikleri” anlattılar. Metan gazı yükselmiş, üretim durması gerekiyor, durmamış. Havalandırma için ana aspiratör kapasite artırımı ile yenilenmesi gerekiyormuş, değiştirilmemiş. Kalın damarın ana havalandırması kesilmiş. Gaz kontrol elemanı ikiden bire indirilmiş. Ve çok önemli bir “eksiklik” (!) var davada… Olay yerinde keşif yapılmamış iki yıldır. Neden? TTK yöneticileri izin vermiyor! Kim bu yöneticiler? Avukatların yargılanmasını istediği kişiler... (Nazım Alpman) SPORTİF Futbol bizim ülkede spor olmaktan çıktı, hayatımızın parçası oldu... Ancak aynı zamanda mutsuzluk ve kavga vesilesi... Üstelik dünya klasmanındaki yerimiz de pek iç açıcı değil... Gazetelerin spor sayfalarına bakıyoruz... Futbol tartışılmıyor. Oynanan oyundan çok kulüp yöneticilerinin aralarındaki kavgalar, hakemleri etkileme manevraları, seviyesiz polemikler konuşuluyor. Çünkü bir takım sporla ilgisiz insanlar bu mecraya futbol üzerinden zengin olmak, ün arttırmak veya hobilerini tatmin etmek için girmişler. Bunların amacı futbolu geliştirmek, kalite getirmek falan değil sadece kişisel tatmini arttırmak. O yüzden futbol sahadan çok medya üzerinde oynanıyor. Vatandaş da statlarda futbol arıyor...",https://www.milliyet.com.tr/yazarlar/melih-asik/bekleyis-7257956
Melih Aşık,ÇOK BULUTLU!,17 Aralık 2024,"Suriye’nin etnik ve dini haritasına bakıyoruz... Bin bir çiçekli bahçe... O küçük coğrafyaya çeşit çeşit din ve etnisite sığışmış... Say say bitmiyor: “Sünni Arap, Alevi Arap, Levanten, Kürt, Türkmen, Ermeni, Ezidi, Dürzi, Yahudi, Caferi, Çeçen, Çerkes, Süryani, Keldani, Arami vb...” Bu etnik çeşitliliği bir arada nasıl tutabilirsiniz? Zemine “Demokrasi” halısı sererek... Farklı din ve mezhepleri barış içinde bir arada yaşatmanın formülü ise bellidir: “Laiklik”... Bu karmaşık tablonun yaşaması ancak “laik demokrasi” ile mümkün olur. Ancak şu anda ülkeye hakim olan HTŞ örgütü her iki kavrama da uzak... Tam tersine bu kavramlara yan bakıyor. Elinde baskı ve dayatmadan başka silah yok. Esad’ın devrilmesiyle eskisinden daha özgür bir ortam beklentisi içine giren dinsel ve etnik gruplar eskisini aratmayacak yeni bir baskı ve dayatma düzenine razı olur mu? Yoksa ülkeye kaos, kavga, gürültü mü egemen olur? ★★★ O coğrafyada bir büyük handikap da, ülkenin doğal kaynaklarının bulunduğu Kuzeydoğu bölgesine yani ülkenin üçte birine azınlıktaki Kürtler tarafından el konulmuş olmasıdır. HTŞ ve PYD şimdilik anlaşmış görünse de... Uzun vadede diğer grupların bu haksızlığı hazmetmesi beklenemez. Bu da geleceğe yönelik bir başka tartışma ve çatışma sebebidir. Sonunda bu ülkede ayrışma ve bölünme kaçınılmaz görünüyor. TEMBELVAY Moda ile Kadıköy İskelesi arası çok çok 2 kilometredir... Bu hatta yıllar önce bir nostalji tramvayı işletmeye kondu. Kadıköylüler seyredip anıları tazeleyecekti. Bir vagon yetmedi, tez zamanda vagon sayısı ikiye çıkarıldı. Yetmedi. Sanırız şu anda 3 vagon işliyor. Yine yetmiyor. Çünkü yaşlısı genci iki kilometrelik yolu yürümek istemiyor. 10 dakikada gideceği mesafe için durakta yarım saat tramvay bekliyor. Yokuş yukarı çıkmamak için aşağıda bekleyenleri anlıyoruz. Ama yukarıdan aşağı gidecek olanlar da dakikalarca ayakta ve soğukta araç bekliyor. Yolcuların önemli bölümü de gepegenç insanlar. Yürümeye korkuyorlar... Sağlık ve uzun ömür için tüm hekimler hareket etmeyi ve yürümeyi öneriyorsa da... Umurunda değil kimsenin... Tembellik ağır basıyor... Kendilerini taşıyamayan bu gençler hayatın yükünü nasıl taşıyacak, merak ederiz... MOLTKE Osmanlı ordusuna düzen vermek için 1800’lerde ülkeye davet edilen Prusyalı Mareşal Moltke, bu süreçteki gözlemlerini dostlarına yazdığı mektuplarda belirtmiş, bu mektuplar Türkiye’de “Moltke’nin Türkiye mektupları” adıyla yayınlanmıştır. Moltke, bir mektubunda davullu zurnalı bir şenlikten söz eder... Osmanlı ordusu Balkanlarda bir savaşı pek de başarılı olmayan bir şekilde sonuçlandırmış. Ancak İstanbul’da çok büyük bir zafer kazanılmış gibi şenlikler düzenlenmiştir. Böylece gerçeklerden habersiz halkta algı yaratılmıştır. Günümüzde o davul zurnaların yerini medya alıyor... Dış politikada başarılı veya başarısız tüm gelişmeleri süzgeçten geçirmeden bayram havasında iç kamuoyuna aktarıyor. Bunu da yurtseverlik sanıyor. YARIM ŞİİR Bir şiir dolanır durur internette.. “Bırak Yarım Kalsın” başlıklı bu şiir, kimine göre Can Yücel’indir, kimine göre Özdemir Asaf’ın... Aslında ikisinin de değildir... Peki kimindir şu şiir: “Bırak zorlama dostum... Yarım kalması gereken her şey Yarım kalsın. Bazı şeyler vardır ki; Yarım yaşanır. Her şeyi tamamlamaz ki hayat. Bazen, Gece vakti, güzel bir rüya görürsün. Ardından birden uyanır ve bir daha uyuyamazsın. Çünkü bilirsin Uyusan da yarım kalan rüyanı asla tamamlayamazsın Rüya gibidir işte yaşamak Bırak Yarım kalması gereken yarım kalsın...” Malumatfuruş adlı internet sitesine göre... Bu şiir Mesud Topal’ın 2014 yılında yayımlanan “Cam Kenarı” adlı kitabında yer almıştır. Üstelik şiir değil düz yazı halinde...Sonra da ünlü bir şaire atfedilip ünlü olmuştur. ŞERİAT Iraklı sosyolog Ali Elverdi diyor ki: “Araplara birisi “Şeriat”, diğeri “Laik” iki ülke verilseydi; Şeriat ülkesinde yaşamayı seçip, laik ülkeye kaçmaya çalışırlardı”",https://www.milliyet.com.tr/yazarlar/melih-asik/cok-bulutlu-7260124
Melih Aşık,KATILIMCI...,21 Aralık 2024,"Asgari Ücret Komisyonu iki toplantı yapmasına rağmen henüz zam oranı saptamamış. Komisyon oran tespitinde zorlanıyormuş... Bir anı... Yıllar önce çalıştığım gazete bir ara katılımcı demokratik sisteme özenmişti... Artık zamlar demokratik şekilde saptanacaktı... Yılbaşı zamları için bir komisyon kuruldu... Komisyon üyelerini çalışanlar değil gazete yönetimi seçti... Toplantı başladı. Zam önerileri masaya yatırıldı. Patronun temsilcisi olan idare müdürü ara sıra komisyon toplantısına girip tespit edilen rakamı soruyordu... Komisyona ilk ziyaretinde rakamı duyunca: - Ben bu teklifi patrona götüremem, dedi, duyunca küplere biner, siz bunu aşağı çekin... Komisyon toplantıya devam etti.. Rakam aşağı çekildi... İdare Müdürü tekrar komisyon odasına uğradı. Rakamı öğrendi: - Patron bu rakamı da kabul etmez, indirin, dedi... Toplantıya katılanlar idare müdürünün emrindeki kişilerdi. Onu kırmak istemiyorlardı. Rakam daha aşağı çekildi... İdare Müdürü akşama doğru toplantıya son kez uğrayıp belirlenen rakamı öğrendiğinde: - Bu oran fena değil, dedi, zaten patronun kafasındaki rakam da aşağı yukarı buydu... Bu tür komisyonların patronu en az üzecek oranı bulmak için kurulduğunu o zaman öğrenmiş olduk... VAAZ! Fıkra Osmanlı’dan kalmadır. Köyün birine hırsız dadanmış. Özellikle ayakkabılara meraklı.. Cemaat camiye girip namaza durunca, bulduğu ayakkabıları torbasına doldurup kayboluyor... Sonunda köylü pusuya yatmış, hırsızı, torbası elinde kıskıvrak yakalamış. Köy heyeti toplanmış... Hırsıza ne ceza verelim, nasıl etkisizleştirelim... Derken birisi öneri getirmiş: - En iyisi camiye imam yapıp önümüze geçirmek. Böylece gözümüzün önünde olur, hırsızlık yapamaz... Köylünün aklı bu işe yatmış, adamı imam yapmışlar... Köyden şehre göçüp uzun yıllar sonra geri dönen biri o imamı sormuş. Demişler ki: - Herif imamlığa devam ediyor, artık hırsızlık yapmıyor... - Demek sorun çözümlendi? - Yok canım... Birkaç adam tuttu. Hırsızlığı onlara yaptırıyor. Kendisi de “Hırsızlık günahtır, sakın çalmayın” diye vaaz veriyor.. HAZİNE Hazine eski müsteşarı, Mülkiyeli Mahfi Eğilmez anlatıyor: “Hazine’ye (1997 yılında) müsteşar olduğumda, bir kasa vardı, anahtarı bana verdiler. Kasayı açtım, tüm eski müsteşarlar kendilerine gelen hediyeleri demirbaşa yazıp, kasaya koymuş. Kimse alıp götürmemiş. Altın saatler falan vardı. Bizim dönemimizde böyleydi.” ZORLUK Twitter da bir vatandaş yarı şaka yarı ciddi, “İnsanımızın telaffuz etmekte zorlandığı kelimeler” i sıralamış... Ülkemizde kiminin bunlara dili dönmez, kiminin içi elvermez... Mesela: - Binaenaleyh, entelijensiya, egzajere, konjonktür, proletarya, prosedür, stetoskop, gastroenterolog, şarj, deşarj, mütekabiliyet, muayenehane, müktesebat, bilmiyorum, seni seviyorum, özür dilerim, günaydın, iyi akşamlar, pardon, haksızım, haklısın, lütfen... SAADET Türkiye Milli Olimpiyat Komitesi 2023 Fair Play Ödüllerini sahiplerine verdi. Fair Play Sportif Kariyer Dalı Kutlama Ödülü’ne Basın Müzesi Müdürü Saadet Altay layık görüldü. Saadet Altay arkadaşımız geçmişte Milliyet’in önce arşiv çalışanı sonra arşiv müdürüydü. Meslekteki ömrü 50 yılı geçiyor. İşinde dikkatli, titiz, çalışkan bir arkadaşımızdı. Sonraki yıllarda da Gazeteciler Cemiyeti Basın Müzesi Müdürlüğüne getirildi. Bu görevi de büyük bir özenle yapıyor. Ödülün gerekçesine gelince... Ödül kendisine “Basın Müzesi’nde, Türk spor basınının gazete, kitap ve dergilerinin tarihi arşivlerini hazırlayıp müzeyi bir referans merkezi haline getirme” çabalarından ötürü verildi. Basın müzesi basının hafızasıdır. Saadet Altay bu hafızayı canlı tutma görevini yıllardır özel bir çaba ve aşkla yerine getiriyor. Kutluyoruz... AĞAÇ Yıldız Teknik Üniversitesi öğrencileri okul kampüsünde bir yılbaşı ağacı yapmış ve onu süslemek istemişler. Okul idaresi süsleri toplamış. Ertesi gün süsler yerine konulunca bu defa kimi gruplar ağacı yıkmak istemiş. Olaylar çıkmış... Bu arada Milli Eğitim müdürlükleri okullara yazdığı yazılarda ağaç süslemelerine izin verilmemesini istedi. Bir maden şirketinin bir milyon ağaç kesmesi bu kadar büyük olay olmadı... Ağacı süslemek, kesmekten daha vahim bir eylem bu ülkede... Varın gerisini hesap edin... ANLAM “Aradan iki bin yirmi dört koca yıl geçti... Bazıları yılbaşının dini bayram olmadığını hala anlayamadılar...”",https://www.milliyet.com.tr/yazarlar/melih-asik/katilimci-7263652
Melih Aşık,Dayanışma..!,26 Kasım 2024,"Uluslararası Ceza Mahkemesi UCM, İsrail Başbakanı Netanyahu ve eski Savunma Bakanı Yuav Gallant hakkında “tutuklama emri” çıkardı. UCM’nin 124 üyesinin önemli bölümü bu karara uyacaklarını ve adı geçen iki suçluyu eğer topraklarına girerse tutuklayacaklarını açıkladılar... Güney Afrika Cumhuriyeti’ni, bu davayı başlattığından ötürü kutluyoruz... Davaya müdahil olan, bu şekilde destekleyen 15 ülke bulunuyor. Türkiye müdahil ülkeler arasında... İslam dünyasında ise bu davaya müdahil olan sadece iki ülke var... Mısır ve Libya... İslam İşbirliği Teşkilatı’na üye 57 ülke mevcut... Libya ve Mısır hariç diğerleri İsrail’e karşı açılan davayı desteklemedi. Zaman zaman dinin birleştiriciliğinden, dayanışmadan vs. söz edilir... Müslüman Filistin’e yönelik soykırıma diğer Müslüman ülkelerin seyirci kalışı dayanışmanın etkinliği konusunda sanırız oldukça açık fikir veriyor. Görmek isteyene... ÇAYIRHAN Çayırhan Termik Santralı ve maden sahasının özelleştirmesine karşı işçilerin direnişi devam ediyor. Yüzlercesi kendilerini madene kapattı. Bir bölümü soğuk havaya rağmen dışarda oturma eylemi yapıyor. Eylem, ihale şartnamesinin dışarı sızmasıyla başladı. İşçiler şartnamede kendileriyle ilgili hiç bir güvencenin bulunmadığını, tamamen işverenin insafına terk edildiklerini söylüyorlar... Geçmişte Tekel işçilerinin başına gelenleri anımsatıyorlar. Özelleştirme deyince zihnimiz bizi gerilere, 80’lerde Turgut Özal’ın pembe vaatlerine götürüyor. Firmaların hisse satışında öncelik çalışanlara verilecek, böylece işçiler çalıştıkları kuruluşlara ortak olacaklardı. Özelleşen firmalarda verim artacak, bu artış hem devletin hem işçilerin gelirine olumlu şekilde yansıyacaktı. Ne var ki, o sözler tutulmadı. Satışlar blok halinde doğrudan sermaye sahiplerine yapıldı. Tesisler hurdacıya satıldı, arsalar ranta açıldı. Özelleştirme yeni zenginler yarattı ama işçiler hep mağdur oldu. Şimdi yaktıkları ateşin çevresinde endişeli bir gelecek bekleyişi içindeler. Bakalım kaderleri değişecek mi? ARAMA Ünlü yazar Montaigne şu sözüyle Türkiye’deki seçmenin ruh halini anlatmış olabilir mi: “Neden kaçtığımı biliyorum ama neyi aradığıma dair hiçbir fikrim yok.” KİM BU GENERAL? Burası Zonguldak CHP İl Başkanlığı binası... Düzenlenen toplantıda “Mustafa Kemal’in askerleriyiz” diyerek kılıç çatan teğmenlere ceza verilmesi görüşülüyor. Heyecanlı ve tepkili konuşmalar yapılıyor. Fotoğrafta görülen yüksek rütbeli subay da elinde Ebru teğmenin resmini tutarak genç subaylara baskı yapılmasını eleştiriyor, onlar için adalet istiyor. Fakat dikkat... Bu yüksek rütbeli subayın başında subay şapkası var ama kendisi sivil giysili bir hanımefendi. Bu kişi aslında subay değil, Atatürkçü Düşünce Derneği Zonguldak Şube Başkanı Zeynep Yüksel Ünal... Teğmenlere destek amacıyla subay şapkası takıyor. Adalet sağlanmadan bu şapkayı çıkarmayacağını söylüyor. ÖĞRETİ 24 kasım Öğretmenler Günü’nü kutladık. Tüm öğretmenlere saygılarımızı yolluyoruz... Geleceği inşa edenler onlardır. İnsanın hamurunda onların emeği vardır. Ne var ki mutsuzlar... Öğretmenlerden o kutlu günde sitemli, serzenişli mesajlar aldık... Biri şöyle: “Öğretmenlerin hakkı ödenmez dediler... Ödemediler” GÖZTEPE Pazar günü Beşiktaş karşısında fırtına gibi bir takım izledik... Beşiktaş’a kök söktüren Göztepe maçı 4-2 kazandı. Beşiktaşlılar üzülmesin. Bu takım Fenerbahçe’den de puan aldı, yarın Galatasaray’dan da puan alır.  Öylesine bir canavar ekip... Transfer tablosuna baktık. Takımın toplam değeri 36 milyon euro. Bu yıl transfere hiç para harcamamış. Ya serbest bırakılan futbolcuları bedelsiz almış ya da kiralık oyuncu oynatıyor. Yaş ortalaması 23...  Transfere milyonlar harcayan büyük kulüpler, para harcamadan da başarılı olunabileceğini Göztepe örneğine bakarak görebilirler.. SÖZ “Dostlarınızla yiyin, için... Ama onlardan ne bir şey satın alın ne onlara bir şey satın” *** “Bilmediğiniz şeyi başkasına öğretmeye kalkışmayın” -Doğu Özdeyişi",https://www.milliyet.com.tr/yazarlar/melih-asik/dayanisma-7243023
Melih Aşık,Halep orada,03 Aralık 2024,"Türkiye’nin de terör örgütü olarak nitelediği El Kaide uzantısı HTŞ örgütü, Suriye’nin ikinci büyük şehri Halep ve çevresini ele geçirdi. Yabancı kaynaklar örneğin Fransız AFP ajansı, Türkiye destekli muhalif gurupların da bu harekâta katıldığını hatta harekâtın Türkiye’den yönetildiğini bildiren haberler geçti... Halep’in alınmasından sonra Halep Kalesine Türk bayrağı asılınca sosyal medyada bir kesim sevinç çığlıkları attı, “Halep bizim oldu, Osmanlı yeniden kuruluyor” gibi mesajlar izlendi. HTŞ aynı zamanda ABD ve İsrail adına savaşan bir silahlı örgüt... Türkiye’nin hesabı farklı olabilir. Ancak ABD’nin HTŞ’den istediği kabaca, Suriye’de bir alan temizliği yapması, PYD/YPG’ye alan açmasıdır. HTŞ’nin Tel Rıfat gibi bölgelerde YPG ile çatıştığı haber veriliyorsa da yakın gelecekte bu bölgelerin PKK’ya devredilmeyeceğini kimse iddia edemez. Geçmişte IŞİD de aldığı toprakları YPG’ye devretmişti. Esad ordusu, Halep’i bu kadar kolay bırakır mı? Yoksa yakında Rusya, İran ve hatta Irak’ ın da desteğiyle Halep’i geri almak için hareketlenir mi? Eğer Halep iç savaş merkezi olursa Türkiye yeni bir göç dalgasının altında kalacaktır. Ya da Rusya ve Suriye tarafından misilleme amacıyla İdlib’e bir saldırı vaki olursa aynı şekilde İdlib’den yurdumuza göç dalgaları gelecektir. Suriye’nin yıkılması nereden baksanız Türkiye’yi sarsan sonuçlar verdi... Bundan sonra olacaklar da aynı ölçüde tehlike içeriyor. BİLMEZ İnsanımız haddini bilir! Gel seni senfoni orkestrasına kemancı yapalım deseler güler geçer. Pilot yapalım deseler, “yahu delirdiniz mi benim şoför ehliyetim bile yok” diye teklifi geri çevirir. Vinç operatörü yapalım deseler, “dalga mı geçiyorsunuz?” diye güler... Yurdumuzun insanı bilmediği işlere girmez. Ama milletvekili yapalım, sonra da bakan hatta başbakan olursun derlerse hemen kabul eder. Bu konuyu iyi bildiği kanısındadır Daha doğrusu bu işin bilgi ve yetenek istemediğini düşünür. Şu anda Meclis’te bu durumda pek çok milletvekili vardır... KAHVE Ana babanın üç aylık çocuklarına “Kahve” ismini taktığını gören dostları şaşırmış: - Neden çocuğa bu adı verdiniz? Kahveyle ne ilgisi var? Cevap: - Geceleri insanı uyutmuyor da onun için... RUŞEN KELEŞ Daha 70’ine varmadan “Ben yaşlandım, benden artık bir şey beklemeyin”, diyenler okusun... Mülkiye’den hocamız Profesör Ruşen Keleş şu anda 92 yaşını tamamlıyor... Hocamız yerel yönetimler, kentleşme, imar hukuku gibi konularda ders verir. İki kez SBF dekanlığı yapmış, dünyanın çeşitli üniversitelerinde ders vermiş veya uzman olarak çalışmıştır... Geçenlerde onun yaşam serüvenini anlatan bir kitap çıktı: “Başka Bir Aşk İstemez” Kitapta Ruşen hocamız halen ders verdiği okulları anlatıyor: “Siyasal Bilgiler Fakültesi’ndeki doktora ve yüksek lisans derslerime ek olarak Uygulamalı Bilim Fakültesinde lisans ve lisans üstü ders veriyorum. ODTÜ’de ve Gazi Üniversitesinde de derslerim var. Son 6 yıldır Nevşehir’deki Kapadokya Üniversitesinde tam zamanlı olarak görev yapıyorum. Ders vermek için gittiğim üniversitelerden biri de Tuzla’daki Okan Üniversitesi...” Hoca 92 yaşında, gençlere faydam olsun diye bir üniversiteden ötekine koşturuyor... Tembel gençlere örnek olsun... PİYANİST Piyanist ve besteci Fazıl Say’ın Aralık ayı konser programına göz atıyoruz... 10 Aralık Stuttgart (Almanya) 11 Aralık Milano (İtalya) 15 Aralık Köln (Almanya) 17 Aralık (Torino (İtalya) Fazıl, bir hafta içinde Almanya ile İtalya arasında mekik dokuyor, Batılı müzikseverlere en seçkin salonlarda hünerli parmaklarıyla unutamayacakları müzik ziyafeti sunuyor. Avrupa’da bu çapta ilgi gören, ülkemizin adını olumlu yönde duyuran kaç temsilcimiz var? Fazıl ile o yüzden elbette övünüyoruz... Bir başka yıldız doğuyor şu yıllarda; Tuna Tüney... Tuna, İstanbul Konservatuarına birincilikle bitirdikten sonra Rusya’daki ünlü Çaykovski konservatuarının sınavlarını da birincilikle kazandı. Orada tam burslu olarak okuyor. Mülkiyeliler Birliği’nin 165. kuruluş etkinlikleri için İstanbul’a gelen Tuna, İş Kuleleri’nde enfes bir Mozart konseri verdi. Henüz 21 yaşındaki genç piyanist, yakında adını ve adımızı tüm dünyaya duyuracak. Kimsenin kuşkusu olmasın...",https://www.milliyet.com.tr/yazarlar/melih-asik/halep-orada-7248913
Melih Aşık,ALPULLU ŞEKER,30 Kasım 2024,"26 Kasım 1926, Türkiye’de şeker sanayiinin kuruluşu olarak geçiyor... Osmanlı’da şeker fabrikası yoktu. Şeker ithal edilirdi. İlk şeker fabrikası 1926 yılında Alpullu’da üretime geçti. Çay ve kahve yerli şekerle buluştu... Fabrikanın görkemini Nermin Ketenci’nin araştırmasından aktaralım: “Alpullu Şeker Fabrikası sosyal tesislerinde basketbol, futbol sahası, yüzme havuzu ve mini golf sahası vardı. İşçi konutları, arkalarında meyve ve sebze bahçeleri, önde çocuklar için oyun alanlarıyla, özel olarak tasarlanmıştı. Memurlarla işçiler, Tekirdağ ve Erdek’teki yaz kamplarında 15 gün tatil yaparlardı. Alınan cüzi ücret, altı taksitte maaşlardan kesiliyordu. “ Anadolu’ya yayılan diğer fabrikalarda da aynı düzen öngörülmüştü. Yabancı iktisatçılar bunlara “Atatürk tipi fabrika” diyorlardı. Çünkü sadece fabrika yapılmıyor, her fabrikanın o çevre için bir uygarlık, sağlık, kültür merkezi olmasına önem veriliyordu. Fabrika ile birlikte işçi ve memur lojmanları, kreş, revir, yemekhane, lokanta- gazino, konferans- tiyatro salonu ve spor alanları yapılıyor... Toplantılar, piknik, spor karşılaşmaları düzenleniyor. Filmler gösteriliyor, tiyatro grupları geliyordu. Fabrikalarla birlikte adeta yeni bir şehir yeni bir hayat kuruluyordu. Bu fabrikaların işçileri sosyalist ülke işçilerinden de mutlu idi... Artık hepsi anılarda kaldı... YILDIZ Kadın cinayetleri hız kesmeden devam ediyor... Kimileri bunları “Erkek vahşeti” diye adlandırıp geçiyor. Ne var ki olay “kahrolsun erkekler” kolaycılığı ile çözülecek cinsten değil... Bu konuda en sağduyulu yazıyı geçenlerde yeni yazarımız Nuran Yıldız yazdı… Bu yıl pazar yazılarıyla kadromuza katılan İletişim Profesörü Nuran Yıldız arkadaşımız aynı zamanda bir sosyal psikologdur. Konulara ezbere yargılarla değil bilim kadını ciddiyeti ile yaklaşır. Ufkumuza yeni ufuklar katar. Bilvesile kendisine hoş geldin diyoruz... Nuran hocamız, cinayetlerin arkasında sadece caniler değil psikopatların da bulunduğunu, bu ikincilerin hapisle terbiye edilemeyeceğini yazdı. Hapishane yanında ruh sağlığı merkezleri de açılmalıydı. Ruhsal problemli insanlar beş dakikada ilaç verilip toplum içine salınmak yerine uzun süreli tedaviden geçirilmeli. Devletin bu konuda ciddi bir politikası olmalıydı... Çünkü durum ciddi... PULUR Sevgili Tontonu... Hasan Pulur’u ölümünün 9’uncu yılında özlemle anıyoruz... Her gün yazısını bitirince odamıza gelir, Ercan Akyol da davet edilir, birlikte önce siyaset sonra futbol muhabbeti yapardık. Fenerbahçe galip gelmişse tadına doyum olmazdı. İlkeli adamdı... Abdi İpekçi okulunun öğretmenlerindendi. Bir gün “yağdanlık” diye adlandırdığı yazarlardan biri rahmetliye ağır laflarla sataşmıştı... Arkadaşlar: - Ağabey neden şuna anlayacağı dilden bir yanıt vermiyorsun, diye sordular... - Köpek seni ısırırsa sen de onu ısırarak mı karşılık verirsin, demişti, bırak olduğu yerde havlasın... Ne eski gazeteler kaldı ne eski muhabbet... O da bir devir idi karıştı zamane! PANİK Dünyada bir nükleer savaş tehlikesi bulunduğunu bizim yetkililer de kabul ediyor. Peki nükleer savaşa karşı ne gibi tedbirler alınıyor? Bunu bilmiyoruz... Herhalde büyüklerimiz bize duyurmadan bu konuda gereken hazırlıkları yapıyordur! İkinci Dünya Savaşında nükleer tehlike baş gösterdiğinde hükümetler vatandaşları uyarmaya başlamışlar... Bir yetkili sürekli “Panik yapmayın” diyormuş, “atom bombası atıldığında en kötü şey panik yapmaktır”... Biri sormuş: - Panik yapmayalım da ne yapalım? Yetkili anlatmış: - Kendinizi bir kefene sarın, yavaş yavaş en yakın mezarlığa gidin bir çukura sessizce uzanın... ÖĞÜT Ana baba dede ve ninelere nasihat... “Çocuklarınızın, torunlarınızın resimlerini çekip çekip sağa sola göndermeyin... 1. Bunu çocukların izni olmadan yaptığınız için çocuk haklarına aykırıdır 2. O resimler sakıncalı kişilerin eline geçebilir, umulmadık sonuçlara yol açabilir.” PARRA Nasrettin Hoca’yı vaaz vermesi için bir köye davet ederler... Hoca köye gider ama konuşmak için önce bir kese altın ister. Köylü ne yapar eder bir kese altını denkleştirip hocaya verir... Hoca güzel bir konuşma yapar... Sözlerini bitirip kürsüden inince altın kesesini köylülere iade eder... Sorarlar: - Hocam madem geri verecektin bu kese altını neden istedin? - Para verdiğiniz için beni dikkatle dinlediniz, der hoca, bir bunun için istedim… İkincisi, insanın cebinde para olunca bir başka konuşuyor. Sesi daha gür çıkıyor...",https://www.milliyet.com.tr/yazarlar/melih-asik/alpullu-seker-7246565
Melih Aşık,KREŞ KAVGASI,28 Kasım 2024,"Dertsiz başımıza bir de kreş derdi açıldı... Milli Eğitim Bakanlığı MEB, belediyelere gönderdiği yazıda kreş adı altındaki kimi okullarda ana okulu programı uygulandığını bildiriyor, bunun Anayasa Mahkemesi kararına aykırı olduğunu belirtiyor, valiliklerin bu tür kreşleri kapatma yetkisi olduğunu anımsatıyor. MEB’e göre belediyelerin 36 aya kadar olan çocuklar için kreş açma yetkisi vardır ancak ana okulu ve ana sınıfı programı uygulama yetkileri yoktur. Böyle durumlarda valilikler bu okulları kapatabilirler. CHP’li belediyeler ise MEB’in kreşleri kapatmak için bahane aradığı görüşündedir. Aslında bu tartışmanın temelinde tarafların çocukları kendi dünya görüşleri doğrultusunda eğitme isteği yatıyor. Okul öncesi eğitim çocuğun hayatında üniversite kadar önemlidir. Çünkü çocuğun zihin ve kişilik gelişmesi ilk 6 yılda sağlanmaktadır. Okulda ve hayatta başarı da bu ilk 6 yıla büyük ölçüde bağlıdır. Ancak ülkemizde okul öncesi eğitim yetersizdir. OECD ülkelerinde çocukların yüzde 90’ı okul öncesi eğitimden yararlanırken Türkiye’de bu oran yüzde 47 dolayındadır. Ülkemizde var olandan çok daha fazla kreş ve ana okuluna ihtiyaç vardır. Bu konuda çekişme yerine okul öncesi eğitimi geliştirme yönünde bir iktidar- muhalefet iş birliği gerekmektedir. Anayasal yön ise 42. maddede belirtilir: “Eğitim ve öğretim, Atatürk ilkeleri ve inkılâpları doğrultusunda, çağdaş bilim ve eğitim esaslarına göre, devletin gözetim ve denetimi altında yapılır.” HAYAL İnsanların hoşuna giden hoş ama biraz da boş sözler var... Mesela biri: “Hayallerinin peşinden git...” Bir TV programında psikolog Acar Baltaş’a bu söylemle ilgili ne düşündüğü soruluyor. Cevabı: “Duyduğum en saçma laftır ‘Hayallerinin peşinden git’ çünkü hayallerinin peşinden gitmek büyük çoğunlukta felakete giden tek yönlü bilet almaktır. Çünkü insanların hayalleri çoğunlukla haz dünyalarıdır, yememeniz gereken naneleri yersiniz, kırmamanız gereken cevizleri kırarsınız, almamanız gereken kalorileri alırsınız. Hayallerin peşinden gitmek yeteneksiz psikoterapistlerin tavsiyesidir genellikle. Bu yüzden evli çiftlerin boşanmasına, ilişkilerin kopmasına bile yol açarlar...” En iyisi hayal ile gerçek arasındaki dengeyi kurmaktır... SUUDİ Suudi Arabistan’da Prens Selman’ın Batı’ya açılım hamleleri sürüyor. Son olarak Jennifer Lopez’in danslı gösterisi geldi gündeme. Lopez’in yarı çıplak kıyafette şov yaparken fonda dijital Kabe görüntüsünün belirmesi İslami çevrelerde tepki yarattı. Ancak bu tür tepkiler Suudi’leri durduracak gibi görünmüyor. Ülkede bir süre önce de ezan konusunda uygar önlemlere başvuruldu. Ezanın, hoparlörlerin azami ses seviyesinin en fazla üçte biri yüksekliğinde okunması kararı alındı. Muhafazakarlardan tepki gelince İslami İşler Bakanı aynen şunları söyledi: - Bu kararı halktan gelen tepkiler üzerine aldık. Yaşlıların ve çocukların uykularının bölündüğünden şikayet ediyor aileler. Zaten namaz kılmak isteyenlerin imamın sesini beklemesine gerek yoktur; önceden camiye gitmiş olmaları gerekir... İNSAN Dünyada insan kütüphanelerinin sayısı hızla artıyormuş, çeşitli şehirlerde sayıları 80’i aşmış... Nedir insan kütüphanesi... İlki 2 bin yılında Danimarka’da kurulan insan kütüphanesinde kitap yerine insan okuyorsunuz... Bu kütüphanede normal hayatta tanımadığınız ve tanışamayacağınız kişilerle karşılıklı oturuyor, onlara merak ettiğiniz soruları soruyor hayatını öğreniyor, yakından tanıyorsunuz. Bu bir maden işçisi, bir mülteci, hayat kadını, vinç operatörü olabilir. Kütüphane yönetiminin organize ettiği 30 dakikalık bu sohbette her soru sorulabiliyor. Ancak karşı taraf isterse yanıt vermeyebiliyor. Sonuçta büyük bir çaba sarfetmeden hiç bilmediğiniz hayatları öğreniyor, merak ettiğiniz konularda fazla caba göstermeden bilgi sahibi oluyorsunuz. Güzel bir uygulama... Bizde de neden olmasın... Kütüphanecilikte böyle ileri hamlelere ihtiyaç var. İŞVEREN Yasalara göre işverenler 150’den fazla kadının çalıştığı iş yerlerinde kreş açmak zorunda. Kanun böyle diyor ama uygulayan işverene pek rastlanmıyor. CHP Milletvekili Gamze Taşçıer diyor ki: - Denetleme yapılmadığı için işverenler bu hükmü uygulamaya zorlanamıyor. Bazı işverenler de kreş açma zahmetine girmemek için kadın sayısını sınırda tutuyor... Bu yasa hükümete tekrar hatırlatılmalı... Hatta 150’den fazla kadın şartı 100’e indirilmeli... Muhalefet konuyu lafla geçiştirmemeli...",https://www.milliyet.com.tr/yazarlar/melih-asik/kres-kavgasi-7244880
Melih Aşık,ŞAHANE MÜLKİYE,05 Aralık 2024,"Mekteb-i Mülkiye, sonraki adıyla Siyasal Bilgiler Fakültesi 165. yılını 4 aralıkta kutladı. 1859 yılında eğitime İstanbul’da başlayan okul, devlete çağdaş yöneticiler yetiştirmek amacıyla kurulmuştu. Padişah II. Abdülhamit saltanatının ilk yıllarında Mülkiye’yi destekliyordu. Adını Mekteb - i Mülkiye - i Şahane” koymuştu. Muhalefet hareketleri başlayınca ‘Şahane’ lakabını geri aldı. 1897 yılının şeker bayramında okul müdürü öğrencileri “Padişahım Çok Yaşa” diye bağırtmaya çalışınca isyan çıktı. Padişahın gönderdiği şekerler ayaklar altında ezildi... Demokrat Partiye yönelik öğrenci protestosu üzerine polis 29 Nisan 1960 günü önce Hukuk Fakültesini sonra Mülkiye’yi basar. SBF öğrencileri bina içinde barikat kurar. Asker ve polisi içeri sokmaz. Bunun üzerine Fakülte önünde silahlı askerler belirir. Önce çatının biraz altına daha sonra pencerelere doğru ateş başlar. Herkes yere yatar. Neyse ki ölen olmaz. Okul ertesi gün kapatılır. 19 Mayıs gecesi Başbakan Adnan Menderes, Dekan Fehmi Yavuz’u arayarak kurşun izlerinin silinmesini ister. Dekanın tespit yaptırıyoruz sözü üzerine Menderes kızar: - Neyi tespit ettiriyorsunuz, bu Mülkiye için şeref midir? Dekanın cevabı: - Evet şereftir... Mülkiye’nin ağır bir ders programı yoktur. Ancak öğrenciler, okulun onurlu tarihinden gelen bir ruhla sarılıp sarmalanır ve her daim vatan sevgisinin bayraktarlığını yapar... ÖĞÜT Emekli mülkiye müfettişi Mahmut Esen, muhalefete kimi nasihatlerde bulunuyor. Diyor ki: “İktidara gelen partilere, seçimleri kazandığını gösterir mazbatanın yanı sıra, ülke ve ulusun içinde bulunduğu sorunlar ile onların çözümlerine ilişkin ayrıca bir anahtar/sihirli değnek verilmemektedir. Bu yüzden partilerinin ülke/ulus sorunları ve bu konularda alınması gereken önlemleri muhalefette iken halkla birlikte tespit etmeleri, muhalefet dönemini hazırlık yılları olarak değerlendirmeleri, geliştirdikleri çözüm yollarını açıklamaları, iktidara geldiklerinde de vakit kaybetmeden uygulamaya sokmaları gerekmektedir. Zira iktidar inceleme/araştırma yeri değil, çözüm makamıdır. İktidar, makam ve yetki sahiplerinin en güçlü oldukları zamanın, göreve başladıkları ilk günler olduğu gerçeği unutulmamalıdır.” PENALTI Bizim ne anlatırsa güzel anlatan bir gazeteci arkadaşımız vardı... Varlık Özmenek... Konya’da tanık olduğu bir maçtan söz ederdi. İki amatör takım maç yapıyor. Hakem maçtan önce bir çete tarafından ayarlanmış. Yeşilli takımı galip getirecek. Ancak takım bir türlü ceza sahasına giremiyor ki hakem penaltı çalabilsin. Oyunun bitmesine bir iki dakika kalmış. Çete kenardan hakemi sıkıştırıyor. Ne yapsın hakem? Maç sahanın ortasında oynanırken düüttt diye düdük çalmış, penaltı noktasını göstermiş... Yahu sahanın ortasında penaltı olur mu? Olmuş. Kavga dövüş maç bitmiş. Son birkaç haftadır maçlara bakıyoruz. Belli yönde kurgulanmış hakemler o kadar ilgisiz penaltı çalıyor ya da penaltılık hareketleri görmezden geliyor ki... Böyle giderse yakında sahanın ortasındaki bir faule de penaltı çalabilirler diye düşünüyoruz. Çünkü bir o kaldı! İSRAİL Türkiye ve İsrail Suriye’de muhaliflere aynı yönde destekler sağlıyor. Strateji uzmanı Nejat Eslen uyarıyor... “Suriye’de meydana gelen yeni her eylem İsrail’in çıkarına mıdır yoksa değil midir? Bu değerlendirilmelidir. Eğer eylem İsrail’in de çıkarlarına uygun düşüyorsa, dikkatli olmak gerekir. Çünkü, Suriye’de Türkiye’nin güvenlik hedefleri ile İsrail’in stratejik hedefleri Ortadoğu’nun ve Suriye’nin yeni haritaları henüz tamamlanmamıştır. Cihatçı Selefi HTŞ de Suriye haritasını tamamlamak için kullanılmaktadır. Suriye haritası tamamlandığında, Suriye coğrafyasında komşularımız terör örgütleri PKK - YPG ile HTŞ’ye dönüşecek ise bu değişim güvenliğimiz için hiç te hayırlı bir sonuç olmayacaktır... Unutmayalım ki, çizilmekte olan Ortadoğu’nun yeni haritasında Türkiye de hedef ülkedir.” ÖRNEK Bir gazetede yeni işe girmiştim... Sabah saat 8’de işe geliyordum... Yıllanmış gazetecilerden biri beni kenara çekti. - Aga, dedi, biz servis olarak 10’da geliyoruz sen de 10’da gel - Neden? - Kötü örnek oluyorsun... Patron seni görünce bizden de erken gelmemizi ister... Bazen iyi iş yapmak kötü örnek olmaktır! Yeteneği sınırlı insanlar (ya da kurumlar) başkalarını başarısız kılarak kendilerini başarılı göstermeye çalışırlar.",https://www.milliyet.com.tr/yazarlar/melih-asik/sahane-mulkiye-7250767
Melih Aşık,80’Lİ YAŞLAR...,23 Kasım 2024,"Bizim nesil 80 yaş çıtasını aştı ya da aşmak üzere... Kimi dostlar artık demir alıyor zamandan... Kimileri beyaz saçlarıyla asılıyor hayata... 80 yaş bir başka dünya getirip insanın önüne koyuyor... İnan Durak Taş yazmış o başka dünyayı... “Yaş aldıkça insan başka bir boyuta geçiyor âdeta ■ Evet eskisi kadar gergin bir cildin olmayabiliyor ama eskisi kadar gergin de olmuyorsun. Olaylara insanlara yaklaşımın daha sakin ve hoşgörülü oluyor. ■ Göz çevrende gülümsemenin bıraktığı çizgilerle birlikte gülümseyip geçtiğin çok şey de oluyor... ■ Saçlarını daha kısa tutuyor ama günlerini daha uzun yaşıyorsun. ■ Evet eski enerjin yok belki ama zaten buna gerek de duymuyorsun. ■ Dostlarınla içtiğin kahveler yerini tek başına içtiğin kahvelere bırakıyor. Kimseler duymasın ama sen bundan daha çok keyif alıyorsun. ■ Önceden dinlediğin şarkılar çok tempolu geliyordu şimdi artık sonra “Günün minesi soldu” gibi şarkılar daha iyi geliyor... ■ Keşkeler yerini sağlık olsunlara, öfkeler yerini huzura bırakıyor. ■ İnsanları olduğu gibi kabul etmeyi, edemediklerini de oldukları yerde bırakmayı öğreniyorsun. ■ Zaman daraldıkça bir telâş düşüyor içine, sabahları daha çok özlüyor, havayı daha bir lezzetle çekiyorsun içine... ■ Merak etme... Öleceğin de hiç aklına gelmiyor. Sabah pencereden bir ağaç yaprağı görsen yaşamın ne müthiş bir şey olduğunu düşünüyor, hayata yeniden bağlanıyorsun... ETNİK... Etnisiteler ya da mezhepler arası eşit vatandaşlık taleplerini her duyduğumda... Yıllar önce bir Ermeni iş adamından duyduğum sözleri anımsıyorum... O zamanlar da bir Ermeni ile bir Türk’ün eşit vatandaş olmadığı konuşulurdu… Bu varlıklı Ermeni arkadaş demişti ki: - Ben bu sınıflamaya kulak asmam. - Neden? - Çünkü bir Ermeni ile bir Türk karakola düşse... Önce kimin daha varlıklı olduğuna bakılır. Daha paralı olan haklı çıkar... - Eeee… - Sonra kimin arkasının daha güçlü olduğuna bakılır. Güçlü tanıdıkları olan torpil yapar, haklı çıkar... - Eeee... - Eğer para ve torpil bakımından ikisi de eşitse... O zaman etnisite işin içine girer Türk haklı çıkar... Günümüzdeki eşit vatandaşlık tartışmalarına bu açıdan da bakabilirsiniz... Ülkemizde eşitlik kriteri biraz farklıdır! PAROLA Zaman zaman yakınımızdaki lisenin dağılma vaktinde önünden geçiyorum... 14 - 17 yaş arası gençler güle oynaya dağılıyorlar. Bu arada bağırarak konuşmaktalar. Konuşmalar ne hakkında olursa olsun... En sık kullandıkları iki kelime Aq... Sanıyorum daha açık yazmama gerek yok... Herkes bu sözü her gün onlarca kez duyuyor... İnsanımız konuşurken gerekli gereksiz Aq diyor... Okul çocukları daha da sık kullanıyor Birisi “maça gidelim” diyor örneğin... Öteki : - Gidelim Aq, diyor... Bir başkası derse kalkmış olsun... - Öğretmen çalışmadığım yerden sordu Aq, diye yakınıyor. En ilginci bu sözleri kızların da en az erkekler kadar sık kullanması... Duyunca hayretler içinde kalıyorum... Bizim gençliğimizde “ulan” sözü bile küfür sayılır, ağızdan çıkmazdı... Nereden nereye... ÇAYHANE TBMM komisyonunda Sağlık Bakanlığı bütçesi görüşülüyor. TİP Milletvekili Serra Kadıgil oturduğu yerden zehir zemberek bir konuşma yapıyor. Bakanı sık sık istifaya davet ediyor. Konuşmayı videoda izliyoruz. O sırada arka planda bir garson görünüyor. Bu garson elinde çay tepsisiyle sıraları dolaşıyor, vekillere tek tek çay uzatıyor. Bazıları çayı alıyor, bazıları almıyor. Garson sıralar arasında gezinmeyi sürdürüyor. Doğal olarak vekillerin dikkati dağılıyor. Bu kadar ciddiyetsizlik olur mu? Orası Meclis mi yoksa mahalle kahvesi mi? Neden Meclis’te bile ciddi olamıyoruz... ÇOCUK TÜSİAD ve ERG’nin ortak araştırmasına göre öğrencilerin yüzde 31’i okula gitmeden önce hiç kahvaltı yapmıyor, haftanın en az bir günü kahvaltı yapmayan öğrencilerin oranı ise yüzde 60’a kadar çıkıyor. Aynı araştırmaya göre her dört çocuktan biri haftanın en az bir günü parasızlıktan yemek yiyemiyormuş. Bu araştırma yüz binler için değil de... Tek bir çocuk için geçerli olsa dahi... Öncelikle dert etmeli, çözüm aramalıyız... Üzerinde titrediğimiz, özen gösterdiğimiz kendi çocuğumuz yarınlarda ülkeyi o çocuklarla paylaşacak... Onlarla bir arada yaşayacak... İLHAM Sansür, düşünen adamın yakasını asla bırakmaz. Eski gazeteciler de sansür yüzünden yazı yazmakta zorlanırmış. Bir gün Hüseyin Cahit Yalçın boş kâğıdın önünde kara kara düşünürken arkadaşı seslenmiş: - Ne o üstat, ilham perisi gelmiyor galiba... - Gelecek de ilham polisi izin vermiyor...",https://www.milliyet.com.tr/yazarlar/melih-asik/80li-yaslar-7240896
Melih Aşık,KAYIP ZAMAN,07 Aralık 2024,"İthal spor ayakkabılar satan bir mağazada ayakkabı bakıyoruz... Cici bici iki hanım kız işaret ettiğimiz ayakkabıları denememiz için getirip önümüze bırakıyor... Bir çekecek vermeye dahi zahmet etmiyorlar... - Bilir misiniz, diyorum, eskiden ayakkabıcılar ayakkabıyı, erkek kadın fark etmez, müşterinin ayağına giydirirdi... Genç kızlar bir şey anlamıyor, boş boş bakıyorlar. *** Okul yıllarımızda ceket pantolon için kumaş alınır, terziye verilirdi. Annemle kumaş almaya Sultanhamam’a giderdik. Oradaki satıcılar çoğunlukla Yahudi veya Rum idi. Raflardaki kumaştan beğendiğinizi indirir, evire çevire açarlardı. Beğenmediniz mi? Başka topu indirirlerdi. 15 - 20 top indi, siz yine beğenmediniz öyle mi? Bu defa hepsini teker teker özenle toplar yine raflara yerleştirirlerdi. Hiçbir şey almasanız da yüzlerinde en ufak sıkkınlık göremezdiniz. Rum garson veya Ermeni tamirci keza... Önce işini iyi yapmayı, müşteriyi memnun etmeyi düşünürlerdi. “Müşteri velinimetimizdir” şiarını onlar daha iyi uygulardı. O yüzden iş hayatında başarılı oldular, para yaptılar, Burada hayat onlar için zorlaşınca toplanıp gittiler. Satıcı adabını da birlikte götürdüler. Şimdi kafelerde, lokantalarda, alışveriş etmeye girdiğimiz mağazalarda satıcıların yüzlerini ve davranışlarını görünce ister istemez o eski günleri, işine saygılı çalışanları anımsıyorum... TAPUNUZ Köy kanununun bazı maddelerini değiştiren ve mülkiyet hakkına doğrudan müdahale öngören bir kanun TBMM’den geçti. Çevre Bakanlığı’na geniş yetkiler tanıyan kanunu yorumlayan Doçent Fatih Yaşlı diyor ki: “Bu yasaya dayanarak ufak bir imar oyunuyla sizin mülkünüze kamu tarafından özel çıkarlar adına el konulabiliyor ve size de başka bir yer, elbette ki şehrin merkezinden uzakta, rantsal değeri düşük bir yer gösterilebiliyor. Yani bir sabah tapulu evinizin, imar hakkı aktarımı ile şehrin ücra köşesindeki bir arsayla değiştirildiğine tanıklık edebilirsiniz.” Kanunla ilgili oylamaya 267 AKP milletvekilinin 44’ü, 47 MHP milletvekilinin 28’i, 128 CHP milletvekilinin 91’i katılmadı. Yasa meclisten dirençle karşılaşmadan geçti. Kanun tam ne öngörüyor. Vatandaşa izah edilmeli. Çünkü hayati önemde bir kanun söz konusu... VİZE İtalyan üniversitelerinden kabul alan 900 öğrenci vize alamadığı için bu ülkeye gidip derslere başlayamıyor. Velilerin yaptığı protesto gösterileri üzerine İtalyan Konsolosluğu vize başvurularını durdurduğunu açıkladı. Tabii yalnız İtalya değil diğer AB ülkeleri de vize taleplerine çok zor yanıt veriyor ya da vermiyor... Sebep malum... Ülkemizdeki mülteciler de bir yolunu bulup AB’ye sızıyor. Kimi yurttaşlar da geçici olarak gidip orada buharlaşıyor... Vize alamayanlar hükümetin bu konuyla ilgilenmemesinden, karşı tedbir uygulamamasından şikayetçi... İlgililer neden konuyla ilgili değil... Malumunuz Meclis’te görevli ya da emekli binlerce milletvekilinin cebinde diplomatik pasaport var. Ailece vize dertleri bulunmuyor. Bu yüzden vize alamayanlar için harekete geçmiyor olabilir mi? Başka ne sebep var?... ANKET Sanki yarın seçim varmış gibi... Bir takım kerameti kendinden menkul kamuoyu araştırma şirketleri... Hemen her gün kamuoyu anketi yayınlıyor. Geceleri televizyonlarda ciddi ciddi yorumlar yapılıyor... Bir anketin ciddiye alınması için koşullar vardır... Anketi gerçekleştiren kurumun adı, anketin gerçekleştirildiği tarih ve sorgulanan kişilerin sayısı mutlaka belirtilir. Özellikle anketi kimin ısmarladığı önemlidir... Çünkü kimse babasının hayrına anket yapmaz... Gelelim işin fıkra kısmına... Kamuoyu anketine yanıt veren bir yaşlı adam anket bitince düşüncesini söylemeden edememiş: - Yalnızca evet veya hayır diyerek insan önemli bir konuda düşüncelerini nasıl tam ifade edebilir? Anketçi hınzır: - Evlilik kararını da bu iki sözcükten biriyle vermiyor musunuz? MERAK Adam karısına mesaj atmış... - Bugün ofisten çıkarken araba çarptı. Melahat beni hastaneye yetiştirdi. Tetkikler yapıldı, röntgen ve MR çekildi. Durum şu... Kafaya alınan darbe sonucu geçici baygınlık var. Üç kaburgam ve sol kolum kırık. Bir bacağımda ezik var. Öbür bacağım arabanın altında kaldığı için fena ezilmiş, doktorlar bacağımı kesmekten söz ediyor... Karısından cevap gelmiş... - Melahat kim?",https://www.milliyet.com.tr/yazarlar/melih-asik/kayip-zaman-7252594
Melih Aşık,DERTLERE ÇARE,21 Kasım 2024,"ASAL Araştırma adlı şirket , 26 ilde anket yaparak vatandaşa “Türkiye’nin sorunlarını hangi siyasi parti çözebilir?” sorusunu soruyor. Vatandaşların yüzde 39,5’i “Hiçbir parti sorunları çözemez” diyor. Ankette AK Parti yüzde 21, CHP ise yüzde 18,4 oranında destek görüyor. “Fikrim Yok” diyenlerin oranı ise yüzde 9,7... *** Rahmetli Yargıtay Başsavcısı Vural Savaş anlatmıştı... Onun ağzından aktaralım: - Genç bir hâkim olarak ilk tayin yerim doğuda Aralık ilçesiydi. Orada kaymakamın bir şoförü vardı. Bu adam sık sık neyle övünürdü biliyor musunuz? - Neyle? - Benim bozduğum arabayı kimse tamir edemez, diye övünürdü... *** Türkiye’de ekonominin durumu o mudur? Tam değil... Sistem değiştirilirse ekonomi de düzelir... Yukarıdaki araştırmada dikkati çeken nokta, sorunların çözümünde CHP’ye AKP’den daha az umut bağlanmasıdır. Bunca yılın muhalefeti ülkeyi daha iyi yöneteceği konusunda neden halka güven veremiyor. Çünkü halkı ikna edici bir iktidar programı ortaya koyamıyor. Güç odaklarını küstürme endişesiyle cesur kararlar alamıyor. Farklı bir sistem önerisi yok. Halkı heyecanlandıracak bir vaadi yok. Partiyi yeni ve uzman isimlerle güçlendirmiyor. Günübirlik eleştirilerle vakit geçiriyor. İktidarın saptadığı gündemin peşinden sürükleniyor. İdeoloji ve program eksikliği gelecekle ilgili umutsuzluğa yol açıyor. MERTENS Galatasaray’ın başarısında pay sahibi olan futbolcularından biri de Dries Merters... 37 yaşında olmasına rağmen sahada basmadık yer bırakmıyor. Zaman zaman maç sonlarında 3 yaşındaki oğlu Ciro’yu da sahaya çıkarıyor, büyük sempati topluyor. Mertens bu sezon sonunda futbolu bırakacağını açıkladı. GS TV Mertens ailesiyle röportaj yapmış. Eşi Katrin Kerkhofs diyor ki: “Eşim bu sezon futbolu bırakacak. Ama biz Galatasaray’dan ve İstanbul’dan ayrılmayacağız. Burada güzel bir düzen kurduk ve Galatasaray kulübü ile aile olduk.” Keşke bütün yabancılar İstanbul’u bu kadar sevse. Keşke İstanbul her zaman böyle, başka şehirde yaşama imkanı olan Avrupalıların da tercih ettiği bir şehir olabilse. MAHRUKİ AKUT kurtarma örgütünün kurucusu, dağcı Nasuh Mahruki Türkiye’de de uygulanması sözkonusu olan elektronik oylama sistemiyle ilgili endişelerini dile getirdiği için tutuklandı. Mahruki’nin Twitter mesajında iktidara yönelik suçlamalar da var. Ancak kaçma ve kanıtları yok etme ihtimali görünmüyor. Çağırılınca vakit geçirmeden savcılığa gitmiş. Kişi attığı bir mesaj yüzünden elbet yargılanabilir ama tutuklanır mı? Üstelik “Namaz kılmayan öldürülebilir” demenin bile ifade özgürlüğü sayıldığı bir iklimde! Adalet Bakanlığı böylesi mantığı zorlayan kararlar konusunda açıklama yapmalı... ALO HASTANE Hastanız var.. Acilen bir hastaneyi aramak zorundasınız... Telefonda önce o hastanede yeni açılan bölümün reklamını dinliyorsunuz... Sonra randevu, acil servis, laboratuvar vs. için hangi tuşlara basacağınız söyleniyor... Basıyorsunuz... Bu defa uzun uzun kişisel verilerinizin kayıt altına alınacağı anlatılıyor. Peşinden aydınlatma metni hatırlatılıyor. Siz telefon başında bu sözleri dinleyerek vakit geçiriyorsunuz. Hastanız yattığı yerde kıvranıyor... Bu durum tüm özel hastanelerde böyle. Belli ki Sağlık Bakanlığının koyduğu standartlar uygulanıyor. Peki hastane yönetimleri telefonlardaki uzun girizgahın kısaltılması için bakanlığa bir talepte bulunmuyor mu? Bakanlık böyle sorunlardan haberdar değil mi? Harcanan vakte... İnsanların çektiği sıkıntılara yazık değil mi? Ne basit sorunlar içinde debeleniyoruz! ASBEST CHP Milletvekili Ömer Fethi Gürer, Çevre ve Şehircilik Bakanlığı’nın bütçe görüşmelerinde Bakan Murat Kurum’a, asbestli içme suyu borularının durumu soruyor. Özellikle belediye statüsünden köye dönüşen yerleşimlerde bu boruların değiştirilmediğini söylüyor. Bakan Murat Kurum, 2002 yılından itibaren içme suyu hatlarında asbestli boru kullanımına son verildiğini ve bu boruların yüzde 82’sinin değiştirildiğini ifade ederek, “Geriye kalan 2.700 kilometrelik asbestli boru, belediyelerin talepleri doğrultusunda ve bir plan dahilinde değiştirilmektedir” diyor. Sonuç.. En tehlikeli kanserojen maddelerden biri olan asbest, halen yurdun dört bir yanında 2700 kilometre uzunluğunda borunun içinde su naklinde kullanılmakta... İnsanlar bu suyu içmektedir... Bu boruların değiştirilmesi hızlandırılmalıdır.",https://www.milliyet.com.tr/yazarlar/melih-asik/dertlere-care-7239046
Melih Aşık,HERKES ANLASIN!,02 Kasım 2024,"Dönüp dolaşıp aynı konulara geliyoruz... Gündemde yine Anayasa’dan “Türk” sözünün kaldırılması konuşuluyor. “Türk devletine vatandaşlık bağıyla bağlı olan herkes Türk’tür” diyen 66. madde hedefte... Bu ırkçılıkmış… Ülkedeki Kürtleri ve diğer etnik toplulukları yok sayıyormuş. Bu alanda yetkin bir isim olan Prof. Sibel Özel tane tane anlatır. İlk olarak 1924 Anayasası’nda yer alan bu hüküm tam tersine, ırkçılığı önlemektedir. Sayın Özel der ki: Hüküm iddia edilenin aksine Türkçülüğü yasaklamaktadır. Bu ülkede hiçbir vatandaş diğerine “Sen Türk değilsin; sen Ermeni’sin, Rum’sun, Kürt’sün, Çerkez’sin” diyerek aşağılama hakkına sahip olmasın diye Anayasa Türklüğü bu şekilde tanımlamıştır. Bir başka ifade ile etnik kökeni Türk olanların, etnik kökeni Türk olmayanlara karşı bir farklılığı ve ayrıcalığı olmadığını vurgulamak için, hukuken TÜRK olmanın anlamı Anayasa’da bu şekilde tanımlanmıştır. Böylece Türkiye Cumhuriyeti Devleti ile vatandaşlık ilişkisi olan herkes, etnik kökeni, dini, inancı ne olursa olsun Türk olarak mütalaa edilecektir. Ülkenin adı Türkiye olduğu için vatandaşlığın adı Türk vatandaşlığı ve bu vatandaşlığa sahip milletin ismi de Türk milletidir. Özetle Türk sıfatı ırkı değil, vatandaşlık bağını ifade etmektedir. BÖCEK Haber Antalya’dan… Antalya’da beş yıldızlı otelleri tahtakuruları istila etmiş. Çaresiz kalan otelciler konuyu Akdeniz Üniversitesi’ne kadar götürmüş. Ancak pek de umutlu haberler almamışlar. Prof. Hüseyin Çetin diyor ki: “Son iki yıldır belirgin artış var. Tahtakurusuyla mücadele ne yazık ki zor. Bir defa ilaçlamayla çözülecek bir sorun değil. İnsanların tedbirli davranması lazım...” Şair Ahmet Haşim tahtakurusunu dünyanın en cesur hayvanı ilan eder. Ve der ki: “Her hayvanın avı, kendisinden daha küçük daha korunmasız bir yaratık iken, tahtakurusunun gıdası, kendisinden bir milyon kez büyük, güçlü olan insanın derisinin altındadır. Ne ağlanacak talih! Uzanmış yatan bir adam, bir tahtakurusu için nedir? Muhakkak Himalaya Dağları gibi korkunç bir girinti ve çıkıntı âlemi!” İnsanın kanını emen tahtakurusu kimden korkar ki! Haydarpaşa Kültür ve Turizm Bakanı Mehmet Nuri Ersoy, basın toplantısında Haydarpaşa ve Sirkeci Garı’na ilişkin de açıklamalarda bulundu: “Haydarpaşa ve Sirkeci’de tren olacak, kültür sanat merkezi olacak, millet bahçesi olacak. Asla AVM ve otel olmayacak” dedi. Bakan uzmanlardan kurulu bir danışma kurulu oluşturduklarını, garların 2026 yılında hizmete açılacağını da anlattı. Bunlar iyi haberler... Bizim dileğimiz ve önerimiz... Garın bir İstanbul şehir müzesine dönüştürülmesi... Kentin en büyük iki eksiği, şehir müzesi ve doğa tarihi müzesidir... Haydarpaşa Garı bu açıdan ele alınmalı... VALİBEY Bir taşra ilimizde yaşayan Eğitimci Ali Özdemir, tüm valilere bir mektup yazmış. Diyor ki: “Rahmetli Recep Yazıcıoğlu gibi bir valilik yapmanızı istiyoruz. Sürekli olarak okulları, hastaneleri, çeşitli kamu kurumlarını denetleseniz, ani ziyaretler yapsanız iyi olmaz mı? ■ Hemen her yeni atanan valinin lojmanın içini ve makam odasını yıktırıp yeniden yaptırdığı söylentisi doğru mudur? Bu israf hangi kitapta yazmaktadır? ■ Türkiye de artık “son derece kaliteli” taşıtlar yapabiliyor. Neden TOGG ya da başka bir yerli makam arabası kullanmıyorsunuz? ■ Valilik binaları ve diğer kamu kurumlarında geceleri gazino gibi aşırı dış aydınlatmalar yapılıyor. Bunlara hiç gerek yoktur. Orman, vergi, çevre, tapu gibi müdürlüklerin reklama asla ihtiyacı yoktur. ■ Bir vali sadelik yanlısı olursa diğer kurumlar da hizaya girer. Malum: Üzüm üzüme baka baka kararır. “ FIKRA Mucize nedir?.. Öğretmen öğrencisine bunu anlatmaya çalışıyormuş... - Evladım, mucize şudur, budur... Çocuk anlamıyormuş. Öğretmen örnekleme yoluyla anlatmayı denemiş: - Bak oğlum, bir adam Ankara’daki gökdelenin 15’inci katından aşağıya düştü, bir şey olmadı. Bu nedir?.. Çocuk: - Tesadüf öğretmenim... - Hay Allah, gel de şimdi tesadüfü anlat... Öğretmen devam etmiş: - Peki oğlum, aynı adam yerden kalktı, çıktı 15’inci kata, yine düştü, yine bir şey olmadı. Buna ne denir? Çocuk bu kez anladığını belli eden bir coşkuyla yanıtlamış: - Öğretmenim, adam antrenman yapıyor... AYNA Kim demişse güzel demiş... “Türkiye’nin özelliği... Bir önemli konu gündemden inmeden öteki patlak veriyor. Ve bir önceki konu çözümlenmiş sayılıyor.”",https://www.milliyet.com.tr/yazarlar/melih-asik/herkes-anlasin-7223942
Melih Aşık,KAYYIM DÖNEMİ,05 Kasım 2024,"Esenyurt’tan sonra İçişleri Bakanlığı, DEM Parti yönetimindeki Mardin, Batman ve Halfeti belediye başkanlarını görevden alarak yerlerine kayyım atadı. MHP Genel Başkanı Devlet Bahçeli’nin, PKK’nin feshedildiğini açıklaması koşuluyla Abdullah Öcalan’ın TBMM’de konuşması önerisi ortamı hareketlendirmişti. Ardından TUSAŞ saldırısı meydana geldi. Bu saldırı, PKK’nın “Barış çağrısının muhatabı İmralı değil biziz” anlamına çekildi. Süreç tıkanınca ortam daha da sertleşti. Önce Esenyurt, ardından da Mardin, Urfa ve Halfeti görevden alındı. Devlet Bahçeli’nin barış hamlesiyle birlikte yeni bir süreç başlamıştı. Bu sürecin planı nasıl işleyecekti, nasıl bir sonuç umuluyordu kimse tam bilmiyor. Bugünkü olayları yorumlamak da o yüzden kolay değil. Sürecin sona erdiği görülürken şikayetler belli noktalarda toplanıyor... Görevden alınan belediye başkanlarının geçmişi şüpheli ise sabıkaları varsa neden 6 ay önce seçime girmelerine izin verildi? Görevden alınan başkanların siyasi görüşlerine katılıp katılmamak ayrı, hukuka uymayan uygulamalara karşı çıkmak ayrı mesele... İnsanları idam da etseniz hukuka uyacaksınız. Devlet ve toplum ancak hukuka uyarsa haklılık kazanır. Aksi takdirde tartışmalar uzar gider. Devlet Bahçeli’nin çıkışıyla başlayan süreç umulmayan yönde ilerlemiş, CHP ve DEM Partiyi köşeye sıkıştırmış görünüyor. Gündemde artık kayyım tartışması var... HAKEM Bizim alaturka futbol sonunda üç kelimeye indirgendi: Hakemler, penaltılar ve sarı kartlar... Artık her maç sonrası sahada oynanan futboldan çok hakemler, verilen - verilmeyen penaltılar, gösterilen gösterilmeyen kartlar konuşuluyor. Takım nerede aksıyor, hangi futbolcular başarısız, antrenör hangi yanlışları yaptı, takım neden yenildi, gibi sorular gündeme gelmiyor. Eskiden tembel öğrenciler vardı. Ders çalışmaz: - Öğretmenin bana garezi var, ağzımla kuş tutsam not vermiyor, der dururlardı. Kulüpler o misal... Hakem hataları yok mu? Elbet var. Ama bütün suç hakemlere, bütün umut penaltılara bağlanır, adama sürekli baskı yapılırsa dünyanın en iyi hakemini getirseniz hatasız maç yönetemez. Maç öncesi yetmedi, artık devre arasında da açıklama yapılarak hakem eleştiriliyor. Bazısı ölümle tehdit ediliyor. Hakem emniyetten koruma istiyor... Sonunda maç yönetecek hakem bulunamayacak. Bizden söylemesi... ORPARK Orman Parkı veya Mesire Alanı gibi adlar altında görünüşte halka yararlı yapılanmalar gerçekten yararlı oluyor mu? Yoksa böylece ormanlar biraz daha mı daraltılıyor? Bizce bu ikinci ihtimal ağır basıyor... Örnek... Muğla Marmaris’teki İncekum Orman Parkı ihalesini alan şirketin proje dosyasına bakıyoruz... Proje alanı doğal ve arkeolojik sit alanı içerisinde kalıyor. İkincisi... Proje kapsamında 4.32 hektarlık alanda çadır konaklama alanı yapılacak. Çadır için kurulacak her platform 200 metrekare olacak. Bunun yanında her platform üzerine 12 metrekare de süs havuzu konulacak. Çadır üniteleri toplamda 49 adet olacak. 13 hektarlık bölge ise günübirlik alan olarak kullanılacak. Projeyle birlikte orman içerisine 122 araçlık otopark, kır lokantası, kır kahvesi, büfe ve seyir terası inşa edilecek. Görüldüğü gibi orman içine hayli beton girecek... Doğa bitecek... Harflerin öyküsü! Harf devriminin (1 Kasım 1928) yıldönümünde yine aynı masal: “Eski yazıdan yeni yazıya geçince halk bir gecede cahil kaldı!” O yıllarda toplumun yüzde 90’ı okuma yazma bilmezdi. Halk yeni harfleri çabuk söktü okuma yazma oranı hızla arttı. O günlerde yaşanan renkli sahneleri ve Atatürk’ün yaratıcı zekasını Çankaya’nın kütüphane memuru Nuri Ulusu, “Atatürk’ten Duymadığınız Anılar” adlı kitapta şöyle anlatıyor: “Atatürk, Cumhurbaşkanlığı bando şefi miralay Zeki Bey’i çağırttı. Köşkün kapısının önüne bir masa koydular. Atatürk yeni Türk harflerini burada derhal notaya alıp bandoda çaldırabilir misiniz, dedi. Miralay “Emredersiniz Paşam” dedi. Hemen notayı yaptı. Notalar teksir edildi, bando mızıkacılarına verildi. Başladı bando şu şekilde A, O, U, İ, E, Ö, Ü, İ, B, C diye çalmaya... Harfleri marş şeklinde notalarla söyledik. O zaman Ankara’da iki bando var. Atatürk dedi ki: - Bu bandolar bu marşı Meclis bahçesi ve Kızılay’da akşamları 16.30’dan 18.00’e kadar çalacaklar... Yeni Türk harflerini dairelerden, işlerinden çıkan halk dinleyecek, yeni alfabeyi halkın kulağına dolduracağız...”",https://www.milliyet.com.tr/yazarlar/melih-asik/kayyim-donemi-7226198
Melih Aşık,ÇANKIRI OPERASI,16 Kasım 2024,"Sinemalarda gösterimde olan “Bir Cumhuriyet Şarkısı” adlı filmi izleyen dostlar çok övüyor… Filmde, Atatürk’ün davetlisi olarak Türkiye’yi ziyaret edecek olan İran Şahı için bestelenen operanın hikayesi anlatılıyor. Şah’ın gelmesine 26 gün vardır ve Atatürk, genç besteci Adnan Saygun’dan bir opera bestelemesini ister. Adnan Saygun, 26 gün gece gündüz çalışarak “Özsoy Operası’nı” tamamlar... Opera İran Şahı’nın önünde sahnelenir… Atatürk kültürümüzün genişlemesi için Batı müziği ve operanın geliştirilmesine önem verirdi. O kadar ki... Çankırı şehrine de bir opera yaptırdığı yıllar sonra ortaya çıktı. Bu nasıl oldu derseniz... Bu ilimizde Atatürk’ün direktifiyle bir Kültür ve Sanat Merkezi inşa edilmiş, 1938 yılında açılışı yapılmıştı. Ancak bina sonraki yıllarda yıkılmaya terkedilmiş, harabe haline gelmişti. Halil Ulusoy adlı genç vali, bu ilde 2003 yılında göreve başlayınca binayı yenilemek için harekete geçmiş, bina temizlenince sahnenin hemen dibindeki orkestra çukuru meydana çıkmıştı. Meğer Cumhuriyet hükümeti binayı opera temsillerine uygun olarak inşa etmişmiş. Vali Ulusoy binayı yenileyince Ankara Devlet Operası’nı Çankırı’ya davet etti, bu binada 2004 yılı 9 Ocak günü 130 kişilik kadroyla “Arşın Mal Alan” adlı opera sahnelendi. Sonradan bir başka temsil verildi mi, bilmiyoruz. Ancak biliyoruz ki, Çankırı’da bir opera binası var ve orada opera sahnelenmesine hazır bekliyor. EĞER... Cumhurbaşkanı Erdoğan, 10 Kasım konuşmasında izleyenleri şaşırtan ifadeler kullandı, dedi ki: “Şayet, Gazi’nin ömrü ve sağlığı en azından bir 10 yıl daha ülkeyi yönetmeye el verseydi, hiç şüphesiz 2. Cihan Harbi sonrası bambaşka bir Türkiye görecektik.” Bu sözler üzerine “Atatürk 10 yıl daha yaşasaydı ne olurdu” temalı yazılar izledik... Kimi dostlar, bir şey değişmezdi, İnönü’nün yolunu izlerdi, diyor... Bana sorarsanız... Atatürk yaşasaydı çok şey değişirdi... İnönü gibi anti komünist olmayan Atatürk yaşasaydı Stalin’le dostluğumuz sürecek, İkinci Dünya Savaşı’nda Sovyetler’i kuşkulandıran eylemlere girişmeyecek, savaş sonrasında Sovyetler Türkiye’ye kuşku ile bakmayacak, Boğazlar’da üs ve Anadolu’da toprak konuları gündeme gelmeyecek, Türkiye ABD’nin himayesine yönelmeyecek, ABD ile ikili antlaşmalar imzalanmayacak, ülke bağımsızlık onurunu koruyacak, sonrasında NATO üyeliği talep etmeyecekti... Atatürk kendi ilkelerinden sapmaz, tam bağımsızlık şiarını değiştirmezse tarih böyle yazılacaktı. Bir muhtemel senaryo da budur... İNGİLİZCE Türkiye’nin en zengin insanı da olsanız bazı en basit istekleriniz gerçekleşmeyebilir. Az gelirli bir insanın elde edebileceği şeye siz ulaşamayabilirsiniz... Örneği, Türkiye’nin en zengin insanı olarak bilinen Vehbi Koç’tan verelim... Rahmetli Can Kıraç, “Patronum Vehbi Koç” adlı kitapçığında anlatır... 1956 yılında, ABD ile iş ilişkilerinin geliştiği dönemde, Vehbi Bey iş arkadaşları tarafından İngilizce öğrenmeye teşvik edilir... Kendisine genç ve güzel bir İngilizce öğretmeni bulunur... Vehbi Bey derslere keyifle başlayacaktır... Ama başlayamaz... Neden mi? Genç ve güzel İngilizce öğretmeni aile tarafından veto edilir de onun için... Anlaşılan ailenin muhafazakâr damarı ağır basmış, o sıralarda 55 yaşında olan Vehbi Beyin bir İngiliz kızından ders alması uygun görülmemiştir... Vehbi Bey bir daha da İngilizce öğrenmeye teşebbüs etmez... Hevesi son bulur...... GÜLELİM - Bizler ‘arkası gelmez dertlerimin’ şarkısını söylerken göbek atan bir toplumuz. Kimse bana normal olduğumuzu söylemesin. - Misafirin yanında dayak yemeyeceğini bildiği için sınırları zorlayan çocuktaki cesaret kimsede yoktur. - Kavgaların en çok ‘ne bakıyon len’ diye çıktığı bir ülkede, otobüslere karşılıklı koltuk yapmak çok mantıklı gerçekten. - Türklere özgü ikna şekli; ölümü gör. - Asansör çağırma tuşuna defalarca basarak daha hızlı geleceğini zanneden tek milletiz. - Elini öptürmek istemeyip de aşağı indirip beni yerlerde süründüren orta yaşlı akraba, seni parçalarım. - Kulağımda kulaklık var, dürtüp müzik mi dinliyorsun, diyor. Yok kuleden iniş izni istiyorum. Pilotum ben. - Anneme, anne ben evlatlık mıyım dedim. Öyle bişey olsa seni mi seçerdik, dedi. - Pazarda çocuğunu kaybedince feryat figan ağlayan, bulunca da öldüresiye döven anne Türk annesidir. (Facebook’tan)",https://www.milliyet.com.tr/yazarlar/melih-asik/cankiri-operasi-7235145
Melih Aşık,BALLI VURGUN,14 Kasım 2024,"TBMM’de Tarım Bakanlığı bütçesi görüşülürken CHP Milletvekili Mustafa Adıgüzel söz alıyor ve şöyle konuşuyor: “Türkiye sahte bal cenneti oldu arkadaşlar. İki yıl önce bir firmanın yaptığı analizlerde piyasadan toplanan 124 numuneden 111’i sakat, sadece 13 tanesi sağlam çıktı. Bu rakamlar yüzde 89,5 oranında sahte bala tekabül ediyor. Sonuçlar bakanlığa da verildi. Bu gerçeği bakanlık da biliyor.” Mustafa Adıgüzel devam ediyor: “ İki tane NMR cihazı alındı sahte balı tespit etmek için fakat aradan tam üç sene geçti, bu cihazlar hala çalıştırılamadı arkadaşlar” “ Hileli üretim yapan firmalar belli. Geçtiğimiz günlerde Ankara’da bir depoya baskın düzenlendi, tam 100 bin bal etiketiyle, 8 bin ton şeker şurubu elde edildi. Bu, 1 milyar liralık bir sahte bal malzemesiydi. Böyle hileli bal üreten birçok imalathanenin yeri biliniyor. Gereğinin yapılmasını bekliyoruz” Mustafa Adıgüzel olayın en acıtıcı yanını şöyle özetliyor: “Askeriye, öğrenci yurdu, huzurevi gibi toplu alım yapılan yerlere halis bal fiyatına sahte bal satılıyor. Sahte bal tabii çok ucuz. Hem gençleri zehirliyor. Hem de aradaki parasal fark birilerinin cebine gidiyor. Büyük vurgun vuruluyor.” Umarız bu eleştiriler adresini bulur, bakanlık halkı aldatarak hatta zehirleyerek milyarlarca liralık vurgun yapan sahtecileri artık takibe alır. KONSER Ankara Belediyesi’nin milli bayramlarda düzenlenen konserlere 70 - 80 milyon lira gibi aşırı rakamlar ödediği suçlamaları üzerine Başkan Mansur Yavaş açıklama yaptı, ödenen rakamları tek tek belirtti... Bir başkanın suçlama üzerine böyle ayrıntılı açıklama yapması pek rastlanan bir davranış değil. O yüzden Mansur Yavaş’ı alkışlamak gerekir. Ancak ödenen rakamlar 40 milyon düzeyinde olsa bile yine de göze yüksek görünüyor. En iyisi belediyelerin bu konser organizasyonlarını bırakması veya bir biçimde özel şirketlere devretmesi... Geçmişte milli günlerde o günün anlam ve önemini belirten konferanslar, paneller vs. düzenlenirdi. Halkı bilinçlendirmek ön plandaydı. Konser modası son yıllarda çıktı. Ayrıca sanatçılar böyle milli günlerde sahneye ücretsiz çıkar, sadece yardımcı personelin masrafını alırlardı. Para konuşulmazdı. Rakamlar büyüyünce dedikodu da büyüyor. Anlaşılan bu konser mevsimini artık kapatmak gerekiyor. TAŞLAR 1 Kasım, harf devriminin 96. yıldönümüydü. Zihni geçmişte kalmış bazılarından yine her zamanki teraneyi dinledik: “Halk bir gecede cahil kaldı” “Ecdadının mezar taşlarını okuyamayan tek millet biziz” Bunlara cevap bir okurumuzdan geliyor: “Osmanlıdan kaç mezar taşı kaldı da okuyamıyorsunuz” Hemen ardından bir soru daha: “Halkımız okuduğu Arapça duanın da anlamını bilmiyor. Bunu neden mesele yapmıyorsunuz?” AJANLIK TBMM’de kritik bir yasa gündemde. Yakıştırılan isim “etki ajanlığı”... Türk Ceza Kanunu’na eklenecek hükümle; “Devletin güvenliği veya iç ya da dış siyasal yararları aleyhine yabancı bir devlet veya organizasyonun stratejik çıkarları veya talimatları doğrultusunda suç işleyenler” cezalandırılacak. Öyle soyut bir hüküm ki... Kişiyi suçlamak için somut kanıta ihtiyaç olmadığı gibi suçlanan kişinin kendini savunmak için somut kanıt bulması da mümkün değil. CHP, yasa hakkında: “Tüm muhalifleri herhangi bi kanıta bağlı olmaksızın cezalandıracak bir düzenleme” diyor... Yasanın özellikle gazetecileri hedef alacağını savunan TGC, TYS, PEN ve DİSK Basın İş, “Yasaya Hayır” kampanyası hazırlıyor. Bu satırlar yazılırken “an itibarıyla yasanın geri çekildiği” haberi geldi. Umarız yasa tamamen geri çekilir. Ufak tefek değişiklikle tekrar gündeme gelmez. ORTAÇ Yasa dışı bahis operasyonunda gözaltına alınan şarkıcı Serdar Ortaç’ın evine giden polisler, uyanmasını beklemişler. Ortaç uyandıktan sonra alınıp emniyete götürülürken görüntüleri yayınlandı. Biraz da mizahi bir görüntüydü. Polisler Ortaç’ın koluna değil Ortaç polislerin koluna girmiş, dostça yürüyorlardı... Oysa biz ifadeye çağırılsa ayaklarıyla gidecek kimi insanların sabaha karşı evlerinden alınıp polislerin kollarında kelepçeli halde götürüldüğünü görüyoruz. İnsanlara kötü muameleden daha kötüsü farklı muameledir... Hakkında hüküm verilene kadar herkesi masum olduğu unutulmamalı... Serdar Ortaç’a uygulanan iyi muamele örnek olmalı... En azından kaçma ihtimali olmayan şüphelilerin kelepçelenip polislerce adeta sürüklenerek götürülmesine son vermeli...",https://www.milliyet.com.tr/yazarlar/melih-asik/balli-vurgun-7233482
Melih Aşık,Acemoğlu ve Atatürk,19 Kasım 2024,"Nobel kazandı diye yere göğe sığdıramadığımız iktisat profesörü Daron Acemoğlu, giderayak Atatürk hakkında öyle yorumlar yaptı ki... İzlerken şaştık kaldık. Osmanlı’da çoğulcu sistem varmış ama Atatürk yetkiyi tek elde toplamış, bu yanlış olmuş vs. vs... Profesör Acemoğlu, sözü nasıl olup da Atatürk’e getirmiş ve bu kadar cahilane sözler sarfetmiş. Anlamakta zorlandık. Ya da pek zorlanmadık... Çünkü Cumhuriyet’le problemi olan kesimleri temsil edenler sözü her defasında 1930’lara indiriyor, bugünkü aksaklıkları Atatürk’e ve Cumhuriyet dönemine bağlıyor, mazereti 30’larda arıyor. Merak ettik… Almanya’daki dostlara telefon açıp şunu sorduk: - Alman medyasında sık sık güncel sorunlar tartışılır. Siz hiç sorunların kökenini Adolf Hitler’e ve o döneme indiren bir konuşmacıya rastladınız mı? Konu iyi anlaşılsın diye Büyük Atatürk ile Almanya ve dünyaya en büyük kötülüğü yapan adamı kıyaslıyoruz... Aldığımız yanıt: - Almanya’nın bugünkü sorunlarını Hitler’e bağlayan bir konuşma veya yorumu hiç duymadık. Olamaz da... Eğer olursa diğer konuşmacılar “Eğer bundan Hitler sorumluysa neden aradan geçen 85 yılda çözüm bulamadınız, diye sorar ve bunun da cevabı yoktur...” Bu oyun sadece bizde oynanır. Atatürk döneminden bu yana geçen 86 yıl yok sayılır. Sorunlar Atatürk’e mal edilir. Ve üzerinde tepinilir. Nedeni mi? Çünkü Türkiye’nin hâlâ en sağlam direği Atatürk ve temsil ettiği Cumhuriyet ruhudur da ondan. FARE Apartmanda daire kapıları açıldı, telaşlı konuşmalar duyuldu. Ne oluyor diye kulak kabarttık. Biraz sonra apartman görevlisi Salim Bey merdivende göründü. Elinde uzun saplı bir süpürge. - Ne var ne oluyor? - Apartmanda fare varmış beyim... - Nerede? - Merdivende görmüşler, koşarak yukarı kaçmış... Aşağıdan başını uzatan yaşlıca kat sakini biraz da öfkeli konuştu: - Bu apartmanda her dairede kedi var, fare nasıl oluyor? Görevli: - Kediler dışarı çıkmıyor ki abi, fare merdivenlerde... Adamın eşi: - Kedileri salsınlar dışarı, diye parlak bir fikir belirtti... Üst komşu da aşağı inmişti: - Bizim kedi evden dışarı çıkmaz, diye kestirip attı... Karısı peşinden indi: - Bizimki İran kedisi, fare nedir bilmez, görse tanımaz. Apartman görevlisi elindeki süpürgeyi salladı: - Ben onu şimdi bulur hallederim... Eşim ilk kez söze karıştı: - O da can, dedi, öldürmeyin başka bir çare bulun... Görevli. - Dışarı atsak dışarısı da kedi dolu... Fareyi atacak yer bulmak da meseleydi. Görenlerin söylediğine göre epey büyük bir hayvandı. Kedi de zor yakalardı. Aradan 24 saat geçti... Fare kayıplarda... Ortaya çıktığında ne yapılacağı konusunda da fikir birliği yok. Her kafadan bir ses çıkıyor. Soruna çözüm bulunamıyor. ÇIĞ Muazzez İlmiye Çığ hanımefendi doğduğunda birinci dünya savaşı henüz başlamamıştı; tarih 20 Haziran 1914... Dünya Savaşı 28 Temmuz’da Avusturya Veliahtı Ferdinand’ın suikasta kurban gitmesiyle başlar, Türkiye savaşa 29 Ekim’de girer. Aradan geçen 110 yıl, Sümer tarihçisi Muazzez Hanım’ın laiklik, insanlık, çağdaşlık uğruna verdiği savaşın tarihidir... Çağdaş Türkiye’de atılan her geri adımı çığlık çığlığa duyurmuştur halka... Türkiye’nin yolunu, yönünü, hedefini genç nesillere anlatmıştır usanmadan... Sürekli çalışarak, üreterek, hedefleri büyüterek... Muazzam koşusunu 110 yıl sürdüren Muazzez hanımı sonsuz saygıyla anıyoruz... SİLAH CHP Milletvekili Ömer Fethi Gürer, İçişleri Bakanı Ali Yerlikaya’ya güvenlik güçleri dışında vatandaşa verilen silah ruhsatlarını sordu. Bakan Yerlikaya’nın cevabı: “1 Ocak 2020 ile 13 Haziran 2024 tarihleri arasında ülke genelinde toplam 2 milyon 579 bin 553 adet silah ruhsatı (bulundurma, taşıma, yivli ve yivsiz av tüfeği) düzenlendi... Ayrıca, Haziran 2024 itibarıyla 306 bin 673 kamu görevlisi, 215 bin 134 emekli kamu görevlisi ve 105 bin 181 meslek mensubunda olmak üzere toplam 626 bin 988 adet taşıma ruhsatı bulunduğu belirtildi. Türk ordusunun mevcudu yaklaşık 400 bin kişidir... Bu açıdan bakarsanız son 4,5 yılda Türk ordusu mevcudunun 6 katı kadar silah ruhsatı verilmiş bireylere... Bunun yanında ruhsatsız yani kaçak silah edinen kişiler de on binlerle ölçülüyor... Bu kadar hızlı bir silahlanma... Hayra alamet olabilir mi? TEĞMEN “Teğmenlere ceza verilmez Onlar yarının generalleridir. Eğer bir kabahatleri olmuşsa Çok çok nasihat verilir.” (E. Gen. Nejat Eslen)",https://www.milliyet.com.tr/yazarlar/melih-asik/acemoglu-ve-ataturk-7237266
Melih Aşık,Devlet ciddiyeti,09 Kasım 2024,"Bursa Valisi Fatih Güvendiren, 18 Ağustos 1930’da o sırada Yalova’da bulunan Atatürk’e Katib - i Umumi Tevfik Bey’e hitap eden mektup eşliğinde 8 sepet şeftali yolluyor ve bedeli olan 15 liranın ödenmesini istiyor... Mektup şöyle başlıyor: “Muhterem ve pek necip Tevfik Efendi, bu defa takdim eylediğim bir sepet kırmızı, bir sepet sarı hülü ve iki sepet İsfahan ve bir sepet Yeşil Türbe şeftalisi enfes ve çok makbuldür...” Mektup şöyle bitiyor: “Beş sepet şeftalinin esmanı ancak on beş liradır. Sevgili ve aziz Gazimizin afiyet ve sıhhatle ekleymeleri (yemeleri) temenniyatıyla...” Şeftaliler çok beğenilmiş, tekrar istenmiş, bunun üzerine 5 sepet daha şeftali yollanmış ve 17 lira daha tahsil edilmiş... Bu yazışmalar Murat Bardakçı’nın Atatürk’ün Mutfağı adlı arşivlere dayalı kitabında belgeleriyle mevcut. Bugünden geriye bakınca şaşırtıcı değil mi?... Vali Bey, Atatürk’e gönderdiği birkaç sepet şeftali için “hediyemiz olsun” diyemiyor, parasını talep ediyor, Cumhurbaşkanlığı da parayı anında ödüyor. Çünkü her kurum her harcamayı kuruşu kuruşuna belgelemek zorunda. Arabesk ilişkilere yer yok. Bu arada Atatürk’ün Yalova’daki dinlenmesi sırasında veya yurt gezilerinde hem kendisinin hem personelin yaptığı tüm harcamalar şahsi hesabından karşılanıyor. Garson bahşişleri, çalgıcıların taksi ücretleri, manevi kızların saç yaptırma masrafları buna dahil... Devlet ciddiyeti en üst düzeyde... Sonsuzluğa uğurlanışın yıl dönümünde O’nu bir kez daha saygı ve sevgi ile anıyoruz... KOÇAN Alman kadına sormuşlar: - Kocanız sizi aldatırsa ne yaparsınız? - Hemen boşanırım, demiş... Fransız kadına sormuşlar: - Kocanızın sizi aldattığını duyarsanız ne yaparsınız? - Ben de onu aldatırım, demiş... Türk kadına sormuşlar: - Kocanız sizi aldatırsa ne yaparsınız? - Benim kocam öyle şey yapmaz, demiş... *** Türk kadın neden öyle düşünür... Facebook’ta küçük bir soruşturma açtık... Gelen kimi yanıtlar... - Çoğu çaresiz olunca “görmedim, bilmiyorum, inanmıyorum” demek işlerine geliyor olabilir... - Aldığı eğitim sonucu, “Erkektir, döver de sever de aldatır da” diyebilir. - Benden daha güzelini, daha salağını bulamaz diye düşünür. - Varsayımlara dayalı olarak konuşmak istememiş demek ki. - Bu herife hiçbir kadın bakmaz zaten o ahmak böyle şeyleri beceremez, diye düşünür. - Kocam aldatmaz, olsa olsa bir kadın onu yoldan çıkarmış olabilir diye düşünür. NAPOLYON Ünlü Fransız Generali Napolyon diyor ki: Üç dört gün boyunca yanlış gidilen yolun çözümünü o yolu geri yürümekle bulmak, yanlış bir düşüncedir; kural olarak bu, bir hata yerine iki hata yapmaktır... *** İnsanları birleştiren yalnızca iki güç vardır, korku ve menfaat... Büyük devrimler korkudan çıkar, çünkü çıkarcılık başarıya götürmez... *** Bir general gün içerisinde kendine şu soruyu birkaç defa sormalıdır: “Ya düşman şu anda önümde, sağımda ya da solumda belirirse ne yaparım?” *** Basit insanlar büyük işlere kalkıştıklarında eninde sonunda onu da kendi bayağılık düzeylerine indirmekten kaçınmazlar... *** Dünyada iki güç vardır: kılıç ve cesaret… Kılıç her zaman cesarete yenik düşecektir... *** Bir ülkenin askerlerinin iyi olması her daim savaş içinde olmalarına bağlıdır. *** Konuşan bir insan sessiz duran 10 bin insandan fazla ses çıkarır...",https://www.milliyet.com.tr/yazarlar/melih-asik/devlet-ciddiyeti-7229616
Melih Aşık,ŞAHSİ HESAP,12 Kasım 2024,"Cumhurbaşkanlığı arşivinde yaptığı çalışmaları “Atatürk’ün Mutfağı” adlı kitapta toplayan Murat Bardakçı, yurt içi gezilerde, Yalova’da hatta Gazi Çiftliği’ne gidişlerde yapılan tüm harcamaların şahsi masraftan ödendiğini anlatıyor. Geziler sırasında polislerin, şoförlerin ve diğer personelin yeme içme masrafları ile davetlilerin tüm masrafları da şahsi hesaptan karşılanmaktadır. Manevi kızların yaptıkları masraflar da yine özel hesaptan ödenmektedir... Örneğin 30 Haziran 1928 tarihli şu kayıt: “Nebile, Zehra ve Sabiha hanımların İstanbul’da gittikleri iki sinemadan birine 500, diğerine 400 kuruş, sinemada alınan kuru yemişe 200 lira...” Manevi kızların ailelerine aylık verilmekte, kızların dondurma hatta kestane almak için ödedikleri para da aynı hesaptan çıkmaktadır. Bazen şahsi hesapta para tükenmekte, özel kalem müdürü Hasan Rıza Soyak “Paşam biraz fazla açıldık galiba” deyince Atatürk “Ankara’da biraz tasarruf yapar açığı kapatırız” demektedir. Kitapta Atatürk’ün 1930 yılı sonrasında zaman zaman geç yatıp geç kalktığına ilişkin bir bahis de var. Kimi günler öğleden sonra ya da akşama doğru yataktan kalkmakta, sabaha karşı yatmaktadır. Uyku bazen 11 - 12 saat sürmektedir. Ancak bir kitap sevdalısı olan Atatürk acaba yatak odasına çekildiğinde kitap okumaya ne kadar vakit ayırıyordu. Bu tabii bilinmemekte, o yüzden çok uyurdu demek haksızlık olmaktadır... İTİŞME Kemal Kılıçdaroğlu’na yakın bir isim olarak bilinen Oğuz Kaan Salıcı’nın yaptığı kurultay çağrısı CHP içinde yeni bir tartışma başlattı. Salıcı, Özgür Özel’in normalleşme politikasını eleştirdi. Parti Sözcüsü Deniz Yücel kurultay çağrısı yapanları isim vermeden “İkbal peşinde koşan gözü dönmüş ihtiras sahipleri” olarak niteledi. Dün de CHP’li 81 il başkanı “Gündemimizde kurultay yoktur” açıklamasıyla bu tartışmaların önünü kesmek istedi. Ancak fitili ateşlenen tartışma yine de gündemde kalacağa benziyor. Bir yandan da 4 yıl sonraki cumhurbaşkanlığı adaylığına yönelik dalgalanmaları izliyoruz. Oysa CHP’den şu sırada beklenen ülke yönetimine ilişkin yeni fikirler, yeni formüller, yeni çözümler üretmek değil midir? Zaman, kadroları güçlendirme zamanı değil mi? Atatürkçülük lafla olmaz. Atatürkçülük ülke sorunlarını ve halkın çıkarlarını kişisel çıkarların önüne koymakla olur. ANILAR... Atatürk’ten küçük anılar... Atatürk’ün en eski yaveri olup O’nunla birlikte Filistin’de, Çanakkale’de de bulunan Muzaffer Kılıç anlatıyor... “Bir şey isteyecekleri zaman isteklerini ‘Bir kahve yaptırır mısınız?’, ‘Bir bardak su getirtir misiniz?’ şeklinde yapardı. Hiçbir gün yanında çalışan er veya garsonlara değişik bir istekle emredip arzusunu belirtmemişlerdir...” ★★★ Falih Rıfkı Atay anlatıyor: “1924 Anayasası hazırlanırken Atatürk, cumhurbaşkanına veto ve fesih yetkisi verilmesini istiyor, konu Meclis’te sert tartışmalara yol açıyordu. Veto ve fesih haklarına karşı koyanlardan ikisi, Şükrü Saraçoğlu ve Mahmut Esat Bozkurt’tu. Bir akşam Atatürk: “Çağırınız onları buraya!” dedi. Geldiler, sabaha kadar kendileri ile tartıştı. Ve sabahleyin veto ve fesih haklarından vazgeçti. Ama hiçbir kırgınlığı kalmadığı, sonradan ikisini de bakan yapmasından kolayca anlaşılabilir.” TERBİYE... Portekiz’de okul duvarına asılan velilere yönelik uyarı afişini bizim velilere de hatırlatmakta yarar var... Bakınız ne demiş okul yönetimi: “Sevgili Veliler, Hatırlatmak isteriz ki “Merhaba”, “Lütfen”, “Rica ederim”, “Özür dilerim”, “Teşekkür ederim” gibi ifadeler önce evde öğrenilir. Yine dürüstlük, arkadaşa, yaşlılara ve öğretmenlere saygı ilk evde öğrenilir. Temiz olmak, ağzında yiyecek varken konuşmamak ve düzenli olmak da önce evde öğrenilir. Sorumluluklarını bilmek, eşyalarına ve değerlerine sahip çıkmak ve başkalarının eşyalarına el sürmemek yine evde öğrenilen şeylerdir. Bizler okulda yabancı dil, tarih, coğrafya, fizik, kimya ve biyoloji gibi şeyler öğretiriz. Unutmayın ki yaşam için eğitim evde başlar!” DUVAR Düşünmeden, acımadan, utanmadan kocaman yüksek duvarlar ördüler dört yanıma. Ve şimdi oturuyorum böyle yoksun her umuttan. Beynimi kemiriyor bu yazgı, hep bu var aklımda; Oysa yapacak bunca şey vardı dışarda. Ah, önceden fark etmedim örülürken duvarlar. Ama ne duvarcının gürültüsü, ne başka ses. Sezdirmeden, beni dünyanın dışında bıraktılar. KAVAFİS",https://www.milliyet.com.tr/yazarlar/melih-asik/sahsi-hesap-7231907
Melih Aşık,BÜYÜK PLAN...,07 Kasım 2024,"DEM Parti milletvekilleri tarafından 24 - 30 Eylül tarihleri arasında Abdullah Öcalan’ın cezaevinden çıkarılmasını sağlamak bağlamında 103 DEM milletvekili tarafından kanun teklifi veriliyor... Vekiller aynı teklifi gündemde yer alabilmesi için ayrı ayrı veriyor. Teklifin özü: 1 - Ağırlaştırılmış müebbet hapis cezasının infazına hiçbir surette ara verilmeyeceğine dair hükmün yürürlükten kaldırılması; 2 - Haklarında ağırlaştırılmış müebbet hapis cezası verilenler veya ölüm cezaları ağırlaştırılmış müebbet ağır hapis cezasına dönüştürülenlerin, cezalarının infazının yirmi beşinci yılından başlayarak koşullu salıverilme hükümlerinden yararlandırılması; Konuyu bize aktaran emekli Mülkiye Müfettişi Mahmut Esen diyor ki: “TBMM’nin açılmasının hemen öncesinde, konu Devlet Bahçeli tarafından gündeme getirilmeden önce aynı yöndeki teklifin DEM’li vekillerce ayrı ayrı verilmesi manidar bulunmuştur.” Manası ne olabilir? Açılım planının DEM tarafından da bilindiği ve bu partinin plana ortak olduğu söylenebilir mi? Denecek ki: Eğer böyleyse kayyım harekatıyla DEM neden küstürüldü? Cevap olarak deniyor ki, eğer DEM anayasa değişikliğine evet derse kayyımlar da geri çekilecektir... Plan aydınlanıyor; Apo’nun serbest bırakılması karşılığında DEM’in Anayasa değişikliğine evet demesi... Muhtemelen Kürtlere yönelik başka vaatler de var planda? Onları da zamanla göreceğiz... SARIMSAK Kapıdan çıkarken hanım: - Evde sarımsak kalmamış dönerken biraz sarımsak alıver, demişti... Market rafında Taşköprü markalı sarımsak görünce fiyatını sordum: - Üç yüz elli lira, dedi tezgahtar... Vay canına, dedim içimden... Sarımsağın ana vatanı Taşköprü’nın CHP İlçe Başkanı Özkan Keskin’i aradım, telefonda biraz sarımsak sohbeti yaptık. Üretimi zahmetliymiş. Her sene iyi ürün alınmazmış. Bazen iyi, bazen kötü olurmuş mahsul. Taşköprü sarımsağı demir, kükürt, magnezyum, potasyum ve aroma bakımından en yüksek değerlere sahipmiş. Kanser önleyici bir antioksidan olan “selenyum”u yüksek miktarda içermesi onu rakipsiz kılarmış. Yüzde 60’ı yurt dışına ihraç edilir, yurt içinde Çin’den gelen iri sarımsak da Taşköprü diye satılırmış. Bizim markette 350 lira olan sarımsağın kilosu Taşköprü pazarında 210 liraymış. Reis firmasının kurduğu fabrikada sarımsak tozu, püresi vs. üretiliyormuş... Sarımsakla yaşayan bir ilçe Taşköprü... Taşköprü ve sarımsağın belge filmi yapılsa ne iyi olurdu... TEHDİT CHP Genel Başkanı Özgür Özel’in Ahmet Türk’ü ziyaretinin ardından düzenlenen CHP - DEM ortak mitinginde DEM Parti Eş Genel Başkanı Tuncer Bakırhan konuşuyor: “Bu yalancılar, bu inkarcılar, bu Türkiye halklarını reddedenler zannediyorlar ki Kürtler bu kayyumlara baş eğeceğiz. Çok iyi bilsinler ki Şeyh Saitler, Seyit Rızalar, Denizler ne yaptıysa, Kürt Halkı, Türkiye Halkları da onların yaptığını yapacaktır.” Kimdir Şeyh Sait’ler, Seyit Rıza’lar? Atatürk döneminde Cumhuriyet’e karşı ayaklanmış isyancılar. Cumhuriyet’e inanmış kitlelerin lanetlediği isimler... DEM Parti Eşbaşkanı otobüs üzerinde konuşurken CHP tabanına da saygılı olması gerektiğini düşünemiyor... Tam gaz bodoslama gidiyor... CHP nasıl bir partiyle dansa kalktığını unutmamalı… Mesafeyi koruyamazsa bugün ayağına, yarın gırtlağına basarlar... U.S.A Trump kazandı, dört yıl sonra Beyaz Saray’a geri döndü. Dünyanın önümüzdeki dönemde nasıl şekilleneceği merak ediliyor. Trump, Rusya Ukrayna savaşını bitireceğini açıkladı. Bu iyi. Orta Doğu’da neler olacak? O meçhul... Amerikalı gazeteci Thomas Knapp’in ilginç bir önerisi var. Diyor ki: “Başkan Biden, İsrail lobisinin etkisiyle, suç işlemeyi göze aldı, soykırım uygulayan İsrail yönetimini sürekli destekledi. Amerikan anayasası gereği 20 Ocak’a kadar görevde kalacak olan Biden’ın üzerinde artık Yahudi baskısı yok. Yeniden seçilme telaşı da yok. O yüzden vicdanının sesini dinleyebilir, İsrail’in önünü kesebilir.” Biden bunu yapar mı? Göreceğiz... SEYİR 3 grup insan vardır. Bir şeyi yapan küçük bir grup, Seyreden büyükçe bir grup, Anlamadan yaşayan muazzam kalabalık. N. Butler",https://www.milliyet.com.tr/yazarlar/melih-asik/buyuk-plan-7227864
Melih Aşık,CİNNET HALİ,08 Ekim 2024,"Geçen ay yurt sathında 35 kadın öldürülmüş... Bu cinayetler sık sık “Erkek cinayeti” diye adlandırılıyor. Kimi zaman uyuşturucuya kimi zaman psikolojik sorunlara bağlanıyor. Erkekler geçmişte de vardı. Diğer ülkelerde de var. Ama başka ülkelerde böylesi cinayetler yok. Bunlara erkek cinayeti deyip geçmek sorunu çözmüyor. Sadece uyuşturucuya bağlamak da mümkün değil... Bu cinayetlerin temelinde pek çok farklı sebep var... Mesela: - Gelecek endişesi - Yaşama sevincinin tükenmesi - Erkeğin bir kadınla yuva kurma ihtimalini öngöremiyor oluşu - Umutsuzluk - Her cepte bir silah bulunur olması - Eğitimsizlik - Sevgisizlik - Kadına saygıyı içermeyen erkek egemen kültür. - Toplumsal terbiyenin yok olması - Siyasi, ekonomik ve sosyal iklim... Tüm bu unsurlarla beslenen günlük yaşam insanlarda yalnızlık, çaresizlik ve ardından bir cinnet hali yaratıyor. Kimisi içine kapanıyor, kimisi canına kıyıyor, kimi işi şiddete döküyor... Şiddete zemin hazırlayan unsurları gözden kaçırmamak gerekiyor. Son günlerde İstanbul’da iki genç kızın canına kıyan ve kendini surlardan aşağı atan bir cani konuşuluyor. Ruh hastasıymış. Beş ayrı hastanede görülmüş. Neden hâlâ dışarıda diye soruluyor. Sebebi belli; çünkü psikiyatri servislerinin yükü ağır. Ve hastalar genellikle ilaç verilip salınıyor. Öyle Freud’cu yöntemlerle uzun süreli psikolojik tedaviler geçmişte kaldı. Hapla tedavi de maalesef kalıcı sonuç vermiyor. TÜRKÇE 26 Eylül dil bayramını geride bırakırken kimi anılar... Atatürk’ün Avrupa’ya öğrenime gönderdiği ilk gençler arasında yer alan Prof. Sadi Irmak o zaman da genç ve parlak bir öğretim üyesidir. Anlatıyor: “Atatürk bir gün Florya’daki bir toplantıda ‘Kalk bakalım tahtaya genç profesör’ dedi. Kara tahta başına vardığımda bana üç sözcük yazdırdı. “Su, tuz, deniz”. Şimdi bu üç sözcükle Türkçede, Fransızcada, Almancada kaç cümle yapılabilir? Aklıma gelen cümleleri sıralamaya başladım: 1- Denizin suyu tuzludur 2- Suyu denizin tuzludur 3- Tuzludur denizin suyu 4- Suyu tuzludur denizin 5- Denizin tuzludur suyu...” Almanca ve Fransızcada bu üç sözcükle ancak iki üç cümle yapılabilmektedir. Atatürk bu durumun Türkçenin lehine mi aleyhine mi olduğunu sorar. Sadi Irmak bunun bir tür zenginlik olduğunu dile getirir. Sonradan yabancı uzmanlar da Türkçenin bu özelliği üzerinde durmuştur... PALAMUT Bu yıl palamut bol… Karadeniz’den önce çingene palamudu sökün etti, ardından Sultan Palamut... Kadıköy Çarşısı’nda bir arkadaşımızla yürüyoruz. Bir manav “haydi akşam pazarı” diye bağırıyor... Yanımdaki arkadaş: - Bu aslında balıkçıların sloganıdır, diyor, Eskiden buzdolabı yoktu malum, balık bir iki gün kalırsa kokardı. O yüzden balıkçılar “haydi akşam pazarı“ çığlıklarıyla kalan malı yok fiyatına elden çıkarırdı. Balık İstanbul’un savunmasında da etkin rol oynamıştır. Nasıl mı? İstanbul tarih boyunca Persler, Avarlar, Sasaniler, Araplar, Bulgarlar, Ruslar, Peçenekler tarafından kuşatılmış, o zamanlar sur dışından tarım ürünü ve hayvan giremez olmuş, Bizans halkı büyük ölçüde Haliç ve Marmara’da avlanan balık, midye, ıstakoz, ahtapot, kalamar gibi ürünlerle beslenmiştir... Yüz yıl önce İstanbul çevresinde 100’den fazla balık çeşidi sayılmıştır. Artık 5-10 çeşit ya var ya yok... KURTULUŞ 6 Ekim günü İstanbul’un düşman işgalinden kurtuluşunun 101’inci yıldönümü idi. İstanbul’un kurtuluşunu Mustafa Kemal yönetiminde Anadolu’yu düşmandan temizleyen ordu ve Meclis sağladı... 1919 Mayıs’ında İstanbul’dan ayrılan Mustafa Kemal, 1927 yılına kadar 8 yıl İstanbul’a adımını atmadı. 1924 yılında Mudanya’dan Karadeniz’e giderken Boğaz’ı İstanbul’a uğramadan geçmesi tarihi bir olaydı. Nedendi bunlar? Çünkü Atatürk işgalcilere direnmeyen, Padişah’tan yana tavır alan İstanbul halkına ve “Mütareke basını”na kırgındı. Ankara’nın inşa ve imarıyla meşgul olurken aynı zamanda başkent olarak belleklere kazınmasını istiyordu... Gençliğinde İstanbul’da mutlu yıllar geçiren, şehri gönülden seven Atatürk’ün kendini 8 yıl boyunca fakir bir kasaba görünümündeki Ankara’ya hapsetmesi başlı başına fedakârlık örneğidir... 1927’de İstanbul ile barışacak, 1932 yılında kentin “Konstantiniyye” olan adını “İstanbul”  olarak değiştirecektir.",https://www.milliyet.com.tr/yazarlar/melih-asik/cinnet-hali-7205145
Melih Aşık,PAZARDAYIZ,17 Ekim 2024,"Eşim: “Tarla domatesinin mevsimi bitiyor, beş on kilo alıp domates sosu şişelemek lazım” deyince Göztepe pazarının yolunu tuttuk. Malumunuz orası ayrı bir dünya, gerçek bir tiyatro... Satıcıların her biri tiyatro aktörü... Her biri kadınların ruhunu okumakta usta birer psikolog... Pazarda dikkatimizi çeken... Müşteri ürünü seçip alıyor, satıcı tartıp ücretini söylüyor. Ancak tartıyı müşteri görmüyor. Hemen her tezgahta tartı müşterinin görmeyeceği bir yerde. Oysa bakkal ve marketlerde malın gramajı ve fiyatını ışıklı ekranda müşteriye de gösteren elektronik tartılar var. Belediye pazarcıların böyle tartılar kullanmasını şart koşmalı. Kimse kimsenin dürüstlüğünden kuşkulanmamalı. Pazardan domatesleri yüklenip dönerken internette şu haberi görüyoruz: “Hırvatistan’a ihraç edilmek istenen domateslerde ağır metal tespit edildi! AB Gıda Güvenliği Sistemi RASFF’ten yapılan duyuruya göre içeriğinde 0,094 mg oranında Kadmiyum tespit edilen ürünler sınırdan geri çevrilerek iade edildi.” Eeee? Bizim pazardan aldığımız domatesler sağlıklı mı peki? Kim bilebilir? Analiz için Hırvatistan’a mı yollasak... Düşünün ki... Yurt içinde her gün tüketilen milyonlarca ton tarım ürününde zararlı katkı olup olmadığını inceleyecek bir merci yok. Hepsini afiyetle yemekteyiz. Kadmiyum madmiyum vız geliyor! Üretici ve esnaf üzülmesin diye zehirleniyoruz... DARON ACEMOĞLU Nobel ekonomi ödülünü kazanan Prof. Daron Acemoğlu’nu kutluyoruz... Beklendiği gibi.. Prof. Acemoğlu hakkında hemen “Ermeni mi, Türk mü?”  tartışması başladı... Kısaca: “Yurdumuzun insanı” dır... Ermeni kökenli Türk vatandaşıdır... Dünya basınında haber: ”Nobel ekonomi ödülünü iki İngiliz ve bir Türk kazandı” şeklinde geçti. Bu da bize yeter. Liseyi Galatasaray’da okumuş olması bizi mutlu eder. Sonrasında dahlimiz yok. Aynen Aziz Sancar gibi... Batı’nın bilim ortamında yetişmiştir. Atatürk’ün devrimleri halka danışmadan yaptığı gibi ilginç görüşleri de varmış… Tarih analizleri iktisat analizleri kadar derinlikli değil anlaşılan. Bir soru işareti koyup geçiniz... Türkiye’nin adını duyurmasının keyfiyle yetininiz... Tabii vakit bulursanız kitaplarını okuyup doğruları zihninize not ediniz... Şu sözlerinin altını dikkatle çiziniz: - Bir ülkede demokrasi ve hukuk olmazsa o ülke kalkınamaz... TGC TGC bünyesinde düzenlenen “Burhan Felek Basın Hizmet Ödülleri”ni alanlar belli oldu... Seçici Kurul, meslekte 50 yılını doldurmuş 70 yaşından gün almış TGC üyeleri arasından 30 gazeteciyi ödüle değer gördü. Bu yıl ödül şu isimlere verildi: Alp Orçun, Aptullah Nebioğlu, Atilla Özsever, Ayşenur Arslan, Cemil Özyıldırım, Dengiz Toprak, Ercüment Erkul, Erol Aktı, Esen Aliş, Fehmi Ketenci, Fehmi Özgüler, Füsun Özbilgen, Halit Kakınç, Hasan Özgen, Kasım Öngen, Kemal Belgin, Leyla Tavşanoğlu, Mustafa Kemal Sallı, Mustafa Yolaşan, Necati Doğru, Oya Elçi, Özden Akbal, Pelin Yanardağ, Serpil Erim, Seva Erten Ülman, Şefik Kahramankaptan, Şengül Kılıç, Tuğrul Eryılmaz, Turgay Renklikurt ve Uğur Cebeci... Arkadaşları kutluyoruz... Kolay değil gazetecinin 50 yıl bu vahşi piyasada onuru ve namusuyla ayakta  kalabilmesi... (Merak edenler için not: Bendeniz 50. yılı 2017’de tamamladım.) CHP İktidar ile DEM arasında yeni bir barış süreci için adımlar atılırken... CHP’ye görüşü soruluyor... Genel Başkan Özgür Özel önümüzdeki günlerde bir Doğu gezisine çıkacağını bildirmekle yetiniyor. Bir pozisyon almıyor... AKP, MHP ve DEM’in peşinden sürükleniyor... Yıllardır yazıp duruyoruz.. CHP’nin ana konularda tutum ve politikasını belirleyen bir programı olması gerekir. Ama böyle bir programı yoktur. 2008 programı rafa kaldırılmış, yerine yenisi yapılmamıştır. Kürt sorununun nasıl çözüleceği hiçbir platformda konuşulup görüş oluşturulmamıştır. Konu gündeme geldiğinde cevap çıkmıyor partiden. Diğer ana konularda da durum farklı değildir...",https://www.milliyet.com.tr/yazarlar/melih-asik/pazardayiz-7211606
Melih Aşık,ZEHİRLİ ÇARŞI...,15 Ekim 2024,"Tarım Bakanlığı’nın yurt içinde üretilen hileli gıda ürünleriyle ilgili açıklamaları faydalı uyarı ve tartışmaları gündeme getirdi. Üretim hileleriyle bir kez daha tanıştık. Peki yurt dışına ihraç edilen ancak sakıncalı bulunarak geri gönderilen ürünler ne oluyor? Örneğin Gıda Dedektifi adlı sitede gördüğümüz şu haber: “Türkiye’den Bulgaristan’a ihraç edilmek istenen narlar sınırdan geri çevrilerek iade edildi. Narların içeriğinde izin verilen limitin 4 ila 8 katı Fenpropathrin, Pyriproxyfen ve Lambda-cyhalothrin maddeleri bulundu.” ★★★ Bu narlar hangi bölgenin ürünü, hangi firma tarafından ihraç edilmiş, bilinmiyor. İade edilen ürünler ne oldu, meçhul. Bu narların ihraç edilmeyen bölümü de elbet yurt içinde satılmış olup vatandaşlarımız tarafından nar suyu olarak iştahla tüketilmiştir. ★★★ Semt pazarlarında ve Kadıköy çarşısı gibi büyük çarşılarda başta kuruyemiş ve baharat olmak üzere ambalajsız ve markasız dökme ürünler bolca satılıyor. Kuru kayısı, kuru üzüm, iç ceviz, antep fıstığı, fındık, badem gibi ürünler düşük fiyatla satıldığından dar gelirli vatandaş bu ürünlere yöneliyor. Bu ürünleri sağlık açısından denetleyen var mı? Duymadık, görmedik... Belediyelerin sağlık açısından ürün denetim yetkisi bulunmadığını da kaydedelim... Sağlığımızı artık biraz ciddiye alalım... ESER Yazıları biraz geciktirmişim... Yazı işleri müdürümüz Murtaza Bey aradı, nazik biçimde saati hatırlattı... O zaman geçende hayattan ayrılan Güneş Gazetesi’ndeki genel yayın müdürümüz Güneri Cıvaoğlu’nun sözlerini anımsadım... Yazarın yazısı çok geciktiğinde bizzat telefon açar ve sorardı: -Beyefendi eserinizi tamamladınız mı? Köşe yazısının “eser” diye tanımlanması (şaka da olsa) yazarı mutlu ederdi... YUNUS Yunus Akgün Galatasaray’ın alt yapısından yetişen, 8 yaşından beri yani 16 yıldır sarı kırmızı formayı taşıyan bir futbolcu. Geçen yıl onun oynadığı açık mevkiine üç futbolcu birden (Zaha, Tete ve Ziyech) alındı. Zaten aynı mevkide Kerem ve Barış gibi iki as futbolcu da vardı. Üstelik hak ettiği transfer parasını alamadı. Bunun üzerine kendisine teklif yapan İngiltere’nin Leicester City takımına kiralık gitti. Yerine alınan Zaha ve Tete fos çıktı. Ziyech de sürekli sakat. Kerem de Portekiz’e transfer olunca bu yıl geri dönen Yunus’a mecburen yer açıldı. Rakipsiz kalan Yunus kendini buldu, harika maçlar çıkararak takımının kurtarıcısı oldu. GS, elinin altındaki serveti görememiş ancak zorunluk doğunca bu futbolcusunu fark edebilmişti. İşte yabancı oyuncu sevdasının acı sonucu... İşte Türk sporunun ve futbolunun dramı... GENÇ ANKARA... 13 Ekim 2024... Ankara’nın başkent oluşunun 101. yılıdır. Ankara adının Ankyra, Ankura, Angora gibi köklerden geldiği tartışılır. Atatürk konuya bambaşka bir yorum getirmiştir. Atatürk’e göre Ankara, Orta Asya’daki Baykal gölüne dökülen nehir olup, bu nehrin adı bölgede yaşayan Türkler tarafından göçler sırasında bizim coğrafyaya taşınmıştır. Batılılar kenti uzun yıllar “Angora” diye adlandırmışlardı. 1931 yılında çıkarılan kanun ve yönetmelik ile PTT, Angora adıyla Ankara’ya gelen mektupları geri göndermeye başladı. Aynı şekilde İstanbul’a Constantinople adıyla gönderilen mektuplar da geri gönderiliyordu. Ankara ve İstanbul adları o şekilde resmileştirildi. Atatürk başkenti seçerken düşündüklerini şöyle açıklar: “Biri her nevi taarruz ve tecavüze karşı kuvvet ve sükunetini muhafaza edebilecek bir yer olmalı... İkincisi... Başkent öyle bir yerde olmalı ki hükümet dikkatini memleketin her yanına eşit ölçüde verebilsin...” Ankara dünyada yoktan var edilmiş tek başkenttir... SOHBET Facebook’ta bir sohbet penceresi açmış ve şöyle demiştim: “Kitapçılarda kitabı elime alır, sayfalarını rastgele karıştırır, eğer bana göre çarpıcı bölümlere rastlarsam satın alırım. Ama eve gelince o çarpıcı bölümleri bir türlü bulamam. Neden sonra bulduğumda da o kadar çarpıcı olmadıklarını görürüm. Bu neyi ifade eder... A) Kitaptan anlamadığımı! B) Kitapların beni anlamadığını! C) Her ikisini... Dostlar güzel yorumlar getirdiler... En özlü yorumu Saniye Akkoç hanım yaptı: “Kitaba kitapçı ortamında bakmak insanı çoğunlukla yanıltır. Sanırım oranın atmosferinden olsa gerek, insan her şeyi kayda değer görüyor. Hatta sıradan kitapları bile...” Evet tam da böyle... Kitapçılar ve raflardaki rengarenk kitaplar insanı heyecanlandırıyor, kitap iştahını tetikliyor, sizi kitap satın almaya zorluyor... Sanırız temelde bu duygu var...",https://www.milliyet.com.tr/yazarlar/melih-asik/zehirli-carsi-7210044
Melih Aşık,Domuzlu köfte,12 Ekim 2024,"Köfteye domuz eti karıştırılıyor haberleri üzerine saf saf sormuştuk: - Domuz eti danadan daha pahalı hangi akıl köfteye domuz karıştırıyor? Anlaşıldı ki... 1.At, eşek sakatatı yanında domuz sakatatı da ithal edilmektedir... Karıştırılan varsa muhtemelen sakatattır. 2.Köfte gibi gıdalara karıştırılan evcil domuz değil yaban domuzudur... Yaban domuzu Anadolu’nun her yanında bol miktarda avlanmaktadır. Tartışmaların odağına ünlü Köfteci Yusuf’un iki lokantasında domuz etine raslanması yerleşti. Yusuf’un köftesinde domuz eti 8 ay önce  saptanmış. Ama nedense 8 ay açıklanmamış. Araya Ramazan da girdiği halde yaptırım uygulanmamış. Acaba neden? Firma domuz eti kullandığı iddiasını yalanlarken bir başka soru  doğuyor. Yurt çapında 278 satış mekanı bulunan ve her gün 100 ton köfte üretip satan bir firma neden domuz eti kullanıp üç kuruşa tenezzül etsin? Yoksa karanlık odaklardan şirkete yönelik bir sabotaj mı söz konusu? Bu tür sorular etrafta dolaşıp duruyor... Bugün Tarım Bakanlığı’nın taklit ve gıda hilesi yapan firmaları açıklaması iyi. Ama yetersiz. Türkiye’de 724 bin gıda işletmesi var. Bunlar yılda bir en fazla iki kez denetleniyor. Daha çok denetim elemanı daha çok laboratuvara ihtiyaç var. Yasalar güçlendirilmeli, sakıncalı ürüne tüketilmeden el konmalı, sahtecilere ağır cezalar verilmeli. Hile yapan firmalar sadece “guvenilirgida.tarimorman.gov.tr” sitesinden değil televizyonlardan da ilan edilmeli. Sorun ancak bu şekilde bir nebze olsun hafifletilebilir. BOZKURT GÜVENÇ Rahmetli bilge adam, Prof. Bozkurt Güvenç, 1960’larda Yıldız Teknik Okulu’nun yöneticisidir. Birleşmiş Milletler Teknik Yardım Heyeti bir gün okulu ziyaret eder, heyet başkanı sohbet sırasında Bozkurt Güvenç’e okulu nasıl yönettiğini sorar... Güvenç: - Doğrusu ne eğitim, ne yönetimi biliyoruz, sağduyumuzla idare ediyoruz, cevabını verir... Amerikalı Başkan, Bozkurt Güvenç’i ertesi gün yemeğe davet eder. Orada şöyle der: - Bir süredir ülkenizdeki eğitim kurumlarını inceliyoruz, ilk kez “Bilmiyorum” diyen Türk’e rasladım. Öğrenmek ister misiniz? - Tabii ne yapayım? - Siz bir şey yapmayın. Ben size bir burs bulacağım, eğitimi - yönetimi öğreneceksiniz... Güvenç bir yıl sonra burslu olarak Columbia Üniversitesi Öğretmen Koleji’nde öğrenime başlar... TAĞŞİŞ Tağşiş, taklit falan deyince... Fransa’dan bir olay... Bıldırcın ezmesi üreten bir firmaya denetim elemanları gelmiş... Ürünleri kontrol ediyorlar... Ürünün içinde çok at eti, çok az bıldırcın bulmuşlar... Zabıt tutarlarken söylenmeye başlamışlar. Firma sahibi: - Biz etikette yazıyoruz, demiş, bıldırcın ile at etini karıştırıyoruz... - Ne oranda karıştırıyorsunuz? - Yüzde 50 yüzde 50... - Nasıl yani? - Bir bıldırcın bir at, bir bıldırcın bir at... NİŞANLI Fransız delikanlı askerliğini yaparken nişanlısından bir mektup almış. Kız yeni bir sevgili bulduğunu ve askerdekinden ayrılmaya karar verdiğini yazıyor. Delikanlı asker arkadaşlarına koşup onlardan nişanlılarının, eşlerinin, kız kardeşlerinin fotoğraflarını toplamış. Hepsini bir zarfın içine doldurup bir de küçük not iliştirmiş: - Sen bunlardan hangisiydin. Hatırlayamadım. Hangisiysen o fotoğrafı işaretleyip bana gönder... KADINSIZ Basketbol Federasyonu Başkanlığına Hidayet Türkoğlu yeniden seçildi... Hidayet Türkoğlu’nun 10 kişilik yönetim kurulunda tek kadın yok... Oysa ülkemizin çok hareketli bir kadın basketbol ligi de var. Kızlar voleyboldan sonra en çok basketbola ilgi gösteriyor. O dünyayı temsilen bir kadın olsun yönetim kuruluna alınmaz mıydı?",https://www.milliyet.com.tr/yazarlar/melih-asik/domuzlu-kofte-7208130
Melih Aşık,BİZİM DEMOKRASİ,31 Ekim 2024,"Türkiye çok partili demokrasiyle nasıl tanıştı? Malum... Çok partili rejime Demokrat Parti’nin 1946 yılında kurulması ve 1950 seçimlerinde iktidara gelmesiyle geçildi. Daha doğrusu ‘görünüşte’ öyle oldu. DP’nin iktidara gelişi bir “halk hareketi” veya “halkın karşı devrimi” gibi ifadelerle tanımlanmıştı ama... Yola hiç de öyle çok sesli bir demokrasi özlemiyle çıkılmamıştı. DP’nin çatısı, 1946 yılında, Çiftçiyi Topraklandırma Kanunu’na baş kaldıran toprak ağaları tarafından çatıldı. Önderliği Celal Bayar, Adnan Menderes, Refik Koraltan, Fuat Köprülü yapıyordu. Bu hareket... Tek parti yıllarında yorgun düşen, istediğini alamayan halk katmanlarını, büyük çiftçiyi, sanayiciyi, esnafı, tarikatları, dini grupları, saltanat özlemcilerini “demokrasi” sloganı altında bir araya getirdi. Arkalarında da 1946 yılında Missouri’nin İstanbul ziyaretiyle Türk siyasi hayatına giren ABD vardı. Cumhuriyet Halk Partisi’ne karşı halk hareketi gibi gelişen mücadele aslında cumhuriyet değerlerine karşı mücadele olup demokrasi bayrağı altına gizlenmişti. Sağ siyaseti genelde bu iç ve dış sermaye güçleri dizayn etti. Halkın iradesini de onlar biçimledi. DP’den sonraki iktidarlar önemli ölçüde bu yapılanmanın uzantısı oldu… Uzun sözün kısası... Bugün demokrasi diye adlandırdığımız düzenin özünde demokrasi mücadelesinden çok Cumhuriyet değerleri üzerindeki çatışma vardır. CHP eski saf rolünü çoktandır terk ettiyse de Atatürk ve Cumhuriyet’i savunan kitleler bayrağı teslim etmemiştir. Mücadele sürüyor. HRİSTO Güney Kıbrıs Rum Yönetimi (GKRY) lideri Nikos Hristodulidis, ABD’ye resmen davet edildi ve Başkan Joe Biden tarafından Beyaz Saray’da kabul edildi. Beyaz Saray’da ağırlanan son GKRY lideri, 1996 yılında Glafkos Klerides olmuştu. CHP’nin Dış Politika Danışmanı Namık Tan, Türkiye’nin her platformda Hamas’ı savunmasının son gelişmeleri hızlandırdığı görüşünü savunuyor. ABD ile GKRY arasında kısa süre önce ikili savunma işbirliği ile stratejik diyalog anlaşmaları da imzalandı. Son gelişme, ABD’nin Yunanistan’la ilişkilerinde son yıllarda ortaya çıkan yakınlaşmayla eş zamanlı meydana geliyor. GKRY, ABD Başkanı Biden tarafından ABD’nin “NATO Harici Önemli Müttefiki” (MNNA) ilan edilmeyi bekliyor. Bunun hazırlıkları bir süredir yapılıyor. Akdeniz’de strateji KKTC’nin aleyhine gelişiyor. İHRACAT Son bir iki haftalık ihracat haberleri... - Türkiye’den Avusturya’ya ihraç edilen armutlarda izin verilen limitlerin 5 katı diflubenzuron maddesine rastlandı. - Türkiye’den Letonya’ya ihraç edilmek istenen narlarda izin verilen limitlerin 10 katı acetamiprid maddesi tespit edildi. - Türkiye’den İtalya’ya ihraç edilmek istenen Antep fıstıklarında limitin 7 ila 9 katı oranında aflatoksin bulundu. - Türkiye’den Yunanistan’a ihraç edilen kuru kayısılarda izin verilen limitin 2 katı sülfür dioksit bulundu. - Türkiye’den Romanya’ya ihraç edilerek satışa sunulan çeri domateslerde limitin 10 katı Indoxacarb bulundu. Çok soruldu, bir kez daha soralım… İçinde böcekleri öldüren kimyasallar bulunan bu ürünler iç piyasaya verilmiyorsa ne yapılıyor? Türkiye’nin karalanmaması için bir çözüm yok mu? Bu ürünleri ihraç etmeden önce kontrolden geçirecek bir mekanizma kurulamıyor mu? TÜRKÜM Atatürk’ün 10. Yıl Nutku “Türk Milleti” diye başlar... “Kurtuluş savaşına başladığımızın 15’inci yılındayız. Bugün cumhuriyetimizin onuncu yılını doldurduğu en büyük bayramdır. Kutlu olsun!” diye devam eder... Ve şöyle sona erer: “Ebediyete akıp giden her on senede, bu büyük millet bayramını daha büyük şereflerle, saadetlerle huzur ve refah içinde kutlamanı gönülden dilerim. Ne mutlu Türk’üm diyene! Yabancı sermayeli bir banka kısa bir tanıtım filmi hazırlamış... Filmde iki çocuk konuşuyor... Cumhuriyet’i anlatıyorlar. Ve film şöyle bitiyor: “Ne mutlu...” Sözün devamını koymamışlar. Anlaşılan... 101. yılda bazılarına, ‘Türküm’ demek zor geliyor... ★★★ Beşiktaş takımı bayram öncesi Galatasaray ile yaptığı maçtan yenik ayrıldı. Teknik direktör Van Brockhurst hakem kararlarına tepkili ve üzgündü. Ancak maç sonrasında röportaj verip giderken aniden geri döndü ve dedi ki: “Hayatta futboldan daha değerli şeyler vardır. Yarın, bu ülke için o özel günlerden biri. O günü güzel bir şekilde kutlayın.”",https://www.milliyet.com.tr/yazarlar/melih-asik/bizim-demokrasi-7222124
Melih Aşık,Minnetle...,29 Ekim 2024,"Gururla, onurla, sevinçle Cumhuriyet’in 101. yılını kutluyoruz... 29 Ekim 1923 aynı zamanda Çağdaş Türkiye’nin doğum günüdür. Cumhuriyet baştan sona titizlikle planlanmış ve Atatürk’ün sağlığında adım adım uygulanmış bir uygarlık projesidir. Samsun’a ayak basarken kafasında var olan projeyi Nutuk’ta şöyle anlatır: “Efendiler… Bir tek karar vardı, o da milli egemenliğe dayanan kayıtsız şartsız bağımsız yeni bir Türk devleti kurmak.” Atatürk, Dünya Savaşı’ndan ağır kayıpla çıkan, Mondros Antlaşması’yla orduları dağıtılan, ağır silahları elinden alınan, demiryolları, tersaneleri ele geçirilen, toprakları işgal edilen, sanayisi olmayan, şekeri bile ithal eden, savaş yorgunu, yıkık ve perişan bir ülkeyi bağımsız ve çağdaş bir ülke haline getirmeyi başarmıştır. Atatürk, önce bir vatan, sonra bir millet sonra da bu millete çağdaş ve uygar bir gelecek projesi uyguladı. Cumhuriyet aynı zamanda demokrasi demektir. Meclis duvarına vurulan “Hakimiyet kayıtsız şartsız milletindir” damgası aynı zamanda demokrasinin ilanıdır. Bağımsızlık ve laiklik varlığımızın iki temel taşıdır. Çok güzel sözdür: “Türkiye’de bugün ne varsa Cumhuriyet’in eseridir. Cumhuriyet de Atatürk’ün eseridir.” Cumhuriyet’i yoktan var eden yüce Atatürk ve kuruluş yıllarının zorluklarını omuzlayan fedakâr Türk halkına minnetlerimizi sunuyoruz... OKULDA ADALET Cumhuriyet döneminin eğitimi denilince aklıma hep değerli meslektaşımız Kadri Gürsel’in bir köşe yazısı gelir. Koç ailesinin en büyük oğlu Mustafa Koç 2016 yılında 55 yaşında ani bir kalp kriziyle hayattan ayrılmıştı. Kadri Gürsel ertesi günkü yazısında 1967 - 72 yılları arasında Maçka İlkokulu’nda Mustafa Koç ve kardeşi Ömer Koç’la birlikte okuduklarını yazdı. Dedi ki özetle: “Hocalarımız gayet nitelikli idiler. O zamanların Türkiye’sinde bir devlet okulunun verebileceği en kaliteli eğitimi üstelik de bedava olarak aldık. Maçka İlkokulu, şehrin birçok kalburüstü ailesinin çocuklarının da tercihiydi. Misal, benim sınıfımda Karacan, Yalman ve Uzellerin yanı sıra varlıklı Musevi ailelerin çocukları da vardı. Semtin küçük esnaf, memur, kapıcı, ezcümle dar gelirli çevresinden çocukları da aynı okuldaydı...” Bu tablo Cumhuriyet ilkelerinin eğitimde sağladığı fırsat eşitliğinin sonraki yıllara yansımasıdır. 80’lerde sona erdi. ÇOCUKLAR SAĞ OLSUN Cumhuriyet’in halkın ve özellikle çocukların sağlığına ilgisini rahmetli siyaset adamı Ali Nejat Ölçen’in bir anısıyla örnekleyelim... “Sivas ilinin Kangal ilçesinde ilkokulun üçüncü sınıfındaydık. 1932-33 döneminde bir gün, beyaz, uzun gömlekli iki kişi atlarıyla geldiler. Hepimizi teker teker bahçeye çıkardılar ve uzaktaki duvara astıkları büyük perdede gittikçe küçülen harfleri okumamızı istediler. En sondaki ‘z’ harfi çok küçüktü. Sonra da atlarına binip gittiler. Sivas’tan gelmişlerdi. Hekim olmalıydılar. Okula bir ay sonra gönderdikleri küçük paketin içinden siyah çerçeveli dört gözlük çıkmıştı. O gözlüklere ilişik pusulada dört öğrencinin adı yazılıydı. Onlar uzağı göremeyen öğrencilerdi.” *** Cumhuriyet kurulduğunda ülke salgın hastalıktan kırılıyordu. Cumhuriyet yönetimi koruyucu hekimliği ve salgınları bitirmeyi benimsedi. İlk önemli kuruluş Hıfzıssıhha Enstitüsü oldu. Bu kuruluş salgın hastalıklara karşı aşı üretecek, sonraları ilaç ruhsatlarını verecek, su ve gıda kontrollerini yapacaktır. Dr. Refik Saydam’ın öncülüğünde kurulan enstitü, 1931’de BCG (verem) aşısını, 1932’de tüm serumları, 1933’te kuduz aşısını, 1934’te çiçek aşısını, 1942’de tifüs aşısını ve akrep serumunu, 1947’de ağızdan BCG aşısını, 1956’da tetanos aşısını üretti. Milyonlarca çocuğun hayatı kurtuldu...",https://www.milliyet.com.tr/yazarlar/melih-asik/minnetle-7220619
Melih Aşık,Depresyon...,19 Ekim 2024,"Anti depresan (ruhsal çöküntüyü giderici) ilaçların tüketiminin çok arttığını hangi eczacıyla konuşsanız söylüyor. Bu ilaçların fiyatları 120- 140 lira dolayında. İçlerinde 30 gün gidecek kadar hap var. Hapın tanesi dört liraya geliyor. Reçetesiz de satılan bu haplar en ucuz sakinleştirici sayılıyor. Ancak pek de masum değiller. Bakınız birinin içindeki tanıtım broşüründe ne yazıyor: “...antidepresan ilaçların çocuklar ve 24 yaşına kadar olan gençlerdeki kullanımlarının intihar düşüncesi, girişimi ya da kendine zarar verme davranışlarını artırma olasılığı bulunmaktadır.” İnternet sitelerinde bu ilaçların zararsız olduğu ömür boyu kullanılabileceğine ilişkin bilgiler var. Ama uzmanlar bu bilgileri paylaşmıyor. Depresyon bir hastalık ve bu ilaçlar depresyonu tedavi amacıyla oluşturulmuş. Eğer hasta değilseniz, ilacı günlük sıkıntıların üzerini örtmek için kullanıyorsanız durum değişiyor. Nöroloji Uzmanı Prof. Derya Uludüz bakın ne diyor: Depresyona uzman tarafından tanı konulduğunda iyileşinceye kadar geçici süre antidepresan kullanılmalıdır. Doğru kullanılmayan antidepresanlar hastayı ilaca bağımlı hale getirir. Uzun süreli antidepresan kullanımı hastanın uyku mekanizmasını tamamen bozabildiği gibi düzelmesi zor sonuçları da beraberinde getirir. Son söz: İlaç leblebi değil... Bilinçli kullanmak zorunlu... Sorunları ilaçla değil; direnerek, mücadele ederek, yüzleşerek, üzerine giderek çözmek gerekiyor. YOZGAT Türkiye’nin en güvenli ili hangisidir? Yozgat ili... Neden? Güçlü askeri önlemler mi var? Füze savar füzelere mi sahip? Hiçbiri değil? Nedenini İlayda Simaygül espriyle anlatıyor: “Biraz Yozgat’ı araştırayım, dedim, 3 bin yıldır işgal falan hiçbir şey olmamış. Sevr’de paylaşılmamış, Moğollar etrafını dolaşıp geçmiş. Haçlı gelmemiş. Gavurlar tenezzül edip işgal etmemiş. Büyük İskender uğramamış. Ankara savaşında Timur etrafından dolaşmış. Kızılırmak bile etrafından dolanıp gidiyor. Arkadaşlar Suriyeli bile yok. Evrenin bilinen en güvenli yeri. Olur da bir nükleer savaş çıkarsa Yozgat’a saklanıcam...” AYYDIN Yakup Kadri Karaosmanoğlu, kitaplarında “Tanzimat aydını” denilen taklitçi Batı özentisi tipleri anlatıyor: “Tanzimat, medresenin yanı başında ‘mektep’i açmakla taassup ve irtica zihniyetine yeni bir şekil vermiş oldu. Klasik softa tipine bir rokoko softa tipi daha ilave etti. Bunlardan birinin yüzü Şarka öbürününki Garba dönüktür. Biri sarıklı cübbeli ve şalvarlı, öbürü fesli setre pantolonludur. Biri hadisten ayetten misaller getirerek konuşur. Öbürü Frenkçe tabirler kullanmadan meramını ifade edemez.” Karaosmanoğlu “Tanzimatçı aydın” ını anlatmaya devam ediyor: “... o biçim alafranga Türklerdendir ki, Türkten başka her milletin gücüne inanırlar ve Türkiye’ye ait meselelerin mutlaka başkaları tarafından halledileceği fikrindedirler.” Netice: Günümüzde fazla da değişen bir şey yok... Sadece o alafranga tiplere şimdi “entel” deniyor... DENİZLİ Denizli Büyükşehir Belediyesinden örnek bir girişim... Belediye, Zübeyde Hanım Kız Konukevi’ni hizmete açtı... Belediye Başkanı Nuri Çavuşoğlu konukevinin amacını şöyle anlatıyor: “Şehrimize üniversite eğitimi için geldikten sonra kendilerini zorda ve darda hissedecek olan genç kızlarımızın, kardeşlerimizin de başlarını sokabileceği bir yuva oluşturduk...” Darda kalacak kız öğrencileri kucaklayacak bu yuva 44 yataklı olacakmış... Çaresiz kız öğrencilere çare olmak açısından çok yararlı bir girişim. Diğer belediyelere örnek olsun... Beşiktaş ve Beyoğlu belediyelerinin “Öğrenci Ye” projesinden söz etmiştik. Her iki belediye kendi çevresindeki otel, lokanta, kafeterya gibi iş yerleriyle anlaşmış, 2 bin dolayında öğrenciye günde bir öğün ücretsiz yemek veriyor. Peki Kadıköy, Bakırköy başta olmak üzere diğer varlıklı ilçe belediyeleri? Böyle bir hazırlıkları var mı? SÖZ “Geçmişe pişmanlık duymak, geleceğe umutla bakmak ve yaşadığım andan hiçbir zaman tatmin olamamak; bütün ömrüm böyle geçiyor.”- ÇAYKOVSKİ “Dünya, aç oldukları için uyuyamayanlarla, açlardan korktukları için uyuyamayanlar arasında bölünmüş durumdadır.” -PAULO FREIRE İZİN Kısa bir izin ricamız var. Tez zamanda görüşmek üzere...",https://www.milliyet.com.tr/yazarlar/melih-asik/depresyon-7213235
Melih Aşık,TAĞŞİŞ OLAYI,10 Ekim 2024,"Tarım Bakanlığı iki yıl aradan sonra gıdada taklit ve tağşiş (hileli) üretim yapan firmaları tekrar açıklamaya başladı. Analizlerde kıymada tavuk taşlığı, zeytinyağında tohum yağı, tereyağında bitkisel yağ, dana etinde eşek eti, kaşarda nişasta, pul biberde boya bulunmuş. Bendenizin anlamadığı köfte ve lahmacunda domuz etine rastlandığı haberi... Ülkemizde çok az domuz üretiliyor. Eti pahalıdır. Nasıl olup da diğer et ürünlerini ucuzlatmak için içine domuz karıştırılır? Bu yıl 940 bin denetimde 771 milyon TL idari para cezası kesilmiş. 368 firma hakkında savcılığa suç duyurusu yapılmış. Bu denetimler zaman zaman yapılır. Listeler ve firmalar açıklanır. Ancak sahtecilik bir türlü bitmez... Neden? Çünkü vatandaş sahteci firmalardan yeterince haberdar olmaz. Oralardan alışverişe devam eder. Kimi zaman ifşa olan firmalar adlarını veya markalarını değiştirip yola devam eder. Para cezalarına karşı mahkemeye giden firma sahipleri ödemeyi zamana yayar. Bazıları yakayı sıyırır. Bu arada zararlı veya sakıncalı ürünler saptanıp firmalar açıklanana kadar atı alan Üsküdar’ı geçer, o zararlı ürün piyasada çoktan tüketilmiş olur. Sonuç: Halkın sağlığı için daha etkili denetim için daha sıkı denetim ve yasalar gerekir. ÖĞRENCİ YE... Üniversite öğrencilerinin beslenme sorununa karşı... Beyoğlu Belediyesi “Öğrenci Ye” adlı yararlı bir proje başlattı... Beşiktaş’ta bir süredir uygulanan ve üniversite öğrencilerine ücretsiz beslenme imkânı sunan “Öğrenci Ye” projesi ile Beyoğlu’nda okuyan veya ikamet eden üniversite öğrencileri, anlaşmalı restoranlarda ücretsiz olarak yemek yiyebilecek. Sistem şöyle kurulmuş... Belediye ilçedeki lokanta, otel ve sivil toplum kuruluşlarıyla görüşmüş. Her işletmeden her gün en az 10 öğrenciye ücretsiz yemek sunması önerilmiş. 414 işletme projeye gönüllü olarak katılmış. Öğrencilere günlük 2 bin 562 öğün ücretsiz yemek sağlanmış. Öğrenciler yemek yiyeceği mekanları mobil cihazlardan seçiyor, yer ayırtıyormuş. Beşiktaş ve Beyoğlu belediyelerini diğer belediyeler de izleyebilir... Bir çorbanın 100 lira olduğu zamandayız. Öğrencinin iyi beslenmeye ihtiyacı var. MAZİDE Emekli General Naim Babüroğlu X mesajı geçmiş: Türkiye’de askeri hastane bulunmamasını eleştiriyor... Emekli Diplomat Uğur Ergun mesajı görünce: - Neredeen nereyeee, diyor... Ve ekliyor: - Bir zamanlar Londra’da askeri sağlık ataşesi vardı. Dünyada askeri sağlık ataşesi olan tek ülke Türkiye idi. Bu ataşenin görevi sadece Londra’da tedaviye gelen yüksek rütbeli ordu mensuplarının tedavileriyle uğraşmaktı... Diplomat dostumuz noktalıyor: - Nereden nereye... TAKINTI Televizyondaki “Kısmetse Olur” programıyla tanınan Cansel Ayanoğlu komşusunun alkol alıp sabah vakti kapsına dayandığını, bunun üzerine karakola başvurduğunu anlatıyor ve gerisini şöyle getiriyor: “Adam alkol içmiş kapıma dayanmış, sabahın 7’sinde. Rahatsız ediliyorum, taciz ediliyorum. Karakolda ‘Uzaklaştırma istiyorum’. Bana diyorlar ki; ‘Uzaklaştırma talep edebilmeniz için bu olayın defalarca yaşanması, adamın size takıntı yapması, hep peşinizde olması lazım.’” *** Yani tacizde bir defadan bir şey olmuyor! Kanunları erkekler yapınca böyle oluyor... CUMA Adana sebze ve meyve halinin cumartesi olan hafta sonu tatili cuma gününe çekilmiş... Kararı Kabzımallar Esnaf Odası vermiş... Yapılan açıklamada bu değişiklik için bir gerekçe belirtilmiyor. Esnaf Odası Başkanı kararın esnafa danışıldığını ve çoğunlukla alındığını söylüyor. Kimi esnaf ise: “Ticaret yaptıkları tüm kentlerde cuma günü çalışıldığını, bu kararın esnafı zarara sokacağını” söylemekte... Kararın gerekçesi açıklanmamakla birlikte... Muhtemel sebep ve niyet tahmin edilebilir. MİNİBÜS Kadıköy’deki buluşmamıza Bostancı’dan minibüsle gelen dostumuz anlatıyor: - Minibüs dolmuş fiyatları yeniden ayarlanmış... En kısa mesafe 22 lira, orta mesafe 28, uzun mesafe 31 lira olmuş... Yola çıktık... Malum piyasada bozuk para bulunmuyor...Vatandaş sürekli bütün para veriyor. Şoför bozamıyor. Adam bir eliyle direksiyonu öteki eliyle vitesi idare etmek, bir yandan da hızla para toplamak ve üstünü iade etmek zorunda. O arada sürekli durup kalkıyor, cadde kenarındaki müşteriyi toplamak için hızlı dalışlar yapıyor, etraftan azar işitiyor. Her an kaza yapabilir. En azından şu fiyatlar yuvarlak rakamlara bağlanmalı ki, şoför bir de para trafiğiyle uğraşmasın!",https://www.milliyet.com.tr/yazarlar/melih-asik/tagsis-olayi-7206606
Melih Aşık,FEODALİTE,19 Eylül 2024,"Narin cinayeti, feodal düzende özgür bireylerin yetişemeyeceğini ve insanlığın gelişmeyeceğini bir kez daha gösterdi. Hukukçu Hüseyin konuyla ilgili mesajında diyor ki: “Feodal despotun buyruğu altında itaat kurumsallaşır, yalan toplumsallaşır. Sürü psikolojisinde bireysel davranışa ve yurttaşlık bilincine yer yoktur.” Diyarbakır’ın küçük Tavşantepe köyünde yaşananlar bizi bu sonuçlara götürüyor... Aile içinde birileri, muhtemelen muhtar, dünya tatlısı yeğenini katlediyor... Ailenin kimi bireyleri katile yardımcı oluyor. Soruşturma başlayınca bütün köy susarak suça iştirak ediyor. Cinayet köy halkı tarafından şaşırtıcı bir ustalıkla saklanıyor. Soruşturma saptırılıyor. Adeta organize suç örgütü var karşımızda. İtaat kültürü evlat sevgisine ağır basıyor. Çocuğun öz ana ve babası bile katilin saklanması için çalışıyor. Kimsenin vicdanı isyan etmiyor... Derebeyinin yarattığı korku, evlat sevgisini bastırıyor. Bu arada yargıdaki ifadeler düzenli olarak dışarı sızıyor ve katilin gizlenmesine yardımcı oluyor... Soruşturmanın gizliliği lafta kalıyor. Yaşanan dram Türkiye’nin, en azından bir yanıyla, çağın neresinde olduğunu göstermesi açısından üzüntü verici bir örnek oluşturuyor... A. HAMİT Gülhane Askeri Tıp Akademisi GATA, 2016 yılında Sağlık Bakanlığı’na devredildi ve adı “2. Abdülhamit Han Eğitim ve Araştırma Hastanesi” oldu... Hastaneye neden bu ad konuldu, acaba temelini Abdülhamit mi attı diye merak ederdik. Geçende yolumuz bu hastaneye düştü. Kapısında tarihçesi yazılıydı. Okuduk: “Hastane Sultan Abdülmecit’in Selimiye Kışlası civarında bir hastane yapılması iradesi üzerine 1844 yılında inşasına başlanmış, 1845’te yapımı tamamlanmış, 1846’da 500 yatak kapasitesi ile hasta tedavisine başlamıştır.” Hastane yıllar içinde gelişmişti. Ancak Padişah Abdülhamit’in diğer padişahlardan farklı bir katkısı görünmüyordu Abdülmecit tarafından inşa ettirilmiş olan hastaneye neden Abdülhamit adı verilmiş? Bunun cevabını bulamadık! TEZGÂH “Bir kadını ağlattıktan sonra kendini ateşe atan tek yaratık.” (Bir pazar yerinde soğan tezgahının üzerindeki yazı) SÖZ “Korkuya dayalı ahlak gerçek ahlak değildir. Trafik ışığı kırmızı yandığında etrafta polis varsa duran, yoksa durmayan bir sürücü, ahlaklı sayılmaz.” CEP BOMBASI Lübnan’da Hizbullah’a yönelik siber saldırı, savaş teknolojisinin nerelere ulaştığını göstermesi açısından çok çarpıcı oldu. Dünya şaşkınlık içinde. Salı günü 15:45 sularında Hizbullah tarafından kullanılan çağrı cihazları uzaktan kumandayla patlatıldı... Bir saat içinde 9 kişi öldü, 2800 kişi yaralandı... Görgü tanıkları insanların ceplerinden önce dumanlar çıktığını sonra patlama meydana geldiğini anlattılar. Hastanelere başvuran yaralıların büyük çoğunluğu ellerinden ve yüzünden yaralanmış durumdaydı... Geçenlerde bir kafede telefonla konuşuyorum. Cihazı farkında olmadan masaya, güneşin altına koymuşum. Birden hat kesildi. Ve ekranda şöyle bir yazı belirdi: “iPhone’unuz çok ısındı, soğumadan konuşma yapamazsınız...” Cihazı serin bir tarafa alıp bekledim. Biraz sonra hat açıldı. O süreçte beni arayanlar da bağlanmamış. Telefon tamamen kilitlenmiş. Demek ki cihazların ısınması çok tehlikeli. Eğer cihazın hattı otomatik olarak kesme yeteneği yoksa patlama tehlikesi baş gösteriyor. Aklınızda bulunsun...... SİHİRBAZ CHP Genel Başkanı Özgür Özel, Marmara adasını ziyareti sırasında konuşurken, CHP iktidarında Türkiye’nin AB’ye tam üyeliğini sağlayacaklarını vurguladı. Özel şöyle konuştu: “10 yılın sonunda Türkiye hem Avrupa Birliği’ne girecek hem oradaki ülkeler kadar güçlenecek. Maaşlar bugünkü gibi kalacak, fiyatlar 10 kat düşecek. Ya da fiyatlar aynı kalacak, maaşlar 10 kat artacak...” Vaatler çok güzel… Ancak inandırıcı mı? Türkiye AB’den her gün biraz daha uzağa düşerken CHP iktidara gelince üyeliğin sihirli değnek değmiş gibi aniden gerçekleşeceğine saf köylü olsun inanır mı? Bu arada... AB ile aramızdaki sorunlar gün geçtikçe artıyor... Bu soruların tek tek çözülmesi gerekiyor Ancak biz CHP’den AB ile mevcut sorunların çözümüne ilişkin bir öneri ya da girişim duymadık. Vize sorunu, Gümrük Birliği gibi sorunlarda CHP’nin bir girişimi var mı? Yoksa sorunlar gizli bir el tarafından aniden mi çözülecek?",https://www.milliyet.com.tr/yazarlar/melih-asik/feodalite-7192426
Melih Aşık,DOĞAN KUBAN,28 Eylül 2024,"Bir Cumhuriyet bilgesinin, Doğan Kuban’ın ölümünün (22 Eylül 2021) üçüncü yılındayız. Mimar Doğan Kuban aynı zamanda eşsiz bir düşünce ve kültür adamı idi. Ülkenin bugünü ve geleceği hakkında önemli tespitleri, aydınlatıcı düşünceleri vardı. Onun “Gelecek” adlı kitabından birkaç satır aktaralım... Der ki: “... Çağdaş teknolojiyi kullanan fakat aklı geçmiş toplum modellerinde kalmış olan bir toplum geleceğini programlayamaz. Çünkü önceliklerin neler olduğuna karar veremez. Bu öncelikleri tarih saptamaz. Çağdaş dünyanın dört bir yanından gelen sayısız dinamikler saptar...” *** “... Türkiye’nin bugünkü durumu bir Osmanlı mirasıdır. Bunun kökeninde geçmişte bilimsel bilginin üretilememesi gelmektedir. “ *** “... Osmanlılar resmi, heykeli, perspektifi, bilimi ve dünyayı merak etmediler, astrolojiden (falcılıktan) astronomiye bir türlü geçemediler.” *** “... Osmanlı Anadolu’da okuma yazma bilmeyen bir toplum bıraktı ne fabrikası vardı ne okulu. Osmanlı’nın en büyük ve etkili mirası bu cehalettir.” *** “... Müslümanlar ‘Bilginin yarısı soru sormaktır’ hadisinin akıllı tanımından işe başlayabilirler. Dünyayı öğrenmeye her şeyi sorgulamaktan başlamak ve Osmanlı’nın akıl almaz meraksızlığını aşmak zorundayız.” *** Bugünü anlamak ve geleceği görebilmek için Doğan Kuban’ın kitaplarına baş vurabilirsiniz... KARTAL Yıllar önce sosyal demokrat bir politikacı, Yaşar Kemal’e milletvekilliği önermiş. “Gelin” demiş, “sizi önce milletvekili, sonra da kültür bakanı yapalım!” Yaşar Kemal: “İyi ama bu halk beni seçmez, oy vermez!” diye cevaplamış politikacıyı. İyice şaşıran adam “Neden?” diye sormuş Yaşar Kemal: “Ben bu halka hiçbir kötülük yapmadım ki beni seçsinler” demiş. “Onları ne sömürdüm ne hakaret ettim, ne ekmekleriyle oynadım, ne geleceklerini kararttım. Bana niye oy versinler ki?” demiş. *** Bu olayı Zülfü Livaneli “Gözüyle Kartal Avlayan Yazar - Yaşar Kemal” adlı kitabında anlatır. Yaşar Kemal’i özleyen bir dostu olarak hatırladım yukardaki sözleri, size de aktarayım dedim. F 35 ABD, Rusya’dan S 400 füzeleri almamız nedeniyle Türkiye’yi F 35 projesinden çıkardı, uçuşa hazır 6 uçağımıza da el koydu. Emekli General Erdoğan Karakuş, F35 zararımızı anlatıyor: “11 Türk firması bu projeye yatırım yapmıştı. F 35’lerin 935 parçası Türkiye’de üretiliyordu. 11 milyar dolar gelir elde edecektik. Avrupa’ya satışlardan 16 milyar dolar sağlanacaktı. Uçaklar neredeyse bedavaya gelecekti. Türkiye programdan çıkarılınca 27 milyar dolar kaybettik. 6 uçağımız hala rehin olarak ABD’de hangarda duruyor” Erdoğan Karakuş, üretime hazırlandığımız Kaan ve Hürjet savaş uçaklarının motorlarının da ABD’den alınacağını hatırlatıyor... O zaman akla şu soru geliyor... ABD’ye güvenerek yola çıkılabilir mi? ABD’nin en sıkışık anda bizi yarı yolda bırakmayacağını kim söyleyebilir? Tek çözüm görünüyor ufukta: Uçağın en basit vidasından motoruna kadar milli üretim... MEKTUP Amerikalı emekli bir çiftle tanıştık… Dünyayı geziyor, emekliliğin tadını çıkarıyorlar, kendi ülkelerinde de Başkan Adayı Kamala Harris’in seçim kampanyasında çalışıyorlarmış... - Mesela neler yapıyorsunuz, diye sorduk... - Mesela mektup yazıyoruz, dediler.. - O nedir? Seçmenlere el yazısıyla mektup yazıp gönderiyorlarmış. İlk bakışta ne alaka diyebilirsiniz. Ancak elle yazılmış, seçmene adıyla hitap eden ve postayla ev adresine gönderilen mektuplar sempati kazanmak açısından etkili oluyormuş. Seçmenin kendini özel hissetmesini sağlıyormuş. Mektupta doğal olarak Kamala Harris’in vaatleri, mesajları, politik görüşleri yer alıyormuş... YALAN “Hayatımda bilerek hiç kimseye kötülük yapmadım, zarar vermedim, kimsenin hakkını yemedim, hiçbir canlıya zarar vermedim, haksız bir menfaat sağlamadım, hiç yalan söylemedim, diyen her kim olursa olsun yalan söylüyordur.”“Hayatımda bilerek hiç kimseye kötülük yapmadım, zarar vermedim, kimsenin hakkını yemedim, hiçbir canlıya zarar vermedim, haksız bir menfaat sağlamadım, hiç yalan söylemedim, diyen her kim olursa olsun yalan söylüyordur.” M. Ali Kılıçbay",https://www.milliyet.com.tr/yazarlar/melih-asik/dogan-kuban-7198205
Melih Aşık,ALMAN VAKFI,24 Eylül 2024,"Alman vakıfları hakkında yeni söylentiler kulağımıza geliyor. Bu vakıflar ülkemizde özellikle 90’lı yıllarda çok aktifti. Adenauer Vakfı, Friedrich Ebert Vakfı, Friedrich Naumann Vakfı, Heinrich Böll Vakfı adlarını çok sık duyardık... Bu vakıflar Alman siyasi partilerine bağlı olup sık sık konferans ve açık oturum düzenliyordu... Bu konferanslara bizim üniversitelerden seçkin araştırmacılar, bilim adamları vs. katılıyor, çok aydınlatıcı bilgiler dile getiriliyordu. Katılımcılar ülkemizi iyi analiz eden nitelikli uzmanlardı... O yüzden oturum bir beyin fırtınasına dönüşüyordu... Türkiye’nin geçmişi ve geleceği masaya yatırılıyor, toplumun röntgeni çekiliyor, gelecek perspektifleri konuşuluyordu... Ancak etkinlik küçük salonlarda yapılıyor çok fazla dinleyici tarafından izlenmiyordu. Bu vakıflardan birinin yöneticisiyle konuşmuştum. Konuşmaları baştan sona kayda alıyorlardı. Peki sonra ne yapıyorlardı? Cevap: - Hem bizim parti merkezine hem Dışişleri Bakanlığı’na gönderiyoruz... - Türk Dışişleri’ne de yolluyor musunuz? - İsterlerse göndeririz ama hiç böyle bir talep gelmedi... Bizim hükümetlerin pek danışmadıkları, fikir almadıkları akademisyen ve uzman görüşleri Alman Dışişleri Bakanlığı’nda dosyalanıyor, ülkemizin geleceğine ilişkin analizler yapılıyordu. Böylece... Yabancılar bizi bizden daha iyi izliyor, daha iyi tanıyordu... Artık sesleri pek çıkmıyor. Anlaşılan yeterince bilgilendiler! YÜRÜYÜŞ Avrupa Hareketlilik Haftası’nda İBB Başkanı Ekrem İmamoğlu, İstanbulluların daha çok hareket etmesi için yayaların lehine kararlar alınacağını söylemiş. Yürüme ve bisikletin teşvik edileceğini bildirmiş. Çok iyi olur… Ancak... 1) Yürümek için düzgün ve geniş kaldırım gerekir ki... Özellikle Beyoğlu, Beşiktaş, Kadıköy, Bakırköy gibi ilçelerde kaldırımlar kafe, lokanta ve marketlerin işgali altındadır. Ayrıca girintili çıkıntılıdır. Önünüze bakmadan adım atamazsınız. 2) Halkımız yürüme özürlüdür... Moda’da görüyoruz... Gepegenç insanlar bir iki kilometre yürümek yerine daha uzun sürelerde ayakta dikilip tramvay bekliyor. Metrolarda üç adım merdiven çıkmak yerine yürüyen merdivene doluşuyor. Özetle… Hem kaldırım yapmalı hem halka yürümenin faydalarını anlatmalı... Güneş ufuktan şimdi doğar... ERCAN Saygın iki spor yazarını geçtiğimiz hafta birbiri peşinden kaybettik… Biri Galatasaray sevdalısı Ahmet Çakır, diğeri Fenerbahçeli Ercan Güven... İki dost isim FB - GS derbisine günler kala hayattan ayrıldı... Yıllardır birlikte çalıştığımız Ercan Güven bir nezaket ve zarafet abidesiydi. Fenerbahçeliydi ama kulüp amigosu değildi. Yazılarında her zaman entelektüel bir tat, bir analiz derinliği bulurdunuz. Futbolda maç kazanmanın değil bilim ve ahlakın öncelikli olduğunu ustalıkla yansıtırdı... Yeni gazetecilere yeni ufuklar açtı. İz bırakan meslektaşlar arasında yerini aldı. Ailesine, sevenlerine ve spor servisimizdeki değerli dostlara baş sağlığı ve uzun ömür diliyorum... MANŞ’IN ÖTESİ Gazetelerde küçük bir haber olarak yer aldı... “İngiltere’ye Manş Denizi’ni botlar ve teknelerle geçerek gelen göçmen sayısı yılın ilk yarısında rekor kırdı. Bu yoldan gelenlerin sayısı 13 bin 489’a çıktı. Gelenlerin yüzde 18’i Afgan. Yüzde 13’ü İranlı, yüzde 10’u Vietnamlı, yüzde 10’u Türk ve yüzde 9’u Suriyeli.” ★★★ Böyle bir şey olabilir mi? Türkler de botlarla Manş’ı aşarak iltica etmeye kalkışır mı? Kalkışan olsa bile sığınmacı Türklerin sayısı Suriyelileri aşar mı? Olamaz... Evet çeşitli Avrupa ülkelerine göç etmeye yeltenen Türkler elbet vardır. Ama botlara binip de Manş denizini aşarak sığınmak hiç bizim yurttaşların harcı değildir. Anlaşılıyor ki, bu sığınmacılar Türkiye’ye girmiş ve Türk kimliği almış Suriyeliler, Afganlar, Pakistanlılar falandır... Ve sayıları Suriyelileri bile aşmıştır. UNUTMAK Diyarbakır’da vahşi bir cinayet işlendi. 8 yaşında kendi de adı gibi “narin” bir kız çocuğu akrabaları tarafından boğularak öldürüldü. Hâlâ ne öldüren belli ne cinayetin sebebi belli... Ancak bir aile cinayeti olduğu ve tüm ailenin susarak katili koruduğunu herkes görüyor. Peki bu köydeki diğer çocuklar acaba ne hissediyor? Her biri arkadaş acısı yanında... Ölüm korkusu içinde yaşamıyor mu? Herkes kaskatı kesilmiş… Kimse bir şey düşünemiyor... Örneğin köyün çocuklarına psikolojik destek vermek hiç gündeme gelmiyor. Muhalefet partileri ve sivil toplum kuruluşları neden en azından bu konuyu dile getirmiyor? Hepsi bizim çocuğumuz değil mi?",https://www.milliyet.com.tr/yazarlar/melih-asik/alman-vakfi-7195164
Melih Aşık,GÜNERİ’YE VEDA,03 Ekim 2024,"Güneri Cıvaoğlu dostumuz da ayrıldı dünyadan... Ölüm kederli ruhları sever... Hayat dolu insanların arkasına gizlenir. Güneri neşeli, kahkahalı, her zaman olumlu, kibar ve zarif adamdı. O yüzden hiç ölmeyecek gibi dururdu. Onunla dostluğumuz 1968 yılında Ankara Televizyonu’nda başladı. Birlikte siyasi programlar yaptık. 1982 yılında Güneş Gazetesi çıkarken beni de davet etti. Bu köşe Güneş’te başladı. Adı o zaman Arka Pencere idi. Bu adı Güneri bizzat koymuştu. 1986’da Güneş’te vedalaştık, on yıl sonra Milliyet’te buluştuk. Güneri konforlu ve aristokrat yaşam tarzını severdi. Bu yanıyla eleştirilirdi. Ne var ki, tüm gazetecilerin sıkıntı çekmeden yaşamasını da isterdi. Güneş Gazetesi, çıkmaya başladığı 1982 yılında Babıali’de adeta devrim yaptı. Gazeteci ve yazarlara o güne kadar görülmemiş transfer ücretleri ve maaşlar verildi. Diğer gazeteler elemanlarını tutabilmek için maaşları yükseltmek zorunda kaldılar. Basında olay oldu. Güneri, kibar ve zarif adamdı. Gazeteciliği de o çizgide sürdürdü. Gazete yayınında kimseye hakaret edilmezdi. Gazeteye saldıran olursa sadece zarif bir cevap verilir ve “Kervan yürüyecektir” demekle yetinilirdi. Kendi yazılarında kimseyi incitmemek için sözü biraz dolaştırır, sözcükleri yumuşatırdı. Bizim görüşlerimiz uyuşmasa da yazılarımıza müdahale etmezdi. Zarafet odalara da yansır, her odada büyücek bir vazo bulunur, içindeki çiçekler her hafta başı yenilenirdi. İstediği gibi yaşadı, son günlerinde bile hayatı ihmal etmedi, arkadaşlarıyla güldü eğlendi, mutlu ayrıldı dünyadan... Tüm ailesinin ve sevenlerinin başı sağ olsun... DOĞRUSU Büyütülerek inşa edilen Abdi İpekçi Spor Salonu’nun “Basketbol Gelişim Merkezi” adıyla açılmasının akla getirdiklerini yazmıştık... Abdi İpekçi adının ve tabii spora emek vermiş diğer gazetecilerin Merkez içinde yer alan birimlerde adlarının yaşatılmasını önerdik. Abdi İpekçi’nin kızı Nükhet İpekçi’nin görüşlerine de yer verdik. Nükhet İpekçi, bir yanlış anlama olmaması için küçük bir düzeltme yaptı... Kendilerinin isim konusunda kamuoyuna ya da yetkililere yönelik doğrudan ya da dolaylı bir taleplerinin olmadığını belirtti... Böyle konuların siyasi karşıtlıklara malzeme yapılması da ayrıca rahatsızlık yaratıyor. Abdi İpekçi’nin anısına saygıyla... FAKÜLTE Kadıköy yakasında gezinirken gözümüz bir tabelaya takılıyor: “Tavuk Fakültesi”... Hukuk fakültesi, tıp fakültesi, eczacılık fakültesi... Bunları anlarız da Tavuk Fakültesi ne alaka? Fakültede tavuklar mı okuyor? Yoksa içinde tavukçuluk dersleri mi veriliyor? Hiçbiri değil... Sadece tavuk dürüm, tavuk döner filan satılıyor... Tabelayı görünce dükkâna girip sorduk: - Dekan Bey burada mı? - Kim dediniz? - Yani patron burada mı? Yokmuş... Birer dürüm yedik çıktık. Lezzetliydi. PARANTEZ Rahmetli İlhan Selçuk yazılarında zaman zaman “İsrail - Yunanistan parantezi”ne dikkati çekerdi. Türkiye’den Kemalizm’i söküp atamayan, bağımsızlık ateşini söndüremeyen ABD, ülkemizi Yunanistan - İsrail parantezi içine almıştır... Sıkıştırmaktadır. Özellikle Kıbrıs Harekâtı’ndan beri bu böyle... Hamas ve Hizbullah’ı tuzağa düşüren İsrail, ABD desteğinde önce Lübnan’ı, ardından İran’ı yok etmeye hazırlanıyor. Türkiye’nin bugün değilse de yarın hedefe konması olasıdır. Öte yanda ABD silahlarını Yunanistan’a yığmış, İsrail’in arkasında olduğu gibi bütün varlığıyla Yunanistan’ın da arkasında hazır bekliyor. Hedef ülke bellidir. Bu durumda ne yapmalı? Türkiye hep bir ağızdan barış diye bağırmalı. Savaşı ağzına almamalı... Bu arada gelişmeleri sipere yatmış vaziyette suskun izleyen muhalefet partileri de biraz ağzını açmalı. Atatürk’ün “Savaş zaruri olmadıkça felakettir”, gibi sözlerini hem iktidara hem topluma hatırlatmalı. Durum ciddi... SİYASET Devlet Bahçeli, Meclis kürsüsünde konuşuyor: - Buradan sesleniyorum, Halk TV ve Cumhuriyet Halk Partisi ayağını denk alsın... Devlet Bahçeli, Halk TV’de yapılan programlarda Sinan Ateş cinayetini sorgulayan gazetecileri de “soytarı” diyerek hedef alıyor... MHP Lideri daha sonra resepsiyonda CHP Lideri Özgür Özel ile karşılaşıyor... Konuşmaları şöyle: - Nasılsın iyi misin? Birbirimizi kırmıyoruz inşallah. - Yok yok efendim... - Üzülme, bazen siyaseten söylememiz gereken şeyler oluyor... Siyasetin gereği o da... Siyasetçilerin hangi sözü gerçek, hangisi siyasi? Nasıl bileceğiz?",https://www.milliyet.com.tr/yazarlar/melih-asik/guneriye-veda-7201607
Melih Aşık,KATİLİ EĞİTMEK,26 Eylül 2024,"Gepegenç bir polis memuru Şeyda Yılmaz, İstanbul Ümraniye’de görev başında bir sabıkalı tarafından başından vurularak şehit edildi. 19 yaşındaki katil zanlısı Yunus Emre Geçit’in 19 suç kaydının olması öfkelerin doruğa yükselmesine yol açtı. “Bu şahıs hala nasıl sokakta dolaşıyor” sorusu soruldu. İdam cezasının geri gelmesini isteyenler kendi haklılıklarına bu cinayeti kanıt gösterdiler vs... Katil neden dışarıda? Diğerleri hapislik değilmiş. Katilin 5 dosyası varmış. 3’ünün soruşturması, 2’sinin de yargılaması devam ediyormuş. Sokakta dolaşmasını engelleyen bir durum yok. Ayrıca o suçlardan mahkum etseniz bir iki yıl içinde yine çıkacak yine suç işleyecek. Önemli olan bu insanı topluma zarar vermeyecek bir bireye dönüştürmek. Bu konuda eğitmek, uslandırmak hatta topluma faydalı birey yapmak. Bunu yapabiliyor muyuz? Zor ve zahmetli ama sağlıklı yol bu... İnsanları suçlu yapan ortamları yok etmek, suça sapanları da çağdaş yöntemlerle terbiye etmek. Eğer uzun vadeli çözüm istiyorsak bu yolu ve yöntemi izlemeliyiz. Kestirme çözümlerden fayda ummamalıyız. Noktayı koyarken, polis camiasında doğan haklı öfkeye rağmen sanığın çöp torbasına sokulup hayvan aracıyla taşınmasının da doğru olmadığını, en acılı zamanlarda bile hukukun unutulmaması gerektiğini kaydedelim... TÜRKÇE 26 Eylül Dil Bayramı’nın 92. yılında okurumuz not geçti... ‘Türkçeyi bir türlü sökemedik... Oysa güzel, kulağa hoş gelen, her türlü duyguyu ifadeye elverişli, kolay öğrenilebilen bir dilimiz var. Var da hâlâ “de” ve “da”yı ayrı yazmasını, askeri ile asgari, mahsur ile mahzur, nüfus ile nüfuz gibi sözcükleri karıştırmamayı öğrenemedik...’ Bir sözün İngilizce veya Fransızcasını öğrenince Türkçe yerine onu kullanmayı marifet sanıyoruz... Arapçası varsa tercih ediyoruz... Bu dille her şeyi ifade edebileceğimizi Yaşar Kemal’den Aziz Nesin’e, Nazım Hikmet’ten Orhan Kemal’e, Sabahattin Ali’den Sait Faik’e nice şair ve yazarımız değerli eserleriyle kanıtlamıştır. Dili arılaştırmak ve güzelleştirmekte öncülük öğretmen, televizyoncu, gazeteci ve edebiyatçılara düşer. Bu görevi ihmal ediyoruz... Dilimiz kimliğimizdir. Kaybedersek zaman içinde biz de kaybolur gideriz. EDEBİ Bir lüks tekne açıkta demirlemiş... İçinde bir çift ayaklarını uzatmış keyif yapıyor. Adam önündeki bilgisayarla meşgul... Kadın ise kitap okuyor... Bir ara kafasını kitaptan kaldıran kadın diyor ki: - Sürekli twitter’i izliyorsun. Boşa vakit kaybı. Bence kaliteli edebiyata yönelmelisin... Adam yanıt veriyor: - Kaliteli edebiyatta keskin, iyi kötü ayırımı yok. Beni tatmin etmiyor... Usta sanatçı Behiç Ak’ın Cumhuriyet’teki bu karikatürü birkaç çizgiyle halkın edebiyata bakış eğilimini özetliyor. MANTAR BİNA Galata’da St Benoit Lisesi’nin üst tarafında yaşayan emekli diplomat dostumuz yazıyor: - Birkaç yıl önce penceremden hem deniz, hem Asya tarafı görünürdü. Bahçeşehir Üniversitesi’nin yanındaki üzeri örtülü bina yıllar içinde yükseldi. Asya tarafı ve deniz görünmez oldu. Bina yükselmeye devam ediyor. Beyoğlu Belediye Başkanı bir kahvemizi içmeye gelirse bu manzarayı ona da gösterebiliriz. ADIMLAR İBB Başkanı Ekrem İmamoğlu’nun vatandaşı daha çok yürümeye teşvik edici sözlerine yer vermiştik. Ancak kentte yürümeye elverişli kaldırım bulunmadığını ayrıca vatandaşımızın yürümeye de pek meraklı olmadığını kaydettik Ziya Uçkan dostumuz belediyeye bir öneride bulunuyor. Diyor ki: “Acaba pazar günleri 9 - 10 saatlerinde bazı sokak ve caddeler yürüyüş için araç trafiğine kapatılsa nasıl olur. Mesela... Eminönü, Bağdat Caddesi, Ortaköy - Bebek arası, Etiler Nisbetiye gibi... Bizce iyi olur... Belediye, halkı özendirmek için, bu caddelerde yürüyüş yarışları bile düzenleyebilir...",https://www.milliyet.com.tr/yazarlar/melih-asik/katili-egitmek-7196611
Melih Aşık,KUMAR İPTİLASI,21 Eylül 2024,"Siyaset pek çok yönden kumara benzer... Bazılarında aynen kumar gibi iptila halini alır. Siyaset iptilasına yakalanan kişi sağduyusunu yitirir, kulakları eleştirileri duymaz olur. Bu iptila nasıl bir şeydir? Koç Üniversitesi Yayınları’ndan çıkan, ‘kumarın nasıl bırakılacağına’ ilişkin kitapta bize bu konuda aydınlatıcı bilgiler veriliyor. Bağımlılık yapan ana madde beyinde salgılanan “dopamin” dir... Dopamin, siz ödül (alkış) aldığınızda salgılanıyor, kendinizi iyi hissetmenizi sağlıyor. Kumarda kazandığınızda salgılanan ve size mutluluk hissi veren dopamin zaman içinde kumar aklınıza geldiğinde de harekete geçiyor. O sırada aklınızdan kumarla ilgili olumlu düşünceler geçiyor. - Bu sefer kazanacağım - Sadece 500 lira koyacağım param bitince kalkacağım - Son defa oynayıp bırakacağım, vs. Beyin sonunda sizi masaya oturmaya ikna ediyor. Ne var ki kaybetseniz de kazansanız da masadan kalkamıyorsunuz. Kumardan uzak kaldığınızda vücudunuzda rahatsızlıklar, gerilimler, terlemeler başlıyor, günlük hayatta hırçınlaşıyor, sakinleşmek için kendinizi yine kumar masasına (koltuğa) atıyorsunuz. Siyasete müptela olmuş kişi evine çekilip bahçedeki tavşanlarla veya torunuyla vakit geçirmeye başladığında huzursuz oluyor, geriliyor, ancak koltuğu geri alma mücadelesine başlarsa rahatlıyor. Tedavisi (özellikle belli yaştan sonra) çok zor bir hastalık bu... HUKUK Günümüzün en fiyakalı laflarından biri : “Hukuk önünde hesaplaşacağız” Haksızlığa uğrayan biri karşısındakine laf yetiştirmeye tenezzül etmiyorsa böyle konuşuyor. “Onunla hukuk önünde hesaplaşacağız” Ya da gücünüz laf dalaşına yetmiyorsa aynı terane: “Hukuk önünde hesaplaşacağız” Mağdurlar böylece hem hukuka bağlılığını ifade ediyor hem sorunları hukukla çözmek, şiddete başvurmamak konusundaki kararlılığını dile getiriyor... Bendeniz de karışık durumlarda: “Hukuk yoluyla hesaplaşmak” taraflısıyım. Ancak hukukun yerini bilmiyorum! Birisi adresini verirse hukukun yerini bulur karşımdaki densizle orada hesaplaşırım. Sizin bu konuda bir fikriniz var mı? Hukuk nerede yaşıyor? Adresi neresidir? SÖZ “Hiçbir şey bir fikirden daha tehlikeli değildir. Eğer o fikir sahip olduğunuz tek fikirse.” Emile Chartien ★★★ “Size ne yapacağınızı söyleyebilirler ama ne düşüneceğinizi asla.” Denis Diderot ★★★ “Bize verilen ömür ne kadar olursa olsun memnun olmak gerekir. Bir aktörün hoşa gitmesi için piyesin bitmesine hacet yoktur. Oynadığı perdede beğenilmesi yeter. Bir ömür kısa da olsa iyi şeyler yapacak, şerefli bir tarzda yaşamaya yetecek kadar uzundur” SENFONİ Fenerbahçe - Galatasaray derbisine saatler kala... Biraz müziğe değinelim. Galatasaray adına bestelenmiş bir senfoni bulunduğunu bilir miydiniz? Kulüp için bir senfoni bestelenmesi fikri Müzikotek firmasının sahibi Galatasaraylı müzik yayıncısı Dağhan Baydur’a aittir. Senfoni, kulübün 100. kuruluş yıldönümü münasebetiyle, ABD’de yaşayan ünlü besteci, koyu Galatasaray taraftarı Kâmran İnce’ye hazırlatılmış ve 9 Aralık 2005’te ilk kez İstanbul’da icra edilmişti. Galatasaray dünyada senfonisi olan ilk kulüptür. İkincisi ise, daha sonra Galatasaray’a özenerek Fazıl Say’a senfoni ısmarlayan Fenerbahçe’dir. Kısacası... Bugün dünyada spor kulüplerine ait yalnızca iki senfoni var: Biri Galatasaray’ın, ikincisi Fenerbahçe’nin. Yaklaşık 40 dakikalık bu senfoniler özel konserlerde halka dinletilse ve spora biraz olsun müzik aşılansa iyi olmaz mı? KADIN Mehmet Ali Kılıçbay dostumuz facebook’ta merakını dile getirmiş: “Birden aklıma takıldı da: Allah’la biten özel adlar, örneğin Nurullah, Seyfullah, Abdullah ve daha onlarca benzeri neden kızlara takılmaz?” İhtimal; kadınların Allah’a uzak olduğu düşünülmüştür. Ne var ki, özellikle Osmanlı sarayında kadınlara çok güzel, şiirsel adlar verilmiştir... Mesela: Emsalinur Kadın, Nevfidan Kadın, Nuritab Kadın, Piruzufelek Kadın, Hüsnümelek Hanım, Mihrimah Sultan, Servetseza Kadın, Perestu Kadın, Mahitab Kadın, Gülcemal Kadın, Verdicanan Kadın, Nalandil Hanım, Ceylanyar Hanım, Serfiraz Hanım, Nüketseza Hanım, Edadil Kadın, Naile Sultan, Nazikeda Kadın, Nurefsun Kadın, Müşfika Kadın, Nazperver Kadın, Gülruh Kadın, Akile Sultan, Aynısafa Kadın, Ceylanyar Hanım, Devletşah Hatun, Esmehan Sultan, Mehtabe Kadın, Nakşidil Sultan, Neslişah Sultan, Nüketseza Hanım...",https://www.milliyet.com.tr/yazarlar/melih-asik/kumar-iptilasi-7193805
Melih Aşık,New York,01 Ekim 2024,"Sosyalist Enternasyonal toplantıları için New York’a giden CHP Lideri Özgür Özel’e, Türk Evi’nin çıkışında gazeteciler o günlerde patlak veren New York valisine rüşvet verildiği iddialarını soruyor... Özgür Özel rüşveti kınayacak ve sözü yargıya bırakacak yerde olayı normalleştirecek hatta savunacak sözler söylüyor... Bir gazeteci farklı bir soru soruyor: - 25 ülke Afganistan’da insan hakları ihlallerine karşı yasal önlemler almak üzere bir inisiyatif başlattı. Bu ülkeler arasında Fas dışında bir İslam ülkesi görmedik. Ülkenizin duruşu nedir? Özgür Özel’den yanıt: - Biz Cumhuriyet Halk Partisi olarak Dışişleri Bakanlığımızın ve buradaki temsilcilerimizin tayin ettiği hattı takip ediyoruz... CHP lideri partisinin insan hakları konusundaki duyarlığını dile getirecek ve imza yetkisinin kendilerinde olmadığını hatırlatacak yerde sözü “İktidar partimiz ne derse o” demeye getiriyor. Tuhaf karşılanıyor. MARŞ Yabancı futbolcular ülkemizde her maçtan önce İstiklal Marşı’nın okunmasını çok yadırgıyormuş. Haksız sayılmazlar. İstiklal Marşı milli maçlarda okunur da lig maçlarında neden okunur anlaşılmaz. Üstelik sahadaki takımlarda yabancılar çoğunluktayken... Bizce de İstiklal Marşı olur olmaz yerlerde okunmamalı. Marş, ulusal bağımsızlığın simgesidir. Atatürk, İstiklal Marşı’nın önemini şöyle vurgular: “Bu marş bizim inkılabımızın ruhunu anlatır. En beğendiğim yeri ise şu mısralardır: ‘Hakkıdır hür yaşamış bayrağımın hürriyet / Hakkıdır hakka tapan milletimin istiklal’... Benim bu milletten asla unutmamasını istediğim mısralar işte bunlardır. Bu demektir ki efendiler Türk’ün hürriyetine dokunulamaz.” PATRİK Fener Rum Patrikhanesi, Lozan’a göre Fatih Kaymakamlığı’na bağlı bir yerel dini kuruluştur. Ancak Patrik Bartholomeos, arkasına aldığı ABD’nin de gücüyle kendini Ekümenik (evrensel) Patrik ilan ettiği gibi ruhban okulunun açılması için de büyük çaba sarf ediyor. Patrik, Yunan basınında yer alan demecinde ruhban okulunun yakında açılacağını, iktidarın bu konuda söz verdiğini öne sürüyor. Heybeliada Ruhban Okulu, devlet denetimine girmeye karşı çıkması üzerine 1971’de kapatılmıştı. Büyükelçi Onur Öymen soruyor: “Bu karar neye dayanarak alınmıştır? Hukuki gerekçesi nedir? Ruhban okulu bugüne dek neden açılmadı? Eğer Türkiye’nin çıkarına bir kararsa açıklamayı neden Ankara değil de Yunanistan’da Patrik yapıyor? Konu Meclis’te ele alınmalıdır.” İPEKÇİ Abdi İpekçi spor salonu yıkıldı, yerine çok daha geniş alanda bir spor merkezi inşa edildi, adı “Basketbol Gelişim Merkezi” oldu... Yeni bir spor tesisinin İstanbul’a kazandırılması sevindirici... Peki Abdi İpekçi adı neden kaldırıldı? Kaldırılmamalıydı... Diyelim yapının niteliği değişti. Bu spor kompleksi içinde en azından salonlardan birine Abdi İpekçi adı verilemez miydi? Abdi Bey’in kızı Nükhet İpekçi ile konuştuk... Dedi ki: - Babamın ilk yazıları spor üzerinedir. Kırmızı Beyaz ve Şut adlı dergilerde yayınlandı. Gelişim Merkezi içinde bir müzenin bulunacağı söyleniyor. En azından bu müzede eski dönemlerin spor yazarlarının yazıları, fotoğrafları da yer alabilir. Abdi İpekçi adı müzede bu şekilde yaşatılabilir... Unutmamalı: Geçmişe saygı bugüne ve geleceğe de saygıdır... ESPRİ Müjdat Gezen, Cumhuriyet’te anlatıyor: Bir televizyon programına konuk olmuştum yıllar önce. Mehmet Ali Erbil sunuyordu. Hemen yanımda bir bey oturuyor. Bütün dişleri altın. Göz göze geldik. Adama, “Dikkat et, ağzına hırsız girmesin” dedim. Adam başladı gülmeye. Mehmet Ali programı kesti gülmekten. Ben bir üzüldüm anlatamam. Adamcağıza, “Bana kızmadın değil mi?” dedim. “Benimle şaka yaptığın için çok memnun oldum” dedi. Ama ben günlerce “Acaba adamcağızı kırdım mı?” diye düşündüm durdum. Üstat Burhan Felek derdi ki: “Espri aklına geldi miydi hemen yapacaksın, aksi halde küser gider, bir daha gelmez.” Ben de buna inanırım. Aklıma gelen espriyi ağzımda tutmayayım derken başıma çok şeyler geldi. Çünkü çoğunluk espriyi hoş görmez, ciddiye alır! HEDİYE New York Belediye Başkanı Eric Adams’ın rüşvet aldığı iddiaları tartışılırken ABD’de Başkan’ın bile en çok 200 dolarlık hediye kabul edebileceği anımsatılıyor. Türkiye’de sıradan bir memurun kabul edebileceği hediyenin tavanı 10 asgari ücret yani 170 bin liradır. Eder 5 bin dolar. Yani; ABD Başkanı’nın hediye sınırı 200 dolar, bizim bakanlık odacısının 5 bin dolar... Adeta ikramiye!",https://www.milliyet.com.tr/yazarlar/melih-asik/new-york-7199986
Melih Aşık,GÜNEŞ’Lİ GÜNLER,05 Ekim 2024,"Kadim dostumuz Güneri Cıvaoğlu’nu sonsuzluğa yolladık… Geriye kaldı anılar... Güneri, Güneş Gazetesi’nin küçük ortağı ve genel yayın müdürüydü. Güneş Gazetesi çıkarken biz de kadroda yerimizi almış, prova baskılarda bu köşeyi yapmaya başlamıştık. Gece geç vakitlere kadar çalışıyor, eve gidiyor, az uykuyla sabah erkenden gazeteye dönüyorduk. Necati Doğru aynı durumdaydı. Güneri’ye dedim ki: - Eve gidip gelmek çok vakit kaybettiriyor, izin verirsen biz Necati ile bir otelde kalalım... Hiç düşünmeden ‘tabii ki’, dedi... O zamanlar gazeteciler eğer gerekirse bitli sınıftan Stop Otel’de kalırdı. Geceliği 10 liraydı. Ancak Güneş zengin gazeteydi. Yaratana sığınıp Tepebaşı’ndaki 4 yıldızlı Etap otelinde yer ayırttık. Bizi gören bazı arkadaşlar da otele yerleşti... Yaklaşık iki hafta orada konforlu bir hayat yaşadık. Bir gün Güneri sordu: - Siz nerede kaldınız? Ben utana sıkıla: - Tepebaşı Etap’ta... Güneri, gayet ciddi: - Neden Taksim Etap’ta kalmadınız, diye sormaz mı? Taksim Etap o dönemde İstanbul’un en pahalı otellerinden biri... Ben bizimle dalga mı geçiyor diye yüzüne dikkatle baktım... Dalga geçmiyordu... Gazetecilerin en iyi koşullarda yaşamasını istiyordu... Evet biraz fazla abartmıştı... Bu tür gazetecilik pek sürdürülebilir değildi... Ama niyet iyiydi... Güneş çok yaşamadı... Ancak gazeteci ve yazarların da para kazanabildiği bir dönemin kapılarını açtı. Çay simit dönemi gerilerde kaldı. Eskilerin deyimiyle... O da bir devir idi karıştı zamane... HANDİKAP Türk futbolunun sefaleti kendini özellikle dış maçlarda gösteriyor. Avrupa liglerinde oynayan takımların kültürü, ekolü, sistemi var. Bu sisteme uygun oyuncu alıyor, tutarlı futbol oynayan ekipler kuruyorlar. Bizim takımlar ise Avrupa’nın satışa çıkardığı eskiden ünlü ama artık inişe geçmiş futbolcuları yüksek paralarla transfer edip sahaya sürüyor. Sistem yok. Alınan futbolcular ünlü de olsa farklı yetenekteler. O zaman tutarlı bir takım oyunu oluşmuyor. O yüzden bizimkiler Avrupa’nın zayıf ekipleri karşısında bile şaşalıyor, güç duruma düşüyorlar. Futbolcu almasını da bilmiyoruz. Örnek: GS, 9 milyon euroya Jellert adlı bir sağ bek aldı. 5 yıllık sözleşme yaptı. Bu genç üç maçta yarımşar devre oynadı. Beğenilmedi. Şimdi onu satıp yeni sağ bek almaktan söz ediyorlar. Futbolcuyu izliyor ama GS’da oynayıp oynayamayacağını anlamıyorsanız, siz bu işi nasıl sürdüreceksiniz... KADAVRA Eskişehir’de Osmangazi Üniversitesi’nde hüzünlü bir tören... 6 yıl önce ölen muhasebeci Ali Arıcan alkışlarla son yolculuğuna uğurlanıyor. Öykü dramatik. Emekli muhasebeci Ali Arıcan, 2018 yılında 67 yaşındayken hayatını kaybetmiş. Ölmeden önce bedeninin tıp fakültesinde kadavra olarak kullanılması yönünde vasiyette bulunmuş. Arıcan’ın bedeni ölümünün ardından ailesinin rızası ile Osmangazi Üniversitesi Tıp Fakültesi’ne bağışlanmış. 6 yıl kadavra olarak tıp bilimine katkıda bulunmuş... Ali Arıcan’ın bedeni üç gün önce ailesine teslim edilirken yapılan konuşmalarda, üniversitede kadavra sıkıntısı çekildiği, yurt dışından getirtilen kadavralara 20 bin dolara yakın para ödendiği belirtildi. Ali Arıcan, son yolculuğuna hocalar ve öğrenciler tarafından övgüler ve alkışlarla uğurlandı. Arıcan’ın bilime katkısı bu alkışa layıktı... HOCAM En çok hoca nerede bulunur? Din camiasında mı, akademik camiada mı? ikisi de değil... En çok hoca futbol camiasında bulunuyor! Maçlarda futbolcular hakemlere ‘hocam’ diye hitap ediyor. Futbolcular antrenörlere “hocam” diyor... Bir futbolcu futbolu bırakıp ertesi yıl antrenörlüğe başladığında genç yaşında “hoca” oluveriyor... Ekranlardaki futbol tartışmalarında eski futbolcular birbirine “hocam” diye hitap ediyor. Hocam aşağı hocam yukarı... Artık hoca olmak için yıllarca okumak, sınavlardan geçmek, ilim irfan sahibi olmak gerekmiyor... Karşısındakine nasıl hitap edeceğini bilemeyen kişi “hocam” deyip çıkıyor işin içinden... Sözün içi boşaldı… PLAN Ortadoğu’da savaş rüzgârı şiddetini arttırırken yaşam temposu değişiyor. Bir İranlının şu sözleri, savaş havasının insanların ve toplumların gelecek planlarını nasıl etkileyebileceğini gösteriyor: “Beş yıllık planlarımı yavaşça çekmeceye koyuyorum ve beş saatlik planlarımı çıkarıyorum!” SÖZ Ayı ile dansa kalkarsanız unutmayın, dans siz değil ayının istediği zaman biter. (Rus atasözü)",https://www.milliyet.com.tr/yazarlar/melih-asik/gunesli-gunler-7203292
Melih Aşık,BAŞARI SIRLARI,31 Ağustos 2024,"Mustafa Kemal Atatürk’e bir Amerikalı gazeteci soruyor: - İşlerinizde nasıl başarılı oluyorsunuz? Cevap: “Ben bir işte nasıl başarılı olacağımı düşünmem. O işi başarmama neler engel olabilir diye düşünürüm. Engeller ortadan kalktıktan sonra iş kendiliğinden olur...” Zor bir durum karşısında nasıl tavır almalı? Mazhar Müfit Kansu’ya bunu anlatıyor: “Herhangi bir zorluk karşısında benim yaptığım iş şudur; Vaziyeti iyice belirlemek sonra bu vaziyet karşısında alınacak tedbirin ne olduğuna karar vermek. Bu kararı bir kere verdikten sonra acaba yapayım mı yapmayayım mı, diye tereddüt etmeden kararı uygulamak... Başaracağıma inanarak uygulamak...” Celal Bayar anlatıyor: “Atatürk metodolojisinde duyguya yer yoktur; Laboratuvara girmiş bir ilim adamı tüpteki oksijenle hidrojen arasında nasıl bir ayırım yapmaz, birinden birini kendine daha yakın görmezse, sosyal bilim laboratuvarına giren bir devlet adamı da doğru bir sonuca varabilmek için tüm duygularından sıyrılmak zorundadır. Atatürk işte bunu başarabiliyordu...” Yakup Kadri Karaosmanoğlu O’nun derin bir muhakeme, isabetli bir görüş ve cüretli bir karar verme kabiliyeti bulunduğunu ifade eder ve şöyle der: “Vasıflarının yüzde 80’ini askerlik mesleğine borçludur” Planlı ve örgütlü hareket etmek, bilimin gösterdiği yolda ilerlemek, halka güvenmek ve güven vermek Ata’nın başarı sırlarıydı. MUZİP SÖZLER - Muzip gençler tarafından yeni türetilmiş kelimeler: - Çayyaş: Çay bağımlısı, çay içmeden yaşayamayan kişi... - Dekılte: Erkeklerin gömleklerinin üstten 4 - 5 düğmelerini açarak göğüs kaslarını sergilediği, çoğunlukla kıllarıyla, bazen de altın kolyeleriyle fiyaka yapmaya çalıştığı görüntü. - Hiç çamaşırı: Transparan kadın çamaşırı veya giyilmemiş olan iç çamaşırı. - Cinekolog: İçine cin girmiş kadınlara hizmetlerde bulunan din referanslı uzman. - Kankamatik: Yalnızca parasız kalındığında görüşülüp borç alınabilen, yakınmış gibi davranılan ensesi kalın arkadaş. - İçerdöver: Her akşam eve sarhoş gelip karısını, çocuğunu döven, olmaz olası ve elleri kırılası koca veya baba. - Sinirbaz: Sizi her defasında sinirlendirmeyi başarabilen çok özel kişi. - Lafıza kaybı: Söylenilen sözün unutulması, sık sık yanındakilere “Ne diyordum ben” sorusunu sorma ihtiyacı duyulması. - Jeloğlan: “Jölesiz sokağa çıkmam abi” diyen erkek tipi. - Shopşal: Alışveriş merkezlerinde saatlerce aylak aylak dolaşan kimse. - Notlakçı: Sınavlara başkalarının notlarından fotokopi çekerek hazırlanan beleşçi öğrenci. (Facebook’tan) KAÇAK Gazetelerde hemen her gün ülkemizden den kaçarken yakalanan sığınmacılara ilişkin haberler yer alıyor. Bolu Belediye Başkanı Tanju Özcan bir çağrı yapıyor... Okuyalım: “Tüm emniyet teşkilatı mensuplarımıza, polis kardeşlerime sesleniyorum. Sizleri ne kadar çok sevdiğimi ve saygı duyduğumu bilirsiniz. Sizden rica ediyorum, lütfen şu Türkiye’den kaçmaya çalışan sığınmacıları yakalamayın. Bırakın geçsinler Avrupa’ya, boş verin, görmezlikten geliverin...” Çağrı hukuka ve devlet terbiyesine uymasa da kulağa hoş geliyor. TRİBÜN Bu hafta GS - Young Boys maçından önce ünlü spor adamı Swen Göran Ericsson’un ölümü için saygı duruşu yapıldı. Bizim seyircinin önemli bölümü saygı duruşu sırasında susmadı. Tribünlerdeki uğultu sürdü. Bu güruh milli maçlarda da rakip takımın marşı çalınırken susmayıp ıslıklıyor. Oysa söylemeye gerek yok... Başkalarına saygı duymayanlar kimseden saygı görmez. Futbolu öğrenemediğimiz gibi futbol seyircisi olmayı da öğrenemedik... DAVET Dışişleri Bakanı Hakan Fidan beş yıl aradan sonra ilk kez AB Dışişleri Bakanları toplantısına davet edildi. Unutulmuş akrabalar birden hatırlanır ve düğüne davet edilirse altında sebep aranır... Avrupalıların aniden bizimle diyalog kurmak mı akıllarına geldi? Yoksa Kıbrıs’la ilgili çorap mı örüyorlar? Emekli Büyükelçi Tugay Uluçevik bu ikinci ihtimal üzerinde duruyor. Kuşkulu bir davet bu... KRAVAT Emekli Büyükelçi Aydın Sezer kimi siyasetçileri uyarıyor: - Kısa kollu gömlekle kravat kullanılmaz... EMEK Çalışmadan da para kazanılabilen bir ülkede…. Ekmek parası için günde 10 saat ter döken işçinin… Ne kendine ne emeğe saygısı kalır… O ülkede işler baştan savma yapılır. Makinalar ikide bir bozulur. Araçlar yolda kalır. Yollar yağmurda çöker. Trenler kaza yapar... Otobüslerde yangın çıkar... İş cinayetleri birbirini izler. Emek kutsal olmaktan çıkarsa Ne tutarsanız elinizde kalır. Hayat yaşanmaz olur...",https://www.milliyet.com.tr/yazarlar/melih-asik/basari-sirlari-7181795
Melih Aşık,DÜNKÜ HİKAYE...,03 Eylül 2024,"En çok vergi verenler açıklandı. Rekorlar belli oldu. Vergi rekortmeni deyince eskiler Matild Manukyan’ı hatırlar. Manukyan zamanın en büyük genelev patroniçesiydi. 1986 - 93 yılları arasında 6 kez vergi şampiyonu oldu. 1992 yılında Milliyet anlı şanlı işadamlarını sayıp “Manukyan’ın altında kaldılar” diye manşet atınca olay oldu. İş dünyasından gazeteye sitem yağdı. Batı basını fırsatı kaçırmadı: “Müslüman bir ülkede Hıristiyan bir genelev patroniçesi vergi rekortmeni oldu” diye başlık atıldı. Manukyan ödül törenlerinde en arka sıralara oturtuldu. Cumhurbaşkanı Süleyman Demirel, elini sıkmadı. Vergiden kaçınırken utanmayanlar Manukyan rekortmen olunca utandı. Rahmetli arkadaşımız Metin Çakmak: “Milyonlarca metrekarelik tesislerde on binlerce işçi çalıştıran işyerleri dururken, 2.5 metrekarelik işyerlerinde az sayıda sermaye ile vergi rekortmeni olmayı başaran Manukyan” diye espri yapınca epey gürültüsü olmuştu. Manukyan’ın geliri işlettiği evlerden ziyade sahip olduğu gayrimenkullerdendi. Ama yine de manzara iş dünyası adına tatsızdı. Meclis sonunda duruma çözüm buldu! Kurumlar vergisiyle, stopajlarla vs. oynanarak yasa da Manukyan’ın rekortmen olmayacağı şekle sokuldu. Manukyan, gazete röportajlarında, aşırı para kazanmadığını sadece kayıtları düzgün tuttuğunu söylüyordu. Bu kadarı da rekor kırmasına yetiyordu. Sonunda Manukyan’ın şampiyonluğu önlendi, iş dünyasının prestiji kurtuldu! BAKIRKÖY Yeşilyurt’ta, Hava Harp Okulu karşısındaki kavşakta üst geçide çarparak yanındaki otomobilin üzerine devrilen TIR, 4 kişilik aileyi yok etmişti. Kaza Mart ayında meydana gelmişti. Geçen hafta aynı noktada yeniden kaza oldu. Aynı üst geçide takılan TIR, yanındaki belediye otobüsünün üzerine devrildi, 6 kişinin yaralanmasına yol açtı. Okurumuz Semih Kalkanoğlu diyor ki: “O köprü demirdendir. Kolayca yükseltemezsiniz. Yapacak tek şey var. Yolun zemini 25 santim “kazılarak” derinleştirilecek. Bu iş bir gecede yapılır. Akşam başlarsınız sabah iş biter.” NOT: Bakırköy’ün umut ve alkışla göreve getirilen bir başkanı vardı: Dr. Ayşegül Ovalıoğlu... Acaba bu konuyla ilgileniyor mu? AYYDIN Mülkiyeli arkadaşımız akademisyen - yazar Mehmet Ali Kılıçbay, “aydın” tartışmasında görüş belirtiyor: 1- Bizim ülkede çok az aydın vardır. 2- Okumuşların çok azı aydındır. 3- Aydın entelektüel değil, bir ideolojinin içinde yer alan “okumuş” tur. (okul bitirmiş anlamında). 4- Entelektüel, kendi başına düşünebilen demektir ve bizde neredeyse yoktur veya eser miktardadır. 5- Asıl ihanet eden cahillerdir. a- Hiçbir şey bilmediği halde her şeye maydanoz olduğu için b- Nerede demagojik ve hamasi söylem varsa hemen peşine takıldığı için. c- Kendi küçük çıkarlarından başka bir şeyi kafası almadığı için. d- Çabasıyla bir şeyler başaranları ölesiye kıskandığı ve onlardan nefret ettiği için. e- İyi olan ne varsa yok etmek ve her şeyi kendi sefil dünyasının sınırları içine hapsetmek istediği için... MÜLAKAT Maliye Bakanlığı Defterdarlık Uzman Yardımcılığı sınavından bu kadar da olmaz dedirten bir sonuç çıktı... Yazılı sınavda 32 ilin birincisi yedek listeye bile giremeyerek elendi. Böyle sınavlarda bir iki birincinin elenmesi olağan karşılanırdı. Ancak bu kadar yüksek sayıya rastlanmamıştı. İstanbul, Ankara, İzmir, Adana, Antalya, Konya ,Malatya, Muğla gibi illerin birincileri elenirken liste sonlarından pek çok isim mülakatta başarılı sayılarak göreve alındı. Seçim öncesinde mülakatın kaldırılacağı yolunda vaatler verilmişti. Ancak uygulama halen devam ediyor. Yeni bir düzenleme şart mı şart! İĞNE Harp Okulu mezunu teğmenler törende “Mustafa Kemal’in Askerleriyiz” diye bağırıyor Doğal. Çünkü bu orduyu kuran Mustafa Kemal... Peki milletvekilleri neden “Mustafa Kemal’in vekilleriyiz” diye bağırmıyor? Bu Meclis’i kuran da Mustafa Kemal değil mi! SAYLAN Ülkemizin hayatından bir kuyruklu yıldız gibi gelip geçen aziz insan Türkan Saylan’ın adı Arnavutköy’de oturduğu sokağa verildi. Plaka sokak başına törenle çakıldı. Bir küçücük ve çoktan hak edilmiş armağan sonunda yerini buldu. Düzenlenen törende Türkan Saylan’ın avukatı Hüseyin Karataş’ın anlattığı küçük öyküyü Zeynep Oral sütununda yazdı. Polisler hocamızın evini arıyor. Avukatı Hüseyin Karataş koşarak gelmiş, durumu gözlüyor. Hasta olan ve ayakta zor duran hoca, bir ara avukatı Karataş’a dönüyor: “Hüseyincim evi arayan polisler görevlerini yapıyorlar, içlerinden biri bir çocuk için burs istiyor, lütfen yardımcı olalım” diyor... Saygıyla anıyoruz...",https://www.milliyet.com.tr/yazarlar/melih-asik/dunku-hikaye-7183235
Melih Aşık,KALAMAR,05 Eylül 2024,"Vatandaşlarımız Yunan adalarını seviyor... Biraz yabancı ülke ve halk görmek, biraz ucuz ve taze balık, kalamar, ahtapot vs. tadımlamak için Ege kıyılarından Yunan adalarına geçiyorlar. 35 euro tekne ücreti ve 80 euro vize parası derken... Lokanta hesabından edilen tasarruf cepten uçup gidiyor... Geriye Yunan adasını gezip görmenin keyfi ve taze balığın tadı kalıyor... Bendeniz bir konuyu merak eder dururum... Yunan adaları topraklarımızdan neredeyse bir taş atımı uzaklıktadır... Örneğin Meis adası 2 km. Kos adası 13 km. uzaklıktadır... O adalarda taze ve hesaplı deniz ürünü yiyebilirsiniz... Ege sahillerinde ise ancak iki katı fiyata buzhaneden çıkma ürün bulabilirsiniz. Nereden geliyor o ürünler... O adaların civarında tutuluyor... Bizim balıkçılar nerede avlanıyor... Aynı adaların çevresinde komşu sularda... Onlarda taze balık var da bizde neden yok? Çünkü komşu ülkeler balıkçılıkta belli standartlar uyguluyor... Örneğin dip taraması yapmıyor... Balık yuvalarını tahrip etmiyor.. Belli derinliğe iniyor... Belli büyüklükte tekne kullanıyor... Belli teknikler uyguluyor, balık neslini harap etmiyorlar. Bizde de zaman zaman koruyucu kararlar alınıyor... Ama uygulanmıyor... Uygulamayanlar denetlenmiyor.. Ceza görmüyor... İdare ediliyor. Denizde balık tükenmez sanılıyor. Bilim yok sayılıyor. Sonuç: Millet taze balık yemek için komşu ülkeye gidiyor. DEPREM Prof. Celal Şengör anlatıyor... “Bir depremde yangınlar çıkacak. Yollar tıkanacak... İtfaiye yıkıntılar arasından geçerek bu yangınlara ulaşamayacak. Tek çare havadan söndürmek. Bunun için de özel eğitimli personel ve araç-gereç gerekiyor...” Peki bu yönde bir hazırlık var mı? Personel, araç, gereç? Hiç duymadık... Zaten İstanbul’da bir depremin olmayacağı farz ediliyor...Kimse depreme hazırlanma niyetinde görünmüyor. Seçim öncesi bir gayret vardı. Seçimden sonra deprem tamamen  unutuldu. Çünkü  yapılacak masrafın kısa zamanda oya dönüşme ihtimali yok! O yüzden vaatler unutuldu. Depreme hazırlık faaliyetleri terk edildi. EĞİTSEL AKP kurucularından Metin Külünk bir TV röportajında: “Felsefenin, matematiğin, kimyanın, fiziğin, biyolojinin, antropolojinin ana ders olmadığı bir eğitim sistemi olmaz. Klasik imam hatip lisesi modellemesiyle bu soruların cevapları verilemez” diyor. Eğitimi bu şekilde tartışmaya başlarsak en doğru işi yapmış oluruz... SAAT Türkiye’den İsviçre saatlerine son 7 ayda 200 milyon dolar ödenmiş. Saat ithalatında Katar, Kanada, Kuveyt, Bahreyn gibi ülkeleri geçmişiz. Vergi uzmanı Ozan Bingöl, saat kayışının vergiye tabi olduğunu ancak saat ithalinden vergi alınmadığını söylüyor. Acaba bu uygulamadan ne tür sosyal fayda umuluyor? ÇAĞRI Gazeteci Murat Ağırel’i ölümle tehdit eden bir video sosyal medyada dolaşıyor. Türkiye Gazeteciler Cemiyeti, gazeteciler Murat Ağırel ve Hakan Çelik’in yaptıkları haberler nedeniyle hedef gösterilmesini ve ölümle tehdit edilmesini kınadı. Açıklamada denildi ki: “Gazeteciler ülkemizde her gün hedef gösterilmekte, saldırıya uğramakta ve saldırganlar cezasız kalmaktadır. Son olarak yaptıkları haberler nedeniyle Murat Ağırel ve Hakan Çelik hedef gösterilmiş ve tehdit edilmişlerdir. İfade özgürlüğü demokratik toplumun temelidir. Sadece lehte olduğu kabul edilen haber ve düşünceler için değil, devletin veya nüfusun bir bölümünün aleyhinde olan, onlara çarpıcı gelen, onları rahatsız eden haber ve düşünceler için de uygulanır. İçişleri ve Adalet Bakanlığı’nı yeni bir gazeteci cinayeti işlenmeden bu tehditlerle ilgili acil önlem almaya çağırıyoruz.” BİLAY SBF (Mülkiye) 68 mezunlarının 2018’de başlattığı burs kampanyası artık Bilay Vakfı bünyesinde sürdürülüyor. İlk yıl 9 öğrenciye burs verilirken bu sayı 100’e çıkmış bulunuyor. 2024-2025 öğrenim yılında da 101 öğrenciye burs verilecek... Halen Vakıf’tan SBF’de öğrenim gören 58 öğrenci burs alıyor. Bu sayıya bu yıl 43 öğrenci daha eklenecek. Burs alan öğrenciye her ay 1500 lira ödeniyor, bu ödeme yılda 10 ay devam ediyor. Burs başvurusu yapacak öğrenciler için koşullar; 1 - SBF’de lisans öğrencisi olmak 2 - İkinci sınıfa veya daha yükseğe geçmiş olmak 3 - Genel not ortalamasının 2.40 üzerinde olması Yukarıdaki şartları taşıyan öğrenciler www.bilayvakfi.org.tr sitesine burs başvurusunda bulunabilir. Öğrencilere destek olmak isteyen mezunlar da, verecekleri rakamın azlığına çokluğuna bakmadan, katkıda bulunabilirler.100 liralık bir katkı bile değerli... İzahat yine Bilay Vakfı sitesinde.",https://www.milliyet.com.tr/yazarlar/melih-asik/kalamar-7184534
Melih Aşık,CEPHANE SANDIĞI,29 Ağustos 2024,"İş Bankası Kültür Yayınları, “Atatürk’ün Okuduğu Kitaplar” ı yeni bir düzenlemeyle yayınladı. Atatürk’ün okurken işaretlediği kelime ve cümlelerin bir bölümünü bu son kitapta bulabiliyorsunuz. Atatürk, dünyanın en çok kitap okuyan liderlerinden biridir... Özel kütüphanesindeki kitapların sayısı 4 bin dolayındadır... Bugün Anıtkabir Müzesi Kitaplığı’nda 2.151 adet, Çankaya Köşkü Kitaplığı’nda 1.741 adet, İÜ Kütüphanesi’nde 102 adet kitabı bulunuyor. Anıtkabir Derneği Atatürk’ün okuduğu kitapları derleyerek 24 ciltlik bir eser meydana getirmişti. Bu eserde de 3997 kitap yer alıyor. Özel kütüphanesinde Atatürk tarafından altı çizilerek veya not düşülerek işaretlenmiş 304 kitap bulunmaktadır. Bu kitaplardan 192’si Fransızca, 91’i Türkçe, 9’u İngilizce ve 12’si Almancadır. Atatürk’ün kitapları genellikle tarih, hukuk, dil, din, askerlik, sosyoloji vb. üzerinedir. Edebiyat azdır. Örneğin genç bir kadın öğretmenin Anadolu’ya ışık götürme çabalarını anlatan Çalıkuşu romanını cephede bile elinden bırakmamıştır. Atatürk ilk İstanbul seyahatine çıkarken istediği kitapları kütüphanecisi Nuri Ulusu’ya yazdırmıştır. Kitaplar karton kutulara doldurulurken Atatürk durdurmuş, savaş zamanından kalma cephane sandıklarını getirterek kitapların bunlara doldurulmasını istemiş, gülerek: - Şimdi kültür savaşı başlıyor cephanemiz artık kitaplar, demiştir... Cumhuriyet’in temelinde o kitaplardan süzülen bilgiler de vardır... OTOPARK Çok sayıda okulun duvarları ve spor salonları kiralama ihalesine çıkarılmış. Okulların bahçeleri de otopark yapılmak üzere aynı şekilde kiralanıyor. Okul bahçeleri yalnız o okul çocuklarının değil... Ders dışında kalan zamanlarda dışardan gelen çocukların da spor yaptığı alanlardır. Çocuk ve gençlerin spor yapabildiği son alanlardır. Kulüpler zaten boş alanları kapatmış, kendi üyelerinin kullanımına vermiştir. Gençlerin spor yapacağı alan kalmamıştır. Voleybol maçı izlemeye Paris’e giden CHP’liler yurt içiyle de ilgileniyor mu? Spor konularında ses verdiklerini hiç duymuyoruz... BAHANE Balıkesir’de Eylem Sevilen adlı 18 yaşındaki kız evinde ölü bulunuyor. Kuşku üzerine kızın babası aranıyor. 44 yaşındaki baba Murat Sevilen bir süre sonra karakola teslim oluyor. İfadesine göre kızı Eylem bir arkadaşının yaş gününe gitmek istiyormuş bu arada bir de erkek arkadaşı varmış. Bunu öğrenen baba canavarlaşıyor ve kızını boğarak öldürüyor. Eğer sağlıklı bir toplum isteniyorsa bu baba psikolojik testlerden geçirilmeli, hayat hikayesi ve yetiştiği ortamlar gözden geçirilmeli... Böyle bir baba hangi ortamın ürünüdür, öğrenilmeli... İnsanlar doğuştan canavar değildir. Onları gördükleri eğitim ve yaşadıkları ortam canavarlaştırır. O ortamı düzeltmek gerekir. Yoksa bu tür olaylar tekrarlanır durur... GALATASARAY Galatasaray, umutlu beklentilerin aksine, İsviçre’nin Young Boys takımına yenilerek Şampiyonlar Ligi’nin kapısından geri döndü. Rakip bizden çok daha iyi futbol oynadı. Fark nerede derseniz... Avrupalının bir futbol kültürü ve sistemi var. Bu sisteme göre oyuncu alıyor, eğitiyor, takıma monte ediyor. Veya alt yapıdan yetiştiriyor. 90 dakika o sistemi sabırla uyguluyorlar Bizde çağdaş sisteme dayalı futbol yok. Kulüpler bol paralarla Avrupa’nın ünlü ama çaptan düşmüş oyuncularını alıyor, onların bireysel çabasıyla sonuç üretmeye çabalıyor. GS’ın değeri 211 milyon euro, Young Boys 64 milyon euro. Ama bizden kaliteli bir takım. Açık ki, bizim oyuncular değerinin çok üstünde paralarla transfer edilmiş. Ya da rakamlar şişirilmiş. Dün akşam sahada 9 milyon euroluk Jellert ve 18 milyon euroluk G. Sara vardı. Onlardan bu astronomik rakamları doğrulayacak bir futbol göremedik. Şu transfer hesapları bir incelense...",https://www.milliyet.com.tr/yazarlar/melih-asik/cephane-sandigi-7180602
Melih Aşık,AĞACIN KANI...,07 Eylül 2024,"Yalova’daki “Yürüyen Köşk” ü bilirsiniz... Atatürk’ün yaz aylarında kaldığı iki katlı ahşap yapıdır. Köşk’ün bahçesindeki çınarın dalı uzayıp binayı tehdit edince bahçıvan dalı kesmeye kalkışır. Atatürk bahçıvanı durdurur. Ve şaşırtıcı bir öneride bulunur: - Dalı kesmeyelim, Köşk’ü 5 metre yan tarafa çekelim... Köşk’ün temeli açılır. Raylar konur. Ve Köşk raylar üzerinde 5 metre yana kaydırılarak çınar ağacının dalı kurtulur. Çok mu önemlidir bu dal? Elbette amaç dalı kurtarmaktan öte bütün topluma ağaca verilen değerin ve saygının gösterilmesidir. Şimdilerde bu asil liderin ülkesinde her gün orada burada ağaçların yandığı ya da kesildiği haberlerini okuyoruz... Sonunda ağaç sevgisine kan da bulaştı... Artvin Hopa’da Yapısoy adlı firma mesire yeri inşası için ağaç kesimi ihalesi alıyor. Yöre halkı ağaç kesimine karşı direniyor. M.U. adlı şahıs önce havaya sonra direnişçilerin üzerine doğru ateş ediyor. İsabet alan Reşit Kibar adlı üç çocuk babası TIR şoförü vatandaş hayatını kaybediyor. Ateş eden şahıs firmanın maaşlı elemanı olup çevrede karanlık ilişkileriyle bilinen bir kişiymiş… Hatta yöre insanları bu kişinin adını vererek suç duyurusunda da bulunmuşlar. Sonuçta ülkesinin doğasını, ağacını korumak isteyen yürekli bir aile babası kalleş kurşunların hedefi olarak hayatını kaybetti. Bir ağaç dalına bile saygı gösteren eşsiz liderin ülkesi bu utancı da yaşadı. SANAT HAYATTIR Sinema için 7’inci Sanat deniyor... Peki daha önce gelen 6 sanat nedir? Bir öğrencinin bu sorusunu Turgay Fişekçi’nin “Gençlerle Başbaşa -  Sanat Nedir” adlı kitabından yanıtlayalım... Sanatlar şöyle sıralanır: 1- Görsel (Plastik) Sanatlar (resim, heykel, seramik, grafik, fotoğraf...) 2- Sesle ilgili (Fonetik) Sanatlar (müzik...) 3- Hareketle ilgili (Ritmik) Sanatlar (dans, bale...) 4- Gösteri (Sahne) Sanatları (tiyatro, opera...) 5- Yazınsal (Edebi) Sanatlar (roman, şiir, öykü...) 6- Yapı Sanatı (mimarlık...) 7- Sinema Sanatı... Sanat hayatı tamamlar. Hayata derinlik ve anlam katar. Dünyayı anlamamıza yardımcı olur. Yeteneklerimizi keşfetmemizi sağlar. İnsanın diğer canlılardan farkını ortaya koyar. Sanatta gelişmeyen toplumlar ekonomi dahil her alanda geri kalır. Sanatı olmayan toplum geleceğe iz bırakamaz. ÇANSESİ “Atatürk’ün Okuduğu Kitaplar” adlı İş Bankası Kültür Yayını’ndan söz etmiştik. Kitapta, Atatürk’ün okuduğu kitaplarda altını çizdiği satırlar yer alıyor. Örneğin İslam Tarihi adlı Leone Caetani tarafından yazılmış kitapta altı çizilmiş şu satırlar bize ilginç göründü. Aktaralım: “...Müminler her gün namaz kılmak üzere muayyen saatlerde peygamberin etrafında toplanıyorlardı. Her çağırılmadan sonra kendiliklerinden geliyorlardı. Muhammed bir zaman bunları Yahudilerin yaptığı gibi boru ile davet etmeyi düşündü. Fakat sonra bu fikri terk ile Hristiyanlar gibi çan çalmayı tasavvur etti. Hatta çan döküldü. Muhammed bu çanın dayanacağı iki sırığın imaline de karar vermişti. Fakat bu yenilik Müslümanların hoşuna gitmedi.” ESENYURT Esenyurt Belediyesi “Çocuk Üniversitesi” nin güz dönemi kayıtları başladı. Kayıtlar 14 Eylül’e kadar sürecek... Nedir Çocuk Üniversitesi? Esenyurt Belediyesi’nin internet sitesinde şöyle anlatılıyor: “Esenyurtlu çocukları bilime ve sanata yönlendirmek, ilgi duydukları ya da yetenekli oldukları alanlarda donanımlı bireyler olmalarını sağlamak amacıyla hayata geçirilen bu üniversitede, ilkokul 2. sınıftan başlayarak 7. sınıfa kadar sosyal ve zihinsel gelişimlerini destekleyici eğitim veriliyor. Merkezde Fen, Matematik, İngilizce, Robotik Kodlama, Akıl ve Zekâ Oyunları, Mimari Resim, Müzik, Hızlı Okuma Teknikleri gibi 16 farklı eğitim programı sunuluyor.” Dersler her gün normal ders saati dışında ve hafta sonunda veriliyor... Çocukların bilim ve sanatla tanışması açısından eşsiz bir fırsat... Kutluyoruz düşünenleri… TARİH 6 Eylül 1566... Kanuni Sultan Süleyman, Zigetvar seferi sırasında 72 yaşında öldü. Padişah zaten hasta olup sefere Sokollu Mehmed Paşa’nın ısrarıyla çıkmış, Macaristan’a araba içinde taşınmıştı. Sokollu’nun ısrar sebebi de askerin yağma için sabırsızlanıyor olmasıydı.",https://www.milliyet.com.tr/yazarlar/melih-asik/agacin-kani-7185800
Melih Aşık,Darbedar,14 Eylül 2024,"Acılara yol açmış ve ülkenin geleceğini olumsuz yönde derinden etkilemiş olan 12 Eylül darbesinin 44. yıldönümü nedeniyle pek çok anı ve yorum yayınlandı. Darbenin lideri Kenan Evren 1980 - 83 arasında Milli Güvenlik Konseyi Başkanı, 83 - 89 arasında cumhurbaşkanı idi. 89 yılından vefat ettiği 2015’e kadar 26 yıl boyunca halkın arasında bir emekli olarak dolaştı... Gittiği yerlerde alkışlandı. Sadece ölümüne yakın göstermelik bir dava açıldı. Cumhurbaşkanı Gül, onu, 2010 yılında Çankaya Köşkü’nde kabul etti, saygıyla ağırladı... Evren gösterilen ilgiden dolayı Abdullah Gül’e teşekkür etti. 12 Mart ve 12 Eylül darbeleri solu ezdi, sağın önünü açtı. 24 Ocak kararları bugünkü ekonomik yapının temelini attı. Darbe siyasi partileri kapattı, arşivlerini yaktı, liderlere siyaset yasağı koydu. Partileri kökünden kopardı. Bir olumlu uygulama, Anayasa ile ön seçimin zorunlu kılınmasıydı. O maddeyi de ANAP sonradan değiştirdi, merkezden atamayı tekrar geçerli kıldı. 12 Eylül’de 7 bin kişi idamla yargılandı. 50 kişi idam edildi. Bunların 27’si siyasi, 23’ü adi mahkum idi. Kaderin cilvesi...12 Eylül öncesi adi olaylardan dolayı idam cezası veriliyor ama uygulanmıyordu. İdamlıklar ömür boyu yatıyordu. Siyasi idamlar gündeme gelince adları daha önde olan adi mahkumların cezaları mecburen uygulandı. Böylece 23 adi mahkum hesapta olmayan şekilde darağacına gitti. SOYUT... Askerlik çağına gelen ve o yüzden askerlik şubesine çağırılan genç adam eline hangi kâğıt verilse aynı şeyi söylüyormuş: - Bu, o değil... Şu formu doldur diyorlar, kâğıdı eline alıyor, bir an bakıyor, “Bu, o değil” diyerek elinden atıyor... Şuraya imzanı at, diyorlar, kâğıda bakıyor “Bu, o değil” diye fırlatıyor. Adamı askeri hastaneye göndermişler. Psikiyatra çıkarmışlar. Yine her gördüğü kağıdı “Bu, o değil” diyerek buruşturuyor. Sonunda psikiyatr adamın deli olduğuna karar vermiş ve askerden muaf tutulmasına ilişkin bir belge hazırlayarak eline tutuşturmuş. Adam belgeye bakmış: - İşte bu o, demiş... SAATLER Hukukun uygulanmadığı bir ülkede kanunların varlığı ne işe yarar... Polonya’dan bir fıkrayla açıklayalım... Bu ülkede trenler hiç saatinde gelip gitmiyormuş.. Bir yabancı turist sonunda dayanamamış istasyon müdürüne çıkışmış: - Sizde seferler hiç tarifeye uymuyor. Peki bu tarifeleri neden asıyorsunuz? Müdür yanıtlamış: - Yolcular trenin kaç dakika geciktiğini anlasın diye... Kanunsuz ülkelerde kanunlar da o işe yarar... Hukuktan ne kadar sapıldığını halkın anlamasını sağlar. AŞİRET Uzay ve teknoloji çağında ülkemizin bir ucunda hala aşiret düzeninin egemen olduğunu Narin Güran cinayeti bize yeniden hatırlattı. Cumhuriyetin 101. yılında neden hala feodalizmi ve aşiret düzenini yaşıyoruz. Aşiret düzenine siyasi çıkara dönük bir bağlılık olmasın sebep? Bakınız; Tunceli’nin orta yerinde 1930’larda devlet içinde devlet kurmak isteyen, yasalara baş kaldıran, askere savaş açan Seyit Rıza’nın heykeli var. Anlamı: Devlet tu kaka, aşiret reisi kahraman. Hala gidip önünde saygı duruşunda bulunuyor bazıları... Anayasal düzeni sağlamak isteyen Cumhuriyet yönetimini kınıyorlar. “Dersimliyim” demek de bir marifet, dolaylı bir selam çakma... Aşiret yanlısı mıyız, Cumhuriyet yanlısı mı? Bu büyük kararsızlığın ve cehaleti oya dönüştürme merakının son kurbanı 8 yaşında masum Narin kızımız oldu. ÇEK Cumhuriyet yönetiminin amaçlarından biri sağlıklı çocuklar yetiştirmek idi. O dönemin en parlak kurumlarından biri Çocuk Esirgeme Kurumu’ydu. Tarihe bakalım: 1908: Himaye-i Etfal Cemiyeti Kırklareli’nde yerel düzeyde faaliyetlerine başladı. 1917: İstanbul Himaye-i Etfal Cemiyeti kuruldu. 1921: Ankara Himaye-i Etfal Cemiyeti kuruldu. 1922: Himaye-i Etfal dispanserleri açıldı. Mektup zarflarına birer kuruş zam yapılarak geliri Himaye i Etfal Cemiyetine bırakıldı. 1924: Yeterli anne sütü alamayan çocuklar için Süt Damlası Evleri, yoksul öğrencilere öğle yemeği sunmak için talebe sofraları ve iyi beslenemeyen çocuklar için aşevleri açıldı. 1927: Himaye-i Etfal havuz ve sıhhi banyoları hizmete girdi ve çocukların ücretsiz olarak banyolardan yararlanması sağlandı. Çocuk bahçeleri ve çocuk kütüphaneleri açıldı. 1934: Himaye-i Etfal Cemiyetinin adı Çocuk Esirgeme Kurumu olarak değiştirildi.",https://www.milliyet.com.tr/yazarlar/melih-asik/darbedar-7189825
Melih Aşık,Altında ezildik,12 Eylül 2024,"Galiba durumun özeti şu tek cümle: “Bir çocuğun ölümünün altında 85 milyon ezildik” Ezildik çünkü olayın ne kadar uzağında olursak olalım burası bizim ülkemiz. Bu halk bizim halkımız. Vicdanı olan herkes bu ülkede olup bitenden şu veya bu şekilde sorumluluk duyuyor. Duymak zorunda. O güzelim masum çocuğun ölümünü olağan kılacak hiçbir sebep yok ortada. Hele bir köyün topluca katili gizlemesi, cinayete ortak olması ne akla ne mantığa sığıyor. Vicdanlar isyan ediyor. Cumhuriyet ilan edileli 101 yıl oldu. Medeni Kanun çıkalı 97 yıl... Kadın erkek eşitliği, çocuk hakları, aile düzeni çağdaş dünya ile eşitleneli bir asrı buldu. Ne var ki, ülkenin öte ucunda hâlâ feodalizm geçerli, oralarda kanunları aşiretler, ağalar, şeyhler, tarikatlar koyuyor. Eski çağ yaşanıyor. Çocuklar ... Hepsi bizim çocuklarımız... Ama kimi yerde özellikle kız çocukları insandan sayılmıyor. Şehirleri sorarsanız… Herkes kendi çocuğuna sarılmış... Kendi çocuğu için canını veriyor ama diğer çocukları umursamıyor... Cumhuriyet’in temel amacı sağlıklı ve eğitimli gençler yetiştirmek idi. Atatürk geleceği gençlere emanet etmişti. Cumhuriyet kazanımları ve çağdaşlık hedefleri oya kurban edilmese bugün buralara gelmeyecektik. İnsan haklarına, hukuka, vicdana, ahlaka sırtına dönen toplumları zaman affetmeyecek. Kurban yeni Narin’ler ve ülkenin geleceği olacak. MANTIK Narin Güran cinayetinin itirafçı sanığı küçük kızı dereye gömdükten sonra dönüşte namaz kıldığını imzalı ifadesinde belirtmiş... Son dönemde tuhaf bir din anlayışı yaygınlaştı... Ne suç işlersen işle iki rekat namaz kılınca günahlar affolur... Böyle bir anlayış hiçbir dine sığmadığı gibi ayrıca insanları suç işlemeye teşvik ediyor. Çünkü günahlar iki rekat namazla siliniveriyor. İster yalan söyle, ister hırsızlık yap, ister insan öldür... İki rekat namazla tertemiz olursun! Böyle bir din anlayışı ne dine ne mantığa sığar mı? *** Küçük Narin’in cenazesinde tabutunun üzerine gelinlik konulmuş... Genel görüş... Tabutun üzerine okul önlüğü konulmalıydı... İNDİRİM İBB 30 yaş üzerindeki öğrencilere indirimi kaldırmış. Sebebini İBB sözcüsü DUVAR internet sitesinde şöyle anlatıyor: “İstanbul’da 2019’da iktidar olduğumuzda, 30 yaş üstü 703 bin 548 öğrenci vardı. Sonra öğrenci indirimi kartını 85 liradan 40 liraya düşürdük. Bazı özel sektör firmalarının bunu avantaja dönüştürdüğünü gördük. İşe aldığı kişileri açık öğretime kaydettirip bunun üzerinden de onlara indirimli öğrenci parası veriyorlardı. Bir suiistimal olunca bunun önüne geçmek için böyle bir önlem alındı” SIZMA Ceza Hukuku Profesörü İzzet Özgenç, Narin Güran cinayetinin soruşturmasında ifadelerin dışarı sızdırılmasıyla gizliliğin ihlal edildiğini söylüyor. “Oysa kamunun merakını gidermek için Vali veya Cumhuriyet Başsavcısının düzenli açıklama yapması gerekirdi” diyor. Batı ülkelerinde bu tür olaylarda emniyet veya savcılık bir sözcü tayin eder, bu sözcü merak edilen konularda günü gününe resmi açıklama yapar... Bizdeki bilgi sızdırmanın sebebi nedir? 1.Halktaki “Devlet cinayeti çözmekte başarısız” veya “Soruşturma savsaklanıyor” kuşkularını gidermek. 2.Yetkililer suçluları gizliyor dedikodularına son vermek... Sonuçta hukuk sakatlanmış oluyor... ÇÖZÜM NOKTASI Beşiktaş Meydanı’nda ilerlerken gözümüze kenarda bir kamyonete monte edilmiş seyyar kulübe çarpıyor... Üzerinde “Çözüm Noktası” yazılı. İBB’ye bağlı olduğu üzerindeki yazılardan anlaşılıyor. Yaklaşıyoruz. İçerdeki masada zarif bir beyefendi ile hanım var. Merhabalaşıyoruz. Bir iki sorum olacaktı, diyorum. Beni masaya davet ediyorlar. Önce adımı, kimlik numaramı, telefonumu kaydediyorlar. Ardından çözümünü istediğim konuyu anlatıyorum: 1.Beşiktaş’ta Barbaros iskelesinin karşısında bir büyük otel var. Bu otel iskele tarafındaki kaldırımın dörtte üçünü işgal etti. Oraya en az 50 metrekare büyüklüğünde bir lokanta oturttu. Bu işgal iznini kim, ne karşılığında imzaladı. Bu işgal sürecek mi? 2.Beşiktaş Meydanı yeniden düzenlendi. İyi oldu. Ancak motor iskelelerinde sıkışıklık sürüyor. Yeni düzenleme düşünülüyor mu? Üçüncü soruyu soracak vakit kalmadı. Onu da buraya ekleyelim... 3.Galataport’un Karaköy ucundaki Peninsula Oteli’nin önüne havuz yapılarak sahil halka kapandı. Yaya koridorunu açmak için bir çözüm düşünülüyor mu?",https://www.milliyet.com.tr/yazarlar/melih-asik/altinda-ezildik-7188588
Melih Aşık,HÜDA PARTİ,17 Eylül 2024,"Son seçimde TBMM’ye 4 milletvekili ile giren Hür Dava Partisi HÜDA PAR, diğer partilerden farklı kimi talepleriyle dikkati çekiyor. Partinin programından kimi ilginç maddeleri Özdemir İnce Cumhuriyet’teki sütununda aktarmıştı... Mesela: -Mevcut merkezi ve yerel devlet organizasyon yapısının ıslahı ile beraber, olumlu ve olumsuz tüm yönleri ile eyalet sistemi, özerklik, federasyon gibi yönetim modelleri üzerinde serbestçe tartışılabilmelidir. -Türkiye Cumhuriyeti devletine vatandaşlık bağı ile bağlı olan herkesin Türk olduğu nitelemesinden vazgeçilerek Kürtlerin varlığı anayasal olarak tanınmalı, Türkler ve Kürtler, ülkenin asli kurucu halkları olarak kabul edilmelidir. -Kürtçe, Türkçe ile beraber ikinci resmi dil olarak kabul edilmeli, Kürtçe aynı zamanda eğitim dili olmalıdır. -Zulüm ve ayrımcılık uygulamış olan tarihi şahsiyetlerin isimlerini taşıyan okul, kışla, cadde, sokak ve benzeri yerlerin isimleri derhal değiştirilmelidir. -Başta vatandaşlık tanımı olmak üzere, anayasa ve sistemin bütün resmi literatürüne hâkim olan Türklük esaslı dışlayıcı ve ayrımcı söylem terk edilmelidir. -Başta Şeyh Sait olmak üzere Kürtlerin büyük bir saygı ile andıkları Kürt âlimlerine zulmedildiği resmen kabul edilmeli, yakınlarından ve bütün halktan özür dilenmelidir. Taleplerin Anayasa ve siyasi partiler yasasıyla uyuşurluğu tabii bir başka tartışma konusu... NİĞDE MÜZESİ Türkiye’nin önemli kültür merkezlerinden olan Niğde Müzesi, 6 Şubat depreminde hasar görmüş ve ziyarete kapatılmış, kentte yeni bir müze binası inşa edileceği söylenmişti. Yeni müze binasıyla ilgili bir gelişme olmadı. Bu durumu anlatan Niğde milletvekili Ömer Fethi Gürer, yaptığı açıklamada: “21.000 eserin bulunduğu müzemiz şu an kapalı durumda. Bu durum hem Niğde’nin kültürel mirasının hem de turizminin önemli bir darbe almasına yol açıyor” dedi. Niğde Müzesi’nin 1982 yılında açıldığını, 2001 yılında Avrupa Yılın Müzesi ödülüne aday gösterildiğini belirten Gürer, şöyle devam ediyor: “Niğde’de 7 ayrı yerde bilimsel kazılar devam ediyor ve bu kazılarda sürekli yeni eserler ortaya çıkıyor. Ancak, şu an Niğde’de bir müze olmadığından bu eserler sergilenemiyor. Bu, büyük bir eksiklik”. Müzeler tarihimizdir... İhmal edilmemeli... ZEKİCE CHP ay başında tüzük kongresini yaptı... Tüzükte kimi olumlu değişiklikler yapıldı, kimi talepler ise karşılanmadı. Demektir ki, yeni bir tüzük kongresi yine gündemde olacak. 2018 yılında yapılan kurultayda “İki seçim kaybeden genel başkan istifa etsin” önerisi yapılmış ancak reddedilmişti. Öneri bu defa da gündemdeydi. Ancak tüzüğe bu madde konulmadı. Cumhuriyet’te İklim Öngel, CHP Genel Başkan Yardımcısı Meryem Gül Çiftçi’ye bu konuyu soruyor... - Yeni tüzükte seçim kaybeden genel başkanla ilgili bir madde neden yok? Cevap: - Açık söyleyeyim, seçim kaybeden genel başkanla ilgili bir madde yok çünkü seçimi kaybedeceğimizi hiç düşünmedik. Bu nedenle de bu aklımıza hiç gelmedi. Cevap zekice ama inandırıcılığı var mı sizce? AŞEVİ İstanbul Esenyurt ilçe belediyesi Akçaburgaz mahallesi aşevini hizmete açtı. Cuma namazı çıkışı vatandaşlara ilk yemek ikramı yapıldı. Aşevinden her gün bin kişilik üç çeşit sıcak yemek desteği sunulacak Açılışta konuşan Belediye Başkanı Prof. Ahmet Özer, bunun ilçedeki üçüncü aşevi olduğunu, altı mahallede daha aşevi açacaklarını duyurdu. Özer şöyle devam etti: “Aynı zamanda on binlerce çocuğumuza kırtasiye yardımı yaptık. Beslenme çantası veriyoruz. Kütüphanelerimizde ders çalışan çocuklarımıza bir öğün çorba desteği veriyoruz. Esenkart ile 10 bin vatandaşımıza maddi desteklerimizi sürdürüyoruz. 10 bin koli gıda yardımı ve 10 bin kilo kavurma dağıttık.” İlçede bir de çocuk üniversitesi açıldığını yazmıştık... Esenyurt, gayretli bir belediye izlenimi veriyor... MİSS Miss Turkey 2024 yarışmasını kazanarak Türkiye birincisi seçilen genç doktor İdil Bilgen toplumun yeni dertlerinden biri oldu... Güzeli beğenmeyenler sosyal medyada işi hakarete kadar vardırdı... Herkes kendini güzellik jürisine yazdırdı. Herkes güzellik uzmanı kesildi... Bunca sorunu olan bir toplumun pek de anlamadığı bir konuya sardırması pek de iyiye alamet değil. Can sıkıntısı mı, kafa bulma merakı mı? Bilinmez... Ama bilinen o ki... Halkımız her konuda uzmandır... Özellikle bilmediği ve anlamadığı konularda...",https://www.milliyet.com.tr/yazarlar/melih-asik/huda-parti-7191133
Melih Aşık,VATAN HAİNİ!,22 Ağustos 2024,"Ülkemizde kişilere en kolay vurulan damgalardan biri de “vatan haini”dir. Peki vatan haini olmak kolay mıdır? Artık tarihte kalmış bir olayı nakledelim... 12 Eylül’ün darbeci lideri Kenan Evren Manisa’da konuşuyor: “Biz çok aydınlar görmüşüzdür, vatan hainliği yapmışlardır. Bazı şairlerimiz vardı, yurt dışına kaçtılar. Ve başka bir memlekete sığınıp orada öldüler. O aydın değil miydi? Ne yapayım böyle aydını. Bu millete hükmetmek için aydın olmak gerekmez. Son padişah Vahdettin de aydındı, cahil miydi? Ama memleketi düşmanlara teslim etti. Ne yapayım öyle aydını?” ★★★ Kenan Evren bu konuşmayı ünlü aydınlar dilekçesi üzerine yapmıştı. İki binden fazla aydının imzaladığı o dilekçe “demokrasiye dönüş” çağrısı yapıyordu. İmzacılardan biri de Mülkiye’den hocam Tahsin Saraç idi. Şair, yazar, akademisyen Tahsin Saraç, savunmasında bakın ne demişti: “Vahdettin’in aydın olup olmadığı tartışılabilir ama devlet başkanı olduğu kesindir, tartışılamaz. Çünkü sayın yargıç, her şeyin olduğu gibi vatan hainliğinin de bir fizibilitesi vardır. Vatana ihanet edebilmek için devlet sırlarını bilebilecek bir mevkide ülkenin yazgısını şu ya da bu çıkar karşılığı olumsuz yönde değiştirebilecek bir görev ve karakterde olmak gerekir. Sade yurttaşlar olan bizim gibilerin böyle bir fizibilitesi yoktur. Yaşamını noktalamadan kimin yurtsever kimin vatan haini olduğu belirlenemez...” YARDIM Norveçli Frank ve Nina Hansen çifti Türkiye’deki yangınlar için yardım kampanyası başlatmış ve kısa sürede 180 bin kron toplamışlar... Türkiye’nin herhangi bir şehrinde Ege’deki yangınlar için yardım kampanyası açıldığını duydunuz mu? MR Muayene olduğunuz doktor beyin ve hipofiz MR’ı istiyor... Hastanelerden fiyat ve işlem süresi öğrenmek istiyorsunuz. Telefonla arıyorsunuz… Kadıköy’de bir hastane 10.300 lira fiyat veriyor. Kadıköy’de bir görüntüleme merkezi: 13 bin 300 lira… Bir tıp merkezi 38 bin lira... Altunizade’de ünlü bir hastane 53 bin lira... Nişantaşı’nda ünlü bir hastane 38 bin lira... Aynı işlem neden 10 bin ile 53 bin lira arasında değişiyor... Farklı yerlerdeki çekimler aynı sonucu vermiyor mu? Herhalde veriyor... Çünkü hepsi “MR” adı altında yapılıyor... Vatandaş, pahalı olan iyidir diye pahalısına yöneliyor... Gerçekten öyle mi değil mi? Fark nedir? Yeterince bilgi alamıyorsunuz... MARKET Büyük marketlerde alışveriş ediyorsunuz. Aldığınız ürünleri poşete koyarken zorlanıyorsunuz. O sırada kasiyerin yardım etmesini bekliyorsunuz. Ama o (genelde) önünüze attığı poşeti açmanıza bile yardım etmiyor. Tanju Bayramoğlu dostumuz Amerika’nın Phoenix kentinden yazıyor: - Burada süpermarketlerde kasiyer ve daha ziyade onun hemen yanındaki, yani tezgâhın son kısmındaki görevli aldıklarınızın hepsini tek tek torbalara koyar ve o ittirmeli arabaya itina ile yerleştirdikten sonra dışarı çıkarmanıza yardımcı olur. İsterseniz otomobilinize kadar götürür. Bagajınıza yerleştirmenize yardımcı olur. Bu işin bahşişi de yoktur. Sadece teşekkür edersiniz... Orada öyle burada böyle... EFES Taksici terbiyesi konuşulurken okurumuz Korkut Ünal geçmişten bir resim naklediyor: “İzmir’de Büyük Efes Oteli’nin parlak yıllarında (1965-1980 arası ) otele kravatsız girmek yasaktı... Ayrıca öndeki Efes Taksi’nin şoförleri de her gün takım elbiseli, kravatlı ve traşlı olmak zorundaydılar. Otel, “Müşterilerimiz saygıya layıktır” sloganı ile çalışırdı...",https://www.milliyet.com.tr/yazarlar/melih-asik/vatan-haini-7176105
Melih Aşık,GOETHE VE FAUST,24 Ağustos 2024,"Batılı burjuvaların Türkiye’ye bakışı geçmişte bugünkünden farklı mıydı? Bu bakış dostluk ve samimiyet içerir miydi? Yoksa baştan aşağı bencillik ve aldırmazlık hatta düşmanlık mı içerirdi... Alman yazarı Goethe’in ünlü eseri Faust’ta bu soruların yanıtını görebiliriz. FAUST adlı eserinde Goethe iki burjuvayı konuşturur... Burjuvalardan biri şöyle demektedir: “En iyisidir bence pazar ve bayram günleri, Savaştan konuşmak, bir de savaş çığlıkları atmak, Uzak bir ülkede, Türkiye’de, Birbirleriyle boğuşurken insanlar, Burada pencerede oturmak, içkisini yudumlamak, Sonra ırmakta süzülen renkli yelkenlere bakmak, Akşamleyin sevinçle, kıvançla dönerek eve, Esenlik, mutluluk içinde yaşamı kutsamak.” Bu sözleri mırıldanan burjuvaya, aynı duygusuzluk ve insanlıktan nasibini almamış aynı katı yüreklilikle bir başka burjuva katılır: “Doğrusun komşum! Bıraktım işleri oluruna ben de, Onlar kırsınlar birbirlerinin kafalarını, İsterse gelsin dünyanın altı üstüne; Bozulmasın alıştığımız düzen evimizde.” ★★★ Avrupa ve Amerika dünyanın Güney yarım küresine hâlâ böyle bakıyor... Mevcut hayat tarzını sürdürmek için bütün dünyayı ateşe atıyorlar... Goethe’nin konuşturduğu iki burjuvanın zihniyeti tüm Batıya egemen olmuş, hâlâ ve aynen devam ediyor... KİTAP: Goethe, Faust çev. İsmet Zeki Eyüboğlu S. 52 - 53) SAFSATA Padişah Vahdettin’i aklamak nedense kimilerinin güncel görevi içinde yer alıyor... Şimdilerde yeni bir moda çıktı... Vahdettin’in Mustafa Kemal’i Samsun’a göndermesini uzun uzun anlatıyorlar... Ancak bir cümle eksik bırakılıyor. O eksik cümle şudur: Vahdettin, Atatürk’ü Samsun’a Kurtuluş Savaşı’nı başlatsın diye değil, oradaki azınlıkları Türk isyancılardan koruması için göndermiştir... Atatürk’e verilen görev Kurtuluş Savaşı’nı başlatması değil, kurtuluş hareketlerini ezmesidir. Birileri hiç sıkılmadan bunları gizliyor. Padişah Atatürk’ü memleketi kurtarsın diye Samsun’a gönderdi de neden birkaç hafta sonra istifasını istedi. Bu sorunun cevabı yok tabii... HAVLAMA Geçmiş zaman... Tasmalı bir yazar rahmetli Hasan Pulur’a sataşmıştı... Arkadaşlar: - Ağabey neden şuna anlayacağı dilden bir yanıt vermiyorsun, diye sordular... O: - Köpek seni ısırırsa sen de onu ısırarak mı karşılık verirsin, demişti... Bazı köpekler “hoşt” demeye dahi değmez... MENAJER Galatasaray Şampiyonlar Ligi play-off maçında İsviçre şampiyonu Young Boys’a 3 - 2 yenildi. Rakip takım maç boyunca ağır bastığı gibi, biri direkten dönen en az üç yüzde yüz gol kaçırdı Transfer tablolarında Galatasaray’ın değeri 211 milyon, Young Boys’un değeri 64 milyon euro görünüyor. Ancak sahadaki futbolda bu kadar fark yoktu. Rakip takım GS ile aynı güçte, hatta biraz da ağır basıyor gibiydi. Bizi GS’ın rakamsal değeri aldatıyor. Transferde yabancı futbolculara ederinin üç beş katı ücret ödendiği için rakam şişiyor ama kalite artmıyor. Bu durum yalnızca GS için söz konusu değil. Hemen tüm takımlar aynı tuzağın içinde. Menajer tuzağı bu. Yabancıların beğenmediklerini allayıp pullayıp astronomik fiyatlarla bize okutuyorlar. Kulüp yönetimleri bilerek bilmeyerek! tuzağa düşüyor. Sonuçta harcanan para başarı olarak geri dönmüyor. Sadece... Birileri aradan iyi para kazanıyor... VİLLA Boğaz sırtlarında Vaniköy’deki kaçak villa inşaatı sosyal medyanın da devreye girmesiyle gündem oldu. Çevre Bakanlığı ile birlikte İstanbul Belediyesi de müdahale edince inşaat mühürlendi. Villa fotoğraflarda açıkça görüldüğü gibi, neredeyse tamamlanma aşamasına gelmiş. Yıllarca önce... Sirkeci’de ruhsata aykırı bir yapıyı resimlemiş, gazetede yazmıştık. İnşaat mühürlendi. Bir süre sonra mührün sökülüp inşaatın sürdüğünü öğrendik. Yeniden yazdık. Bina yeniden mühürlendi. O zaman imarla ilgili bir akademisyen ağabeyimiz demişti ki: - Siz istediğiniz kadar yazın, bu bina yine tamamlanır. Ancak siz yazdıkça bina sahibi biraz daha fazla rüşvet vermek zorunda kalır. Siz yazdıkça sadece rüşvet rakamını arttırırsınız, o kadar. Bu işler böyle... Para yasayı deler. Ruhsata aykırı yapıların yüzde 99’u er geç tamamlanır. Boğaz’da yarım kalan villa yoktur. MERMİ Gazetelerde iki günün biri haber: “Üzerine yorgun mermi düşen (çocuk, kadın, adam) öldü...” Magandalar zevk için havaya ateş ediyor, düşen mermi insanları öldürüyor. Ve ilginçtir, zevk için ateş eden magandalara ceza verilmesi hiç gündeme gelmiyor. Ölümüne yaşayan bir halkız biz...",https://www.milliyet.com.tr/yazarlar/melih-asik/goethe-ve-faust-7177432
Melih Aşık,BÜYÜK TAARRUZ,27 Ağustos 2024,"Seher vakti toplar gümbürdüyor. Büyük Taarruz başlıyor. Tarih 26 Ağustos 1922... Başkumandan Mustafa Kemal komutasındaki ordumuz işgalci Yunan ordusuna karşı büyük taarruzu başlatıyor. Şiddetli muhabereler Başkumandanlık Meydan Muharebesi’yle 30 Ağustos’ta sonuca ulaşacak, kazanılan zafer tarihe altın harflerle kazınacaktır. Zafer Mustafa Kemal’in strateji dehası, komutanların ustalığı, ordumuzun kahramanlığı, halkın büyük özveri ile sağladığı maddi ve manevi destekle kazanılmıştır. Büyük Taarruz’dan sonra Yunan orduları İzmir’e kadar takip edildi. 9 Eylül 1922’de İzmir’in kurtarılmasıyla Anadolu işgalcilerden temizlenmiş oldu. Biz, Birinci Dünya Savaşı’nın yenik devletleri arasında olup da esarete boyun eğmeyen ve istiklalini tekrar kazanan tek devletiz. Almanya Türkiye’yi ilk ve son kez o dönemde kıskanmış, Alman basını Türkiye’nin bağımsızlık savaşını alkışlarken savaşta teslim olan ancak böyle bir refleks göstermeyen Alman halkını ve yöneticilerini eleştirmiştir. Ülkemizin halkı, Birinci Dünya Savaşı’nı yenik bitirmiş, işgale uğramış, silahları alınmış, yakılmış, yıkılmış ancak teslim olmamış, en uygunsuz koşullarda savaşarak bağımsızlığını tekrar kazanmıştır. Türk halkı topla tüfekle teslim alınamıyor... O yüzden emperyalizm yıllardır başka başka yollar deniyor. MUTLULUK TÜİK, Türkiye’nin en mutlu şehirlerini açıkladı... Birinci sırada Sinop var... Sonra gelen iller: Afyon, Bayburt, Kırıkkale, Kütahya, Çankırı, Düzce, Uşak, Siirt, Şırnak... Bu araştırma hangi kriterlere göre yapıldı... Halka nasıl sorular soruldu ki, yukardaki şehirler “en mutlu” çıktı... Bunları bilmiyoruz... Yabancı kaynaklarda “Dünyanın en mutlu şehirleri” sıralamasına baktık... Türkiye’den üç şehir ilk 500’e girmiş... İstanbul 197. sırada görünüyor... İzmir 222’nci sırada Antalya 346. sırada... Mutlu kent deyince düzenli, temiz, güvenli, sağlık ve eğitimde yeterli... içinde insanları mutlu edecek mekanların ve etkinliklerin fazlaca bulunduğu bir kent akla geliyor... Sinop ve diğer mutlu olduğu söylenen kentler, insanların çağdaş maddi ve kültürel ihtiyaçlarını karşılar durumda mı? Pek öyle mutlu sinyaller almıyoruz... DAUM Türkiye’de çalışan antrenörlerin belki de sevileni Christoph Daum, 70 yaşında vefat etti. Alman spor adamı, uzun süredir akciğer kanseriyle mücadele ediyordu. Daum’u biz İstiklal Marşı’nı söylemesiyle anımsarız... Maçlardan önce İstiklal Marşı okunurken yabancı oyuncu ve antrenörler put gibi duruyor malum. Dudaklar kıpırtısız. Toplumumuzla bütünleşen Daum, İstiklal Marşı’nın sözlerini öğrenmişti. Bizimle birlikte marşı okurdu. Bunu ekranda görürdünüz. Türkiye ikinci vatanım, derdi. Güzel anılarla hatırlanacak... ALİEV Azerbaycan Cumhurbaşkanı İlham Aliyev diyor ki: “Tekraren soruyorlar: Arap - İsrail savaşına neden karışmıyorsun diye. Ey ahali, aziz temaşacılar, bizim topraqlarımız 30 yıl Ermeni işgalinde qaldı. Men bir tane Arap’ın bizim lehimizde nümayiş (gösteri) yaptığını ne görmüşem, ne eşitmişem. Sadece Türk qardaşlarımız kömeq (yardım) ettiler bize... Hocalı’da soykırım yapıldı Arap alemi Ermeni’yi destekledi. Men şimdi neye göre Arap davulu çalacaqmışım?” YENİ CHP Şarkıcı Suavi’nin CHP’nin talebi üzerine 30 Ağustos’ta Konya Seydişehir’de vereceği konser iptal edildi. Suavi’nin sahneye çıkmak istemesine rağmen CHP’li belediye başkanının ülkücü çevrelerden gelen baskı üzerine konseri iptal etmesi CHP’ye yönelik eleştirilere yol açtı... Neyse ki CHP Genel Başkanı Özgür Özel, Suavi’yi ziyaret ederek partisi adına özür diledi. Sanatçının gönlünü aldı. Ortamı yumuşattı. Takdir aldı. ÇOCUKLAR Bertrand Russell’ın Aylaklığa Övgü adlı kitabında bir bölüm ilgimizi çekiyor... Diyor ki ünlü filozof: “Mesleği çocuk eğitimi olan bir insan bu işi günde en çok iki saat yapmalı, geri kalan saatlerini çocuklardan uzakta geçirmelidir. Sürekli olarak çocuklarla beraber bulunmak son derece yorucu bir iştir. Yorgunluk ise sinirleri bozar ve bu sinir bozukluğu eninde sonunda bir yerden patlak verir.” Bu satırlar öğretmenler kadar ana babaları da ilgilendirir. Çocuklar sürekli ilgi ister. Çocuklarla çocuk olur, oynar, eğlenir, bir yandan da onları eğitmeye çalışırsınız. Ne var ki aynı zamanda yorulursunuz da... O yüzden babaların da analar kadar çocuk büyütmeye katkıda bulunması gerekiyor. Sadece annenin çabası yetmiyor… Öğretmenler mi? Onların işi tabii ki hepten zor... Eskiden çocuklar dayak korkusuyla disipline edilirdi Artık dayak da yok... Öğretmen o yüzden çıldırma aşamasına geliyor... Anlayalım onları......",https://www.milliyet.com.tr/yazarlar/melih-asik/buyuk-taarruz-7179233
Melih Aşık,TAKSİ KEYFİ!,20 Ağustos 2024,"Bizim arkadaş bavullarıyla yurt dışından gelmiş. Taksiden inerken şoför oturduğu yerden uyarmış: - Bagajı biraz geriye çekip öyle açacaksınız yoksa takılıyor... Arkadaş denileni yapmış... Bagajı dikkatle açmış. Bavulları alıp bagajın kapağını özenle kapatmış. Şoföre işlem tamam işareti yapmış. Taksiyi yolcu etmiş. Dedi ki: - Türkiye’ye her gelişte hayretler içinde kalıyorum. Dünyanın her yerinde taksinin bagajına eşyayı şoför yerleştirir, gidilen yerde şoför indirir. Japonya’da dahası var. Siz taksiye binerken şoför iner kapıyı açar, başınız çarpmasın diye kapının üstünü eliyle kapatır, ineceğiniz yerde de inip kapıyı açar, bagajı da açıp yükünüzü indirir. Japonya’da ne lokantalarda ne taksilerde çalışanlara bahşiş verilir. Çünkü herkes işini iyi yapmak zorundadır. Bahşiş almak hakaret sayılır. Türkiye’de maalesef şoför oturduğu yerden kımıldamıyor bile... Ama bazısı yine de sizden bahşiş bekleyebiliyor... İstanbul’da taksici dernekleri vardır… Onları sürekli zam isterken görüyoruz... Bu derneğin şoförlük mesleğini daha uygar hale getirmek için bir çabası yok mudur? Belediye ve trafik müdürlüğü bu dernekle iş birliği yaparak şehre yakışır bir taksi düzeni kurmak için çalışamaz mı? Yerlisi yabancısı bu şehirde taksi şoförünün keyfine uymaya mecbur mudur? DALAŞMA Karı koca kavgaları bitmez tükenmez. Bazıları hoş olmayan sonuçlara kadar gider... Bir sosyolog ne diyor bakın: - Aslında ortada anlaşılmayacak bir şey yoktur. Sadece iki taraf da haklı çıkmak ister o kadar. Haklı çıkmakta ısrar etmek sonunda tartışmaya, kavgaya dönüşür. İşin içine şiddet bile girer... Trafikte veya iş yerlerinde patlak veren kavgaların temelinde de bu “haklı çıkma çabası” vardır. İki taraf da haklı çıkmak için lafı uzatınca tartışma köpürür, şiddetlenir, küfürler havada uçuşmaya başlar ve iş cinayete kadar uzanabilir... Bu tür tartışmalar çoğu zaman “Haklısın”, “Kusura bakma” gibi birkaç söz ile tatlıya bağlanabilir. Bütün mesele “tartışmada galip gelme” hevesini bir kenara bırakabilmekte... NASİHAT Geçmiş için üzülmeyin. Değiştiremezsiniz. İrdeleyip bir kenara bırakın. Gelecek için endişelenmeyin. Gelecek endişelerinin yüzde 85’i gerçekleşmez, kendinizi sıkıntıya soktuğunuzla kalırsınız. Bugünü yaşayın. Her şeyi ancak “bugün” den başlayarak değiştirebilirsiniz. IRAKLI Hükümetten 15 yaş altı ve 50 yaş üstü Iraklılara 1 Eylül’den itibaren vize sorulmayacak açıklaması geldi. Irak 46 milyon nüfuslu bir ülke. Adam başı yıllık gelir 4 bin dolar. Nüfusun yüzde 80’i Arap, yüzde 20’si Kürt... Orhan Bursalı arkadaşımız sütununda merak ettiği bazı soruları sorup yanıt arıyor: ■Vizesiz gelecekler, peki ne süreyle kalabilecekler, bir süre belirlendi mi, yoksa istedikleri kadar kalabilecekler mi? ■Göçmen statüsü alırlar mı... Vatandaşlık verilmesi de söz konusu olur mu? ■Irak kendi genç nüfusunun göçünü neden kabul ediyor, onlara Irak’ta bir gelecek kuramayacakları için mi... ■50 yaş üstünü neden teşvik ediyor, gidin diye? ■Sığınmacı sayısında dünya rekorunu elinde tutan ülkemizin bu yeni uygulamadan kazancı ne olacak? Bunlar merak edilesi sorular... GELİYOR... İstanbul’un işgal yıllarında kimi çok garip olaylar meydana gelmiştir. Bunlardan biri de şudur... Bir gün Beyazıt’ta “Geliyorlar” diye çığlıklar işitilir. İnsanlar birbirini çiğneyerek Sirkeci ve Eminönü yönüne koşmaya başlar. Gelen yoktur ama herkes “Geliyorlar” diye bağırarak birbirini tetikler. Dükkan sahipleri, lokanta işçileri, müşteriler herkes “geliyorlar” diye bağırarak koşan kalabalığa katılır. Suat Aray’ın “Bir Galatasaraylının Anıları” adlı kitabında anlattığına göre kalabalık Galata Köprüsü’nü aşar. Önce Taksim’e oradan Şişli’ye doğru koşar. Bir kol da Boğaz’a doğru koşmaktadır. Geliyorlar diye ilk çığlığı atanın kim veya kimler olduğu hiçbir zaman ortaya çıkmaz. Bir söylentiye göre Beyazıt’ta kavga eden bir serseri gurubu polisin görünmesi üzerine “geliyorlar” diye bağırıp kaçmaya başlamış, halk da kimin neden             geldiğini bilmeden kartopu gibi çoğalarak kaçanlara katılmıştır. Sürü psikolojisi işte...",https://www.milliyet.com.tr/yazarlar/melih-asik/taksi-keyfi-7174722
Melih Aşık,ORDUNUZ YOKSA...,15 Ağustos 2024,"Rahmetli Erdal İnönü bir kokteylde Lübnan Büyükelçisi’yle konuşmaktadır. Büyükelçi sürüp giden iç savaşın biteceğinden ve Lübnan’ın huzura kavuşacağından umutsuzdur. Sebebini Erdal İnönü’ye şöyle anlatır: “Yıllarca önce ben gene Türkiye’de, büyükelçiliğimizde görev yapıyordum. Babanız o zaman muhalefet partisi başkanıydı. Ulusal günümüzde bizi kutlamaya geldi. Ben karşılayıp yanında bulundum. Bana iltifat etti, sonra ‘Lübnan’da durum nasıl?’ diye sordu. ‘Çok iyi ekselans, ekonomimiz ileri durumda, gelişiyoruz’ dedim. Bana inanmadan baktı, “Sizin geleceğinizi iyi görmüyorum” dedi. Ben şaşırdım, ‘neden ekselans?’ dedim. O zaman dedi ki: ‘Komşularınızın sizin topraklarınızda gözü var, tarihten gelen arzular bunlar. Sonra büyük devletlerin bu yöredeki çıkar çatışmaları ülkenizdeki din ve mezhep farklılıklarını körükleyip ortalığı karıştırıyor. Sizin bu tehlikelere karşı kendinizi koruyacak güçlü bir ordunuz yok. Onun için geleceğinizi karanlık görüyorum. Çok dikkatli olmalısınız!’* *** Lübnan, o günden sonra sürekli daha kötüye gitti… Ordular evet zaman zaman darbe yapar, ama ülkeyi korumak ve ayakta tutmak gibi bir görevleri de vardır. Sağlam ülke sağlam ordusu olan ülkedir. O yüzden ordunuzu iyi koruyacaksınız. Çağın ve bilimin gereklerine göre donatacak, disiplini ön planda tutacak, içine siyaset sokmayacaksınız. (*Üçyüz Yıllık Gecikme: Erdal İnönü. S.179) SÖZ - Politika demek, kazığı atarken söylediğin nutukları, kazığı yiyenlere alkışlatmak demektir. Çetin Altan GÖÇ İki arkadaş konuşuyor: - Bu bayramda Suriye tarafına geçen Suriyelilerin sayısı çok azalmış... Demek ki epey geri dönen var. Öteki yanıt veriyor: - Sanmam… Muhtemelen oradaki akrabalar Türkiye’ye göç etmiştir... AVROBOL Futbolumuzdan bir manzara... Galatasaray İngiltere’den Brezilyalı futbolcu Gabriel Sara’yı transfer etti. Sara’nın kulübü Norwich City’e üç yılda 18 milyon euro (660 milyon lira) ödenecek. Futbolcunun kendisine de 5 yıl boyunca her yıl 2,75 milyon euro (101 milyon lira) toka edilecek. Beş yılda toplam 1 milyar 200 milyon lira dolayında bir harcama demektir bu... Yarın bu futbolcu sakatlanır ya da formdan düşerse ne olur? Bu paralar kendisine ve kulübüne tıkır tıkır ödenir. Nitekim Zaniolo’nun transferi için Roma kulübüne 15 milyon euro, Yusuf Demir’in transferi için Rapid Wien’e 6 milyon euro, Cicaldau’nun transferi için Romen Craiova kulübüne 6,5 milyon euro, bu futbolcular takıma giremediği halde her yıl taksitlerle ödenmektedir... Diğer kulüpler de böyle hovardaca harcamalar yapıyor. Milyarlar menajerlere ve Avrupa kulüplerine akıyor. Ülkenin spor altyapısına bunun onda biri, yüzde biri kadar para bile gitmiyor... Sonra biz olimpiyatta başarı bekliyoruz... DEDETAŞ... 2028 yılında yani 4 yıl sonra yapılacak seçimde cumhurbaşkanlığı adaylığını bir CHP’li adayın kazanacağı farz ediliyor. CHP Genel Başkanı Özgür Özel, İBB Başkanı Ekrem İmamoğlu ve ABB Başkanı Mansur Yavaş’ın adları yeni cumhurbaşkanı adayı olarak geçiyor. Bu üç isimden hiçbiri “Ben aday olmayacağım” demiyor... Hiçbiri: “Bu tartışmanın sırası değil” de diyemiyor. O yüzden CHP’nin dışa dönük siyasetinden çok içindeki taht çekişmesi konuşuluyor... Bu kadarla kalsa iyi... Şimdi Ekrem İmamoğlu’ndan sonra İBB Başkanı’nın kim olacağı da tartışma gündemine girdi. HİLTON Kadıköy sahilindeki Double Tree Hilton Oteli’nin arkasında yayaların yolunu kısaltan bir sokak vardı. Otel zaman içinde bu sokağı önce kendine otopark yaptı sonra iki ucunu kapatarak yaya geçişini yasakladı. Yayalar için daha ötede bozuk zeminli dar bir geçit kaldı. Bir otel ne hakla yayaların hakkı olan bir sokağı kapatıp kendisine otopark yapar, hangi hakla yayalara yasaklayabilir? Belediye nasıl olur da bu saygısızlığı görmezden gelir? Üsküdar Belediye Başkanı Sinem Dedetaş, bir soruya karşılık: - İstanbul’u yönetmeye hazırım, deyince İBB Başkalığı için yarış da başlamış oldu... Ülkenin bunca sorunu varken 4 - 5 yıl sonraki seçimin konuşulması ve parti içinde hem kamplaşma hem çekişme başlaması gündemi değiştirmekten başka işe yaramaz. Adaylıkta adı geçenler bu tür sorulara: - Seçimlere daha çok var, zamanı gelince konuşuruz, cevabını verseler dedikodular son bulacak... Ama o cümle hiç ağızdan çıkmıyor.",https://www.milliyet.com.tr/yazarlar/melih-asik/ordunuz-yoksa-7171697
Melih Aşık,DİDEROT ETKİSİ,17 Ağustos 2024,"Tüketim hastalığının bir adı da “Diderot etkisi”dir... Hikayesini öğretmen Mustafa Karadaş anlatıyor... 18. Yüzyıl düşünürlerinden Fransız yazar ve filozof Denis Diderot’nun borç içinde olduğunu duyan Rus imparatoriçesi Büyük Katerina, Diderot’nun kütüphanesini satın alıp 25 yıllık maaşını da peşin ödeyerek onu zor durumdan kurtarır. Maddi durumu düzelen Diderot’ya bir arkadaşı çok şık bir kadife sabahlık hediye eder. Giydiği yeni sabahlığın verdiği keyifle çalışma masasına oturan Diderot bu eski masanın yeni ve gösterişli sabahlığına hiç uymadığını fark eder. Aldığı yüklü miktar paranın verdiği rahatlıkla yeni bir çalışma masası alır. Ancak bu kez yerdeki eski halı sabahlığına ve masasına yakışmamaktadır. Yeni bir halı alır. Bu şekilde eski resimlerini, koltuğunu, duvar halısını, sandalyelerini derken evindeki her şeyi tamamen yeniler. Sonunda bütün parası biter ve yine borçlanır. Ancak o zaman aklı başına gelir ve kendisini nasıl bir tüketim çılgınlığına kaptırdığını anlattığı “Eski Sabahlığım İçin Pişmanlık” adlı bir yazı yazar. Bilinçli bir alışveriş düşüncesiyle yapılmayan ve ihtiyaç olmadığı halde alınan şeyleri açıklayan bu tüketim sarmalından bahseden ilk kişi olduğu için anlattığı kavrama “Diderot Etkisi” denmektedir. Diderot şöyle der: “Eski sabahlığımın efendisi idim, yeni sabahlığımın kölesi oldum.” SÜPRİİİZ Kusursuz bir hayat hayal edin. Kusursuz bir dünyadasınız, kusursuz insanlarla birliktesiniz, istediğiniz her şeye sahipsiniz, herkes tam anlamıyla kusursuz yaratılmış. O dünyada tam olarak hayal ettiğiniz gibi, arzu ettiğiniz her şeye sahipsiniz. Ama bir süre sonra “Heyecan yok” diye düşünüyor, sıkılıyorsunuz. O sırada karşınızda üzerinde “Sürpriz” yazan kırmızı bir düğme beliriyor. Dayanamıyor düğmeye basıyorsunuz. O zaman karanlık bir tünele giriyorsunuz ve tünelden şu anda yaşamakta olduğunuz dünyaya çıkıyorsunuz… Örneğin Türkiye’ye... Ne sürpriz ama... (Paolo Coelho’dan uyarlama) AZİZCE Halen İzmit Maşukiye’de çiftçilik yapan Oralp Basım dostumuz Aziz Nesin hakkında sadece kendisinin bildiği bir küçük olayı aktardı... Aziz Nesin, Oralp Basım’ın iyi dostudur... Bir dönem onun İstanbul’daki evinde kalır... Oralp bir gün eve geldiğinde masanın üzerinde Aziz Nesin’in yazdığı bir kağıt bulur… Üzerinde “Aptal Aziz, eşek Aziz, salak Aziz, sersem Aziz” gibi notlar vardır... Oralp tabii meraklanır... Aziz Nesin akşam eve geldiğinde kendisine bu notun anlamını sorar… Aziz Nesin’in cevabı: - Bugün büyük bir hata yaptım, kendime çok kızdım, bunları yazarak kendime ceza verdim... Aziz Ağabey her yönden ilginç adamdı… HABER Avustralya’nın Melbourne şehrinde, güvenlik riskleri nedeniyle kiralık elektrikli scooter’lar yasaklandı. Bizde kaldırımlarda bile geziyor da güvenlik riski oluşturmuyorlar! Daha doğrusu halkın gücü bunları kaldırmaya yetmiyor! Birer kaldırım canavarı olarak yayaların arasında dolaşmaya devam ediyorlar. HİLTON 2 Kadıköy’deki Double Tree Hilton Oteli’nin arka sokağı işgal edip hem araç hem yaya geçişine kapattığını yazmıştık. Belediyenin bu konuda yapacağı bir şeyler olmalıydı. Kadıköy Belediye Başkanı Mesut Kösedağı aradı... Bu sokağın Kadıköy Belediyesi ile otel arasında 8 yıldır dava konusu olduğunu anlattı. Otel, o sokağın kendilerine ait olduğunu iddia ediyormuş... Peki sokağı, en azından dava bitene kadar yayalara açamazlar mı? Belediyenin bunu sağlayacak imkanları olduğunu sanıyoruz... Mesut Bey konuyu izleyeceklerini söyledi. Bekliyoruz… FERDİ Fenerbahçe’de mutlu bir veda... Ferdi Kadıoğlu rekor bir transferle İngiltere’nin Brighton takımına gidiyor... Bu transferin bir de görünmeyen kahramanı var: İsmail Kartal… Ferdi, Fenerbahçe’ye 2018 yılında geldi. Hollanda doğumluydu. Türkçe bilmiyordu. Yeri orta saha ve forvetti... İyi futbolcuydu ama süper değildi… İki yıl önce Fenerbahçe’de sol bek sıkıntısı başladı. Antrenör İsmail Kartal, Ferdi’ye sol bek oynamayı önerdi. Ferdi düşünmek için vakit istedi. Sonra öneriyi kabul etti. Sol beke geçti. Ve orada parladı. Avrupa çapında bir sol bek oldu. İyi futbolcuydu. Ama sol bekte yıldızlaştı. Şans onu orada bekliyordu. SÖZ “İyi bir toplum yaratmanın yolu vicdanlı çocuklar yetiştirmekten geçer. Bütün kötülükler zayıflıktan gelir. Çocuk sadece zayıf olduğu için kötüdür. Onu güçlü yap o iyi olacaktır. Her şeyi yapabilen kişi asla çevresine zarar vermez.” (İsmail Tonguç)",https://www.milliyet.com.tr/yazarlar/melih-asik/diderot-etkisi-7173029
Melih Aşık,DOMATESİN KADERİ,13 Ağustos 2024,"İzmir ve Manisa’dan sonra Bursa’da da çiftçiler domates eylemine girişmiş. Domatesin tarlada 2 liraya kadar düşmesi üzerine çiftçiler otomobil ve traktörlerle konvoy oluşturarak D 100 otoyolunu kapatmışlar. Jandarma müdahale ederek yolun açılmasını sağlamış. Fransa’da çiftçiler benzer eylemlerde yolu tamamen kapatmaz ama çok ağır ilerleyerek trafiği kaplumbağa hızına düşürürler. Kurallara aykırı davranmadıkları için güvenlik güçleri bir şey yapamaz. Gelelim 2 liralık domatese... Bildik bileli manzara değişmiyor... Ürün tarladan manava gelene kadar on kat, yirmi kat pahalanıyor. 2 liralık domates bugün şehirlerde 40 - 50 liradan satılıyor. Arada birileri büyük kârlar sağlıyor. Aracıyı kaldırma masalı yıllardır parti programlarında yer alır. Politikacıların ağzındadır. Ama aracının malı götürmesini kimse engelleyemez. Çünkü aracı siyasette çiftçiden güçlüdür. Çiftçinin en büyük kozu kooperatifleşmedir. Ne var ki ne iktidar ne muhalefetin gündeminde “kooperatif” vardır. CHP peş peşe çiftçi mitingleri yapıyor. İyi güzel. Ama tarım konusunda ortaya koyduğu tutarlı bir program görülmüyor. Mitinglerde şu ürüne 5 kuruş, bu ürüne 10 kuruş fazla verilmesi isteniyor. O kadar. Belediyelerin kentlerde üretici pazarları kurma vaadi vardı. İşlemedi. Son seçime 36 siyasi parti katıldı. Birkaçı hariç seçim dışında ne adları duyulur ne politikaları bilinir. Nasıl demokrasidir bu... MADALYA Olimpiyatlar bitti... Fransa bu büyük sınavdan doğrusu alnının akıyla çıktı... Açılış törenini Seine nehrinde yapmak büyük bir yaratıcılıktı. Oyunlar baştan sona düzen içinde geçti. Hiçbir yarış gecikmedi. Hiçbir terör olayı yaşanmadı. Tek şikâyet açılıştaki LGBT şovlarıydı. Türkiye olimpiyattan hüsranla çıktı. 40 yıldır ilk kez altın madalya çıkaramadık. Afrika ülkelerinin de gerisinde kaldık. Ülkemizin spor altyapısı yok. Yeterli tesis yok. Gençler spora özendirilmiyor. Bütün kaynaklar futbola harcanıyor. Harcanan o milyonların da uzun dönemli yararı yok. Milyonlarca euro yabancı futbolcularla onların menajerlerine ve yabancı kulüplere gidiyor. Dökülen milyonlara karşılık futbolda da yurt dışı başarımız yok. Spordan siyaseti kaldırıp sporu spor ve sağlık için yapmalıyız. Buna kaynak ve vakit ayırmalıyız. Olimpiyattaki başarısızlığı dert ve ders edinmeliyiz. İRAN İran’da üniversite mezunu kadınların sayısı erkekleri geçiyor. Mezunların yüzde 50’den fazlasının kadın olmasına rağmen çalışma hayatında kadın oranı yüzde 12 dolayında... Kadınların okuma özgürlüğü var. Çalışma özgürlüğü yok. BBC’deki bir röportaja göre kadınlar bir işte çalışabilmek için kocalarından imzalı yazı götürmek zorunda. Koca ayrıca karısı bir işte çalışırken bu daha önce verdiği izni iptal edebiliyor. O yüzden iş yerleri evli kadın çalıştırmaktan kaçınıyor. Bekar kadınların da evlendikten sonra ne olacağı bilinmediğinden işe alınma şansları azalıyor. İşverenler bu durumdan yararlanıyor. Kadınları kısıtlayıcı başka yasa maddelerinden de yararlanarak kadın ücretlerini çok düşük tutuyorlar. Türkiye kadın erkek eşitliğini yasal bazda 1926 yılında Medeni Yasa ile sağladı. İran şimdilik yüz yıl geride... MEDET Ankara Büyükşehir Belediyesi ABD’ye bağlı Ulusal Demokrasi Enstitüsü (NDI) işbirliğiyle “Yerelde Güçlü Liderlik, Katılımcı Yönetim” başlıklı toplantı düzenlemiş. Amiral Cem Gürdeniz hatırlatıyor: “Bu enstitü Arap Baharı başta olmak üzere pek çok ABD destekli renkli devrimlerde rol oynamış bir kuruluş. Şimdi Atatürk’ün başkentinde NDI demokrasi adına büyük şehir belediyesi ile ortak toplantı düzenliyor. Ne kadar üzücü. Sanki bu ülkede 2007 sonrası ABD destekli FETÖ kumpas davaları olmamış. Sanki ABD destekli FETÖ darbe girişimi yaşanmamış; sanki Gazze’de ABD desteğinde soykırım yaşanmıyormuş gibi ABD’nin sicili karanlık enstitüsünden medet umuyoruz.” İZMİR Alsancak’ta bir otopark alanına 65 metre yüksekliğinde 18 katlı otel yapılacaktı. 1 No:lu Koruma Kurulu yatırıma izin verdi. Konak Belediyesi ise “öngörülen yükseklik kararının Kordon Tarihi Sit Alanı üzerinde olumsuz etki yaratacağı ve altyapı sistemleri üzerinde ek yük getireceği” gerekçesiyle yürütmeyi durdurma davası açtı. Konak’ta 18 katlı bir yapının çevreye etkisini İzmir’i bilenler kolayca tahmin edebilir. O civardaki Ege Palas yıllardır silueti bozan görüntüsüyle gözleri alabildiğine rahatsız eder. Kenti çirkinleştirir.",https://www.milliyet.com.tr/yazarlar/melih-asik/domatesin-kaderi-7170447
Melih Aşık,Arap dostlar,10 Ağustos 2024,"Aşağıdaki ülkelerin halkı Arapça konuşur ve resmi dilleri Arapçadır. 1-Bahreyn 2-Birleşik Arap Emirlikleri 3-Cezayir 4-Cibuti 5-Çad 6-Etiyopya 7-Fas 8-Filistin 9-Irak 10-Katar 11-Komorlar 12-Kuveyt 13-Libya 14-Lübnan 15-Mısır 16-Moritanya 17-Batı Sahra 18- Suudi Arabistan 19- Somali 20-Sudan 21-Suriye 22-Tunus 23-Umman 24-Ürdün 25-Yemen... Bu 25 devletin hemen hiç birinde demokrasi ve insan hakları yoktur. Kadın hakları kısıtlıdır. Yönetimleri laik değildir. Dünya piyasalarına sürdükleri bir tek marka yoktur. Tek bir teknoloji ürünü üzerinde imzaları görünmez. Çoğu şeriat ile yönetilir. Çağdaş eğitim yoktur. Bilim gelişmemiştir. Sporda ve sanatta yokturlar. Zenginler çocuklarını Batı’da okuturlar. Fakirler fırsatını bulursa Batı’ya kaçar. Kendilerini askeri yönden savunamazlar. Çoğu Amerikan himayesi altında yaşar. Bir araya gelip Filistin’i İsrail zulmüne karşı koruyamazlar. Çok eski yıllarda bir Arap kültüründen söz edilebilirdi. Son yüzyıllarda bir kültür ve yaşam biçimi ortaya koyamadılar. Batı’nın boyunduruğu ve sömürüsü altında kaldılar. Hâkim kültürel ve demokratik iklim çağın çok gerisinde kaldı. Böyle bir dünyaya özenilir mi? Türkiye’nin bu dünyadan öğreneceği bir şey olabilir mi? Salim kafayla beş dakika düşünebilsek bunları göreceğiz... BRONZ Olimpiyat karşılaşmasını nakleden spiker diyor ki; - Bizim sporcu iyi mücadele etti ama kaybetti. Sonra devam ediyor: “Olsun; eğer, bizim sporcuyu yenen sporcu sonraki maçta rakibini yener bir sonraki tura kalırsa; Ve o turda da rakibini yenerse, bizim sporcu repesaj maçına çıkmaya hak kazanır. Bizim sporcu repesaj maçında galip gelirse bronz madalya maçı yapmaya hak kazanır. O maçı kazanırsa bronz madalyayı alır.” Sonra noktayı koyuyor: “Ben bronz madalya için umutluyum.” Ne diyelim? Ünlü sözdür... Umut fakirin ekmeği, ye Memet ye... NOT: Repesaj diye bir sözcükle tanıştık olimpiyatta... Fransızcası repechage... Röpeşaj okunuyor. Bizimkilerin dili dönmediği için repesaj sözcüğünü icat ettiler. Yeniden yakalamak anlamında. MESAJ Cumhuriyet yazarı Ataol Behramoğlu’nun X mesajı: “Depremde yıkadığım Türk ölüler pis kokarken Suriyelinin ölüsü mis gibi kokuyordu” diyen imam için şerefsiz, ahlâksız, pislik, işinden defedilmesi gerekir dediğim iddiası ile Konya savcılığına suç duyurusunda bulunulmuş. İmam efendinin avukatı ‘en ağır şekilde cezalandırılmamı’ istiyor.” LAHEY Türkiye, Uluslararası Adalet Divanı’nda İsrail aleyhindeki soykırım davasına müdahil oldu. Güney Afrika hükümetinin açtığı soykırım davasına daha önce 6 ülke müdahil olmuştu. Bu ülkeler: Nikaragua, Kolombiya, Libya, Meksika, Filistin ve İspanya... Görüldüğü gibi İsrail’in şikayet edildiği davaya Libya ve Filistin dışında ne bir Müslüman ülke ne bir Arap ülkesi açık destek veriyor. Anlaşılan bölge ülkeleri denge ve çıkar hesapları sonucu İsrail’le bozuşmayı göze alamıyor. Türkiye onları da davaya müdahil olmaya çağırıyor. Ama hiç o niyette değiller... VAHDET Bitmeyen tartışmalardan biri de Padişah Vahdettin üzerinedir. Özlemcileri Padişah Vahdettin’i savunmak için farklı savunma biçimleri deniyorlar... Biri şöyle: - Vahdettin devleti soymadı, kaçarken yanında bir şey götürmedi... Bir okurumuz şunu yazmış: - Hırsızlık başka şey, hainlik başka şey. Kadın kocasına ihanet ediyor diyelim. Ve çocuklarını da bırakıp evden kaçarken yanına bir şey almıyor. Bu, onu ihanet suçlamasından kurtarır mı? ... “FİL”ler... Bir siyasetçi ötekine “nekrofil” demiş. Nekrofil eski Yunanca bir sözcük; “ölü sevici” demek. Nekros: ölü, filos: tutku, aşk anlamına geliyor. Benzer sapıklıklara verilen adları bilmek ister misiniz? Mesela... Abasiofil: Engellilere, ortopedik özürlülere cinsel ilgi duyanlara verilen isim. Nazofil: İnsanların burun deliklerinden etkileniyor... Darifil: Başkalarının gözyaşlarından ve hıçkırmasından zevk alıyor. Arborfil: Ağaçlara karşı cinsel istek duyuyor. Macrofil: Kendinden çok iri insanlardan etkileniyor. Semforofil: Yangın ya da kaza gibi felaketleri izlemekten şehevi zevk alıyor. Narratofil: Pornografik anlatımlardan zevk alan kişi... Plusofil: Doldurulmuş hayvanlara karşı cinsel istek duyan kişi... Formicofil: Böceklerin vücudunda özellikle hassas bölgelerde dolaşmasından zevk alan kişi... TUR Turistler: Türkiye zengin ülke görünüyor sokaklarda pek fakir görmedik, demişler. Güney Amerika sözü: Fakirlerin kapısı kapalıdır…",https://www.milliyet.com.tr/yazarlar/melih-asik/arap-dostlar-7168823
Melih Aşık,CHP’NİN YARINI,01 Ağustos 2024,"Renkli gündeme bir de mavi tartışma eklendi; Mavi Vatan. CHP Dış Politika Danışmanı Namık Tan, Meclis konuşmasında Mavi Vatan sloganımızı “masal” diye niteledi. CHP Gölge Bakanı Yankı Bacıoğlu karşı çıktı: “Mavi Vatan Türkiye’nin denizlerdeki hak ve çıkarlarının somutlaşmış ifadesidir” diyerek aksi yönde bir nitelemede bulundu. CHP zaman ilerledikçe buna benzer çelişki ve çatışmaları hep yaşayacaktır. Sebebi de açıktır... Çünkü partinin belirlenmiş bir politik çizgisi, bir siyasi programı, kayda geçirilmiş ideolojisi bulunmamaktadır. 2008 programı geride kalmış, yenisi yapılmamış, 6 ok ilkesi ve Atatürkçülük vitrin süsü haline dönüşmüştür. Parti siyasetinin tutarlılık kazanması için siyasi, sosyal alanları kapsayan bir siyasi çizgisinin olması, hem yönetenler hem tabanın o çizgi etrafında bütünleşmesi gerekir. Bunların oluşması da bir siyasi programın yapılmasıyla mümkündür. Partinin iktidara gelirse ne yapacağı, hangi sorunu nasıl çözeceği ancak ayrıntılı bir program kapsamında belirlenebilir. CHP 4 Eylül’de tüzük programı yapıyor. Ancak bir program kurultayından söz edilmiyor. CHP kendini ve siyasi çizgisini tanımlayan bir program ortaya koymadıkça ne çalkantılardan kurtulabilir ne ülkeyi yöneteceği konusunda halka güven verebilir. GENCO ERKAL Ayların en sıcağı Temmuz, değerli kültür ve sanat insanlarımızı almaya devam ediyor... Son günlerde Türk edebiyatının mimarlarından Ferit Edgü, Erhan Karaesmen ve Afşar Timuçin aramızdan ayrıldı. Son kara haber tiyatromuzun temel taşlarından usta sanatçı Genco Erkal’dan geldi. Onu da bugün sonsuzluğa uğurluyoruz... Genco Erkal, hayatını tiyatroya adamıştı... Ama nasıl bir tiyatro... Her şeyden önce estetikten, etik değerlerden, kaliteden ödün vermeyen ama aynı zamanda insanı, toplumu ve ülkeyi bilinçlendirecek bir tiyatro... Oyunları en çok yasaklanan tiyatro sanatçısı galiba oydu. Son yıllarda devlet büyüklerine hakaretten yargılanmış, savunmasında şöyle demişti: “Ben hakaretin hiçbir şeye çözüm olmayacağını düşünürüm. Hiçbir zaman hakaret yoluna başvurmam. Evet ben, yönetim sistemine, çevre katline, laik bir ülkede din olgusunun siyasi malzeme olarak kullanılmasına, ifade özgürlüğünün kısıtlanmasına, insanların düşünceleri nedeniyle hapis yatmasına, yoksulları daha da yoksul kılan bu düzene karşıyım. Buna ilişkin görüşlerimi de eleştiri sınırları içerisinde aktarıyorum. Paylaşımlarımda suç unsuru yoktur.” Genco Erkal yaşadığı toplumun gönlüne güzel günlerin umudunu ekerek ayrıldı dünyadan... SAVAŞ Hamas Lideri İsmail Haniye’nin Tahran’da öldürülmesi bölgedeki savaşa ve gerilime yeni boyutlar ekleyecek. Ateş yayılacak. Savaşın sıcaklığı Türkiye’den de duyulacak. Koşullar ne olursa olsun... Hayatı cephelerde geçmiş Atatürk’ün şu sözleri milletçe aklımızdan hiç çıkmamalı: “Mutlaka şu ve bu sebepler için, milleti savaşa sürüklemek taraftan değilim. Savaş zorunlu ve hayati olmalıdır. Gerçek kanaatim şudur: Milleti savaşa götürünce vicdanımda azap duymamalıyım, öldüreceğiz diyenlere karşı, ölmeyeceğiz diye savaşa girebiliriz. Lakin millet hayatı tehlikeye maruz kalmıyorsa savaş cinayettir”. İLHAN Gönüllerde yücelmiş bir sanatçı, İlhan İrem, hayattan ayrılışının ikinci yılında Aşiyan’daki mezarı başında dostları ve sevenleri tarafından anıldı... İrem, ağır sağlık sorunları nedeniyle iki yıl önce 29 Temmuz’da 67 yaşında hayatını kaybetmişti... İlhan İrem, siyasi duyarlığı da olan bir sanatçıydı. 1999 yılında Antalya’da yayınlanan Yeni İleri Gazetesi’nde “Barış” başlığıyla bir köşe yazısı yazmış ve Gülen’e “Fetuş” diye hitap etmişti. Bunun üzerine Gülen, bir milyar liralık tazminat davası açmıştı. İrem yazısında “Türkiye Cumhuriyeti’nin, Kemalist devrimlerin sarsılmaz bekçileri olarak, seni bu coğrafyada bekliyoruz. Gel de içten pazarlıklı hayallerinin hiçbir zaman gerçekleşmeyeceğini yakından gör!” demişti. İlhan İrem gibi aydınlar, Fethullah Gülen’in kimliğini 1999 yılında tespit etmişti… 2016 yılından 17 yıl önce... İNSAN “İnsan, en mükemmel hayvan! İnsan, konuşan hayvan! İnsan, düşünen hayvan! İnsan, gülen hayvan! İnsan, öykünen hayvan! İnsan, toplumsal hayvan! İnsan, siyasal hayvan! İnsan, ekonomik hayvan! Yüzyıllardan beri filozoflar, İnsanı türlü türlü tanımlamışlar. Ama nice tanımlasan, Hepsinin birleştiği şu; İnsan yine hayvan, yine hayvan. Ey hayvan oğlu hayvan, İnsan ol, insan!” AZİZ NESİN",https://www.milliyet.com.tr/yazarlar/melih-asik/chpnin-yarini-7164228
Melih Aşık,ALIŞVERİŞ,30 Temmuz 2024,"Moda Caddesi’nde bira, içki, soda, meyve suyu türü şeyler satan bir dükkana girdim. Bir mavi şişe Uludağ soda aldım. Tezgahtaki genç “65 lira” dedi, parayı ödeyip çıktım... Dün yine aynı yerden aynı sodayı aldım… - Kaç lira, diye sordum... Bu defa tezgahtaki kişi: - 85 lira demez mi? - Yahu daha üç gün önce 65 liraya aldım aynı sodayı... Cevap olarak: - Haa öyle mi, sen o zaman 65 lira ver abi... gibi laflar saçmaladı. Eve dönüşte bu ürünün market fiyatına baktım... 45 lira imiş... İnsanların ayaküstü aceleyle alışveriş ettiği bu tür dükkanlarda anlaşılan her şey var, insaf yok... Halkın fiyat algısı kalmadığı gibi... Kimi satıcıda da insaf kalmadı... Denetim zaten yoktu yine yok... Sonuçta tek çare... Her aldığınız ürünün fiyatını sıkı sıkıya sorun… Başka yerlerle karşılaştırın... Kazıksa almayın... Satıcıya enayi olmadığınızı belli edin... Başka çare görünmüyor... URFA Urfa’daki “Balıklı Göl” günü birlik bir gazetenin magazin sayfasını süslüyor... Göl hakkında bilgi verilirken tabii yakıştırılan efsaneler de ayrıntılı şekilde anlatılıyor. Mimar Doğan Hasol yazmıştır... Doğan Bey ve dostları bir gezide Urfa’ya giderken Ergani’ye uğrar, kaymakamın misafiri olurlar. Sohbet sırasında konuklarının Balıklı Göl’ü de ziyaret edeceğini öğrenen kaymakam göl hakkındaki efsaneyi anlatır. Göldeki balıkları yemeye kalkışanların gözlerinin kör olduğunu hikayesine ekler. O efsaneye inanır. Konuklarını uyarır. Doğan Hasol, Urfa’da güngörmüş bir aileye konuk olur. Aile Reisi Bayram Bey, göldeki balıkları yiyenlerin kör olduğu efsanesi anlatılınca: - Bir şey olmaz, der... Ve başkalarının duymayacağı şekilde ekler: - Ben yedim... Bir çeşit sazan... Çok lezzetsiz bir balık. Üstelik ayıklanması imkansız, bir lokmasında yüzlerce kılçık var... Kısacası yenemiyor… Yenilse bunca insan gölde balık mı bırakırdı? KLİMA Eyyam-ı bahur geliyormuş... Buna deve bayıltan sıcakları da deniyor… Her sene bu vakitler çıkagelir... Bu yaz biraz serinleyelim diye Arçelik’in Bahariye şubesine girip sordum: - Sizde portatif klima var mı? - Elimizde kalmadı, dedi müdür bey... - Merkezde yok mudur, getirtseniz... - Merkezde de kalmadı... - Firma tüketimi tahmin ederek üretim yapmıyor mu? - Bu yıl umulanın üzerinde talep oldu, yetiştiremedik... Portatif klimanın adedi 22 bin liraymış. Buna rağmen tükenmiş... Demek ki sıcaklar insanları iyice bunalttı. HİLELİ Ticaret Bakanlığı piyasada ürün kontrolü yapar, hileli ve taklit ürünleri üreten firmaları yılda bir veya iki kez ilan ederdi. Son bir yılda bu ilan yapılmadı. CHP Milletvekili Ömer Fethi Gürer sebebini sorduğunda Ticaret Bakanlığı: - Denetimler yapılmakta, cezalar uygulanmakta, savcılıklara suç duyuruları yapılmaktadır, cevabını verdi... Ömer Fethi Gürer bu kadarını yeterli bulmuyor, bu firmaların adlarının ve hangi ürünlerde hile yapıldığının kamuoyuna açıklanmasını istiyor. Bu arada hileli üretim yapanlara verilen cezaların da çok hafif olduğunu ekleyelim. Halkın sağlığı ne yazık ki öncelikli bir konu olamıyor ülkemizde. TİMUÇİN Ciddi bir felsefe ve düşünce adamını… Afşar Timuçin’i birkaç gün önce kaybettik... Onu, “Kendimle Konuşmalar” adlı kitabından “yalnızlık” üzerine sohbetini aktararak analım... Diyor ki: - Yürürlükteki değerlerle bağdaşmayan her kişi yalnızdır. Yürürlükteki değerler sana ters düşüyorsa ve insanlar o değerlerin peşine gidiyorsa, yalnızlıktan başka ne duyabilirsin? Ortada bir yangın varsa, birileri de yangından mal kaçırma işine dalmışlarsa ne yapabilirsin? - Pekiyi ne yapmalı? Sessiz sedasız yangının bitmesini mi beklemeli? - Bekleyip seyretmeyecek, yangını söndürmeye çalışacaksın... Savaşırsan yalnızlığın bir anlamı olur. Savaşmazsan bunalırsın. Savaşmak demek insan için savaşmak demektir. Başkası için çalışmak başkasına adanmak demektir. Bunalan insanların çoğu savaşmayanların arasından çıkıyor. Kendin için yaşarsan bunalırsın. Yürürlükteki olumsuz değerlerle uzlaşmak da herkes için olmasa bile bazıları için bunalım kaynağıdır. TIP Kanada’da hastalara bizdeki gibi çok geç muayene randevusu veriliyormuş... Bir komedyen Kanada televizyonunda bu sorunu abartarak ekrana getiriyor: - Geçenlerde karnım ağrıyordu hastaneden randevu istedim. 6 yıl sonrasına randevu verdiler. Karar verdim tıp fakültesine gireceğim... 6 yılda tıp fakültesini bitirir, kendi ilacımı kendim yazarım.",https://www.milliyet.com.tr/yazarlar/melih-asik/alisveris-7163281
Melih Aşık,Şakirpaşa,23 Temmuz 2024,"Adana ve çevresinde yaşayanlar Şakirpaşa Havalimanı’ndan memnundur. Alan konforludur, Adana’ya sadece 5 dakika uzaklıktadır. Türkiye’nin en çok kâr eden 9 havalimanından biridir. Stratejik bir noktadadır. 6 Şubat’ta 11 ilimizi etkileyen depremde bütün yardımlar buradan ulaştı. Bütün siyasiler deprem bölgesine buradan gitti. Hastalar buradan diğer şehirlere nakledildi. Havalimanının Adana halkının ve bölgenin ekonomisine katkısı büyüktür. Konu nedir, diye soracak olursanız... Konu Şakirpaşa Havalimanı’nın kapanacak olmasıdır... Mersin sınırları içinde kalan Çukurova Havalimanı 10 Ağustos’ta açılıyor. Çukurova Havalimanı, Adana’ya 42 kilometre uzaklıktadır. Ulaştırma Bakanı Abdulkadir Uraloğlu, Şakirpaşa hakkında henüz karar olmadığını söylüyor. Ancak Şakirpaşa’nın yakın gelecekte kapanacağına, hava trafiğinin Çukurova’ya taşınacağına kesin gözüyle bakılıyor. 2 Ekim’de alanda Teknofest var, o tarihte kapanabilir. Şakirpaşa’nın sadece eğitim uçuşlarına ayrılacağı söyleniyor. Adana CHP Milletvekili Dr. Müzeyyen Şevkin uzun süredir alanın taşınmasına karşı basın toplantıları yapıyor, soru önergeleri veriyor... Adanalı esnaf ve özellikle şoförler zaman zaman gösteri yapıyor. Sonuç değişmiyor... Şakirpaşa tarihe karışıyor... TAHSİL Sabancı Üniversitesi 2021’de 14 bin dolar olan öğrenci harçlarını 35 bin dolara çıkarmış. Zafer Partisi Başkanı Ümit Özdağ diyor ki: “Üniversite ticarethane değil vakıf... Eğer maliyetler arttı ise Sabancı şirketleri bu farkı üstlenmeli. Bunu orta gelirli ailelerin çocuklarına yüklemek hiç doğru değil.” Üstelik yabancı öğrenciler 26 bin dolar ödüyorlarmış. 9 bin dolar daha az. Suriyeliler eğitimde de kazançlı... Acaba Türk öğrenciler birer Suriye pasaportu mu çıkarsalar!... TATLISU Büfe ve marketlerde 1 litre su 15 liraya satılıyor. Sosyal medyada bir vatandaş konuşuyor... “Sağlık için yürüyüş yapmaya karar verdim. 5 kilometre yürüdüm. Bir şişe su alıp içtim. 15 lira verdim. Demek ki kilometrede 3 liralık su yakıyorum. Benim yeğenimde 96 model Polo var, kilometrede 1.80 TL yakıyor.” Özetle... Su fiyatı akaryakıt fiyatını geçti. İthal değil, kendi toprağımızın suyu bu! DOLAR Bankada 5 - 10 bin dolarınız var diyelim... Bir gün önceden haber veriyor, ertesi günü gelip paranızı vezneden çekiyorsunuz. Müşteri temsilcisi o anda yakanıza yapışıyor: - Bu dövizle ne yapacaksınız? - Arkadaşıma borç vereceğim ya da başka bankaya yatıracağım veya bir arsa alacağım vs... Bu sizi neden ilgilendiriyor? - Merkezimiz çekilen dövizin nerede kullanılacağını sormamızı istiyor da... - Bu sizi ilgilendirmez ki... Merkeziniz sizi güç ve sevimsiz duruma düşürmüş olmuyor mu? - Haklısınız ama talimat böyle ... - Ne biçim talimat bu… Parasını çeken nerede kullanacağını neden söylesin? Ayrıca doğru beyanda bulunacağı ne malum? Müşteri temsilcisi hık mık ediyor... İlginçtir... Bankaya döviz yatırırken ya da TL’nizi dövize çevirirken kimse bir şey sormuyor. Sadece dövizi çekerken nereye gittiğini merak ediyorlar. Garip! BEYAN CHP Genel Başkanı Özgür Özel’in belediye başkanlarına yönelik “Mal varlığı beyanınızı belediyenin görünür bir yerine asın” talimatını hatırlatmış, kaç belediyenin bu talimatı yerine getirdiğini Genel Başkan Yardımcısı Gökan Zeybek’e sormuştuk. Yazının yayınlandığı gün Ankara Büyükşehir Belediyesi’nden açıklama geldi, Başkan Mansur Yavaş ve eşinin mal beyanlarının ana binanın girişinde görünür bir yere asıldığı bildirildi. Onun dışında ne belediyelerle ilgili Genel Başkan Yardımcısı Gökan Zeybek’ten ne Ankara dışında bir belediyeden bu konuda bildirim almadık. Haklarında yazılanları okumuyorlar. Okuyanlar da okumamış gibi yapıyor. Canlarını sıkmıyorlar! Yine de ara sıra yoklayacağız kendilerini! HOWARDA Bizim kulüpler transferde paraları ne kadar akılcı harcar? Galatasaray’dan bir örnek... Kulüp iki yıl önce Danimarka’dan 1,75 milyon euro (60 milyon TL) bedelle Mathias Ross adlı bir futbolcu transfer etti. Bu futbolcu ilk yıl hiç oynamadan tıkır tıkır maaşını aldı. İkinci yıl yani geçen yıl Hollanda’nın NEC kulübüne kiralandı. Kira dönemi bitti. Geri geldi. Şu anda onu kiralayacak kulüp aranıyor. Yusuf Demir: Avusturya Rapid’den iki yıl önce 6 milyon euroya (220 milyon lira) alındı. Bir yıl boş oturdu. Geçen sezon Basel’e kiralandı. Bu yıl kiralıktan döndü. Şimdi yeniden kiralanacak. Havaya atılan paraya sadece iki örnek verdik; faturası 280 milyon lira...",https://www.milliyet.com.tr/yazarlar/melih-asik/sakirpasa-7159915
Melih Aşık,UYANMA VAKTİ,03 Ağustos 2024,"Uruguay’lı yazar Eduardo Galeano bir yazısında şöyle diyor: “Yahudiler, Hristiyanlar, Müslümanlar aynı Tanrı’ya inanırlar. Bu, Yehova, Tanrı ve Allah olmak üzere üç farklı biçimde adlandırılan Tanrı’dır. Yahudiler, Hristiyanlar ve Müslümanlar onun emirlerine uyduklarını iddia ederek birbirlerini öldürürler.” Ve Ortadoğu merkezli olarak öldürmeye devam ediyorlar... Türkiye bu belalı bölgede ister istemez çeşitli pozisyonlar almaya yöneliyor. Ayrıca sıkıntı yalnızca Ortadoğu’da değil… Kıbrıs’a bakın... Son olarak ABD’nin Larnaka’da bir askeri üs inşa ettiği haberi geldi. Aynı ABD iki yıl önce Kıbrıs’a silah ambargosunu kaldırmıştı. Yunanistan, Güney Kıbrıs, İsrail ve ABD’nin zaman zaman ortak tatbikat yaptığını biliyoruz. Kıbrıs’ta neyin hazırlığı yapılıyor. Farkında değil miyiz? Bu arada Yunanistan’ın Ege’de iki deniz parkı inşasını bir dışişleri açıklamasıyla geçiştirdik. Nedense bütün bunlar ne kamuoyunda ne Meclis’te tartışılıyor. Hayvanlarla ilgili katliam yasası önemliydi, tartışılmalıydı ama ne iç ne dış konular o kadar hararetle konuşulmuyor. Muhalefet sessiz. CHP’nin eski diplomatlardan oluşan bir bir dış politika kurulu vardır. Toplantıya çağırılmıyor. Dış politikada iktidar adına başarı izi taşıyan konular gündeme geliyor. Olumsuz olan ya da olabilecek konular gündemden uzak tutuluyor. İktidar durumdan memnun. Ancak muhalefet de bundan pek şikayetçi görünmüyor. İLAHİ Ülkemizde 105 ilahiyat fakültesi var ki, adlarına son zamanlarda bir de “İslami Bilimler” ifadesi eklendi. Dr. Mehmet Ali Kılıçbay bu adlandırma konusunda küçük bir uyarıda bulunuyor... 1.İlahiyat bilim değildir. Çünkü bilim yanlışlanarak ilerler. 2.Bazılarının iddia ettiği gibi felsefe de değildir. Çünkü felsefe kuşkuya dayanır. İlahiyatta yanlış da yoktur, kuşku da... EKMEK Hayat pahalılığını protesto mitinginde bir vatandaş şöyle bir pankart taşıyordu: - Ekmek de bulamıyoruz, pasta da... Vatandaşın pankartı belli ki Fransa Kraliçesi Marie Antoinette’in “ekmek bulamıyorlarsa pasta yesinler” sözünden ilham alıyordu. Yeri gelmişken hatırlatalım... Aslında bu söz kraliçeye ait değildir. Jean Jacques Rousseau’nun “İtiraflar” adlı kitabında geçer. Fransız Devrimi’ne giden süreçte Marie Antoinette’in umursamaz tavrına Rousseau’nun bu sözü yakıştırılmıştır. Bilvesile kayda geçelim! FARK İyimser simidi görür, kötümser ortasındaki deliği... ★★★ Biz erkekler hak ettiğimiz kadınlarla evlenseydik halimiz haraptı. OSCAR WİLDE ATICI Astsubay Yusuf Dikeç olimpiyatta havalı tabanca atışında ortağı Şevval İlayda Tarhan ile birlikte gümüş madalya alırken dünya çapında ün yaptı. 51 yaşında olup olimpiyata katılan en yaşlı sporculardan biriydi. Ne fiyakalı gözlükler takmıştı ne gösterişli kulaklıklar. En ilginci tabancayı tek gözünü kırpmadan iki gözü açık kullanıyordu. Geçen yıl tabancasını elinden aldıklarını boynundaki gümüş madalyayı gösterirken anlatıyor, nezaket gösterip onların kim olduğunu açıklamıyordu... Dikeç, geçen Şubat’ta Brezilya’da ve geçen ay Almanya’da birinci olmuş. Ortağı Şevval İlayda Tarhan da gençlerde Avrupa ve dünya şampiyonuymuş. Bizim bunlardan haberimiz yok. Çünkü futboldan başka spor bilmiyoruz. Amatör sporlarda dünya çapındaki başarılar gazete sayfalarında tek sütun haber ya oluyor ya olmuyor. Yusuf Dikeç’i de ancak 51 yaşında, olimpiyat madalyası alınca tanıyabildik. DERSLER Mimar Doğan Hasol’un yönetimindeki Yapı Endüstri Merkezi 1978 yılından itibaren yapı fuarları düzenler. İlk sergi İstanbul Spor ve Sergi Sarayı’ndadır. Açılış günü Vehbi Koç’un kokteylden önceden geleceği ve sergiyi gezeceği haberi alınır. Vehbi Bey sergiyi gezerken Doğan Hasol da ona eşlik etmekte, bilgi vermektedir. Bir ara dinlenmek için otururlar. O zaman Vehbi Bey, Doğan Hasol’a döner: - Konut konusunda çok doğru yazmışsın, der... Doğan Bey şaşırır: - Nerede? - Bugünkü Milliyet gazetesinde... Doğan Hasol iyice şaşırır. Çünkü Vehbi Bey onu hiç tanımamaktadır. Nasıl olmuş da Milliyet’te o gün yazdığı yazıyı okumuştur? Vehbi Bey, Doğan Bey’in hayret dolu bakışları arasında anlatır: “Bak delikanlı, der, ben hiçbir yere hazırlıksız gitmem. Gelmeden önce fuar hakkında da bilgi aldım, senin hakkında da… Sen de daima öyle yap...” Burada herkese, hepimize ders var... Yeni bir yere (bir ziyarete, ülkeye, müzeye, sergiye vs.) giderken önceden bilgi edininiz... Yoksa gittiğiniz yerde aval aval bakınırsınız.",https://www.milliyet.com.tr/yazarlar/melih-asik/uyanma-vakti-7165286
Melih Aşık,MİNARE KILIFI,06 Ağustos 2024,"Haberi ajanslar geçti: “Sigara üreticisine 6 milyar lira ‘vergi’ cezası” Habere göre... Maliye Bakanlığı müfettişleri, Bakan Mehmet Şimşek’in “çok kazanandan çok vergi alınması” prensibi doğrultusunda denetimlerini sürdürürken kayıt dışı hasılatı belirlenen bir firmaya 6 milyar lira rekor ceza uygulamıştı. Kimmiş bu sigara üreticisi firma? Adı açıklanmadı... Haberi okuyanlar “Aferin Maliye’ye” dediler. 6 milyar lira az buz para değil... Sigara üreticisi şirketin aklını başına getirir! Peki firma bu parayı öder mi? Ya da kaç para öder? Uygulama malum; Ceza yazıldıktan sonra firmanın itirazı gündeme gelir... Daha sonra mahkeme süreçleri başlar... Davalar uzar... Arada yargıçlar, savcılar değişir... Dosya alt mahkeme, üst mahkeme, Yargıtay arasında dolaşır durur. Vicdan - cüzdan ilişkisi gündeme girer. Firma cezayı ödeyemezse haciz davası başlar. O da yıllarca sürer. Sonunda ağır cezaya çarptırılan firma devede kulak bir bedelle cezadan kurtulur. Ceza haberini büyük puntolarla veren medya, yıllar sonra sonuç açıklanıp firma yakayı sıyırdığında doğal olarak bunu iç sayfalarda küçük görür. Ya da hiç görmez. Çünkü olay unutulmuştur. Bu süreçleri özetleyen atasözlerimiz vardır. Birisi şudur: “Minareyi çalan kılıfını hazırlar.” NOT: O sigara firmasının adı açıklanmalı ki, biz de en azından yargı sürecini takip edelim. BOZUKLUK Cumhuriyet’in madeni parası (bozuk para) 100 yaşına girdi... Cumhuriyet ilanından sonra Mesrur İzzet Bey tarafından tasarlanan ilk madeni para 3 Ağustos 1924 tarihinde tedavüle girmişti. İlk madeni paralar 100 para, 5 kuruş, 10 kuruş, 20 kuruş şeklindeydi... Günümüzde 1 kuruş, 5 kuruş, 10 kuruş, 25 kuruş, 50 kuruş ve 1 lira madeni para var ama piyasada görene aşkolsun... Değersiz olduğu için artık kimse cebinde bozuk para taşımıyor. Aranırsa da bulunmuyor. Dilenci bile almıyor! Geçenlerde bizim torunun hayli zamandır bir kenarda duran kumbarasını açtırmak üzere bankaya gittik. Kumbarayı açtılar. Ancak içindeki paraları saymaya yanaşmadılar: “Vaktimiz yok lütfen siz sayıp getirin” dediler. Kumbaradaki paraları biz saydık... Yarım kilo beyaz peynir almaya yetecek para çıkmadı içinden... SAÇ Ekranlarda spor yayını arasında bir şampuan reklamı: “Saç dökülmelerini yüzde 95,6 azaltır” Beyler: Bu oranı nasıl bir ölçümle elde ettiniz, merak ettim... DOMİNİKA Olimpiyatta kadınlar üç adım atlamada altın madalyayı Dominika adasından Thea Lafond aldı. Dominika 70 bin nüfuslu bir adaymış. 85 milyonluk Türkiye’nin henüz altın madalyası yok... GASP Öğretmen Ali Özdemir anlatıyor: - 2022 yılında Tekirdağ il merkezinde bir ev kiraladık. Elektrik, doğal gaz, su için ilgili kurumlara abonelik için başvurduk. Üç kurum da depozito adı altında 200-800 TL arası paralar almışlardı. Geçen hafta aynı ilde başka bir konuta taşındık. Elektrik, doğal gaz ve su aboneliklerini yeni adrese taşımak için ilgili kurumlara yeniden başvurduk. Bu üç kurum da bizim 2 yıl önce depozit olarak ödediğimiz parayı aynı miktarda iade ederek yeniden depozito paraları aldılar. Bu üç kuruma depozito verdiğim tarihte dolar 13 TL dolayında idi. Şu anda ise 33 TL dolayında. Yüzde 150 dolayında bir artış oldu. Lakin bizim paraları 2 yıldır kullanan üç kurum aynı miktarda parayı geri verdi. Ortada bir dalavere, hile, hak yeme olduğunu düşünüyorum. Haksız mıyım? KURMAY Yüksek Askerî Şura listesinde terfi eden amirallerden “Deniz Kurmay Tümamiral”, “Deniz Kurmay Tuğamiral” diye söz edilmiş… CHP Gölge Savunma Bakanı Yankı Bağcıoğlu bir not yazmış. Diyor ki: “YAŞ Sekretarya görevini yürüten Bakan Yardımcısı ile Personel Genel Müdürüne hatırlatayım, “Kurmay amiral” diye bir şey olmaz.” Biz de bilvesile öğrenmiş olduk... OKUYUN Bursa Osmangazi Belediyesi, Hasan Ali Yücel Dünya Klasikleri Kütüphanesi ile Genç Kafe’yi hizmete açtı. Yaklaşık 10 bin kitaba sahip kütüphane ziyaretçilere hem okuma zevki hem uygun fiyata kahve keyfi verecek. İlçede bunun dokuzuncu kütüphane olduğunu hatırlatalım. Osmangazi Belediye Başkanı Erkan Aydın, üç dönem Bursa milletvekilliği yaptıktan sonra son seçimde adaylığını koymamış, Osmangazi Belediye başkanlığını hedeflemişti. Erkan Aydın bir sonraki kütüphaneye de “İsmail Hakkı Tonguç” adının verileceğini söylüyor. Sayın Belediye Başkanına not… İlçenizde çocuk kütüphanesi ve oyuncak kütüphanesi de var mı? Olduğunu veya olacağını umuyorum... Daha büyük ihtiyaç o yöndedir.",https://www.milliyet.com.tr/yazarlar/melih-asik/minare-kilifi-7166540
Melih Aşık,SANSÜR GÜNÜ,25 Temmuz 2024,"24 Temmuz İkinci Meşrutiyet’in ilanıyla basında sansürün kaldırılışının da yıldönümü. Günümüzde 24 Temmuz artık bayram değil “sansürün kaldırılması için mücadele günü” olarak anılıyor. Osmanlı’da çok hoş sansür öyküleri vardır. Yazar Ahmet Rasim bir gün ünlü sansür memuru Hıfzı Bey’e şöyle dert yanar: “Yazdığımız yazılarda zatıâlinizin çizeceğinizi bildiğimiz kelimeleri kullanmıyoruz. Biliyoruz ki vatan, millet, hürriyet, ihtilâl, cinnet, mecnun, yıldız, intihar, zehir vs. gibi birçok kelimeler yazılmaz. Fakat sansürden gelen provalarda her seferinde başka başka kelimeler, cümleler görüyoruz ki, çizmişsiniz. Bunları lütfedip söyleseniz de boş yere yazmasak ve sizi de yormasak.” Hıfzı Bey’in cevabı: “Onu ben de bilmem. Yalnız size şu kadarını söyleyeyim. Siz hangi yazınızı en çok beğenerek yazarsanız, oh, ne güzel oldu, derseniz, benim onu çizeceğimi biliniz.” Marko Paşa Dergisinin yazarlarından Sabahattin Ali, bir yazısına “Sansür istiyoruz” başlığı atmıştı. Gazeteci sansür ister mi? İstemiştir. Dergi sık sık mahkemece kapatılınca, yaptığı çağrıda yazıların, Abdülhamit dönemindeki gibi yayından önceden sansürden geçirilmesini ister, böylece kapatılmaktan kurtulacaklarını yazar. Tabii işin şakasıdır bu da... ACISU 15 litrelik cam şişe Buzdağı su bundan tam bir yıl önce yüzde yüz zamlanmış 70 lira olmuştu. Aynı damacana geçen hafta 130 lira oldu… Bir yılda yüzde 90 zam... Hiç kimse topraktan fışkıran suyun maliyetinde nasıl olup da yüzde 90 artış olduğunu sormuyor. Homurdanınca serbest piyasa falan diyorlar. Aslında fil yasası bu... Hortumu daya vatandaşın cebine, sömür içinde ne kalmışsa... KIŞLA CHP’nin Milli Savunma Gölge Bakanı Yankı Bağcıoğlu, İstanbul’daki askeri alanların imara açılmasını eleştiriyor, iktidarın 15 Temmuz sonrası “yeşil kalacağı” beyanına rağmen, bu alanların imara açılmasıyla kentin akciğerlerinin yok edileceğini savunuyor. Bağcıoğlu, bu yöndeki imar hamlesinin durdurulmasını talep ediyor... Bu noktada akla gelen soru şu... Bu askeri alanlar çoğunlukla CHP’li belediyelerin yetki alanında. Belediyeler yeşil alanların imara açılmasına karşı dava açmak, kamuoyu yaratmak, en azından geciktirmek imkanlarına sahip... Ne var ki, bugüne dek hiçbir CHP’li belediyeden askeri alanların imara açılmasına karşı bir itiraz duymadık. LOZAN GURURU Lozan antlaşmasının 101. yılındayız... Türkiye 1. Dünya Savaşı’nın yenik ülkeleri arasından yenilgiyi kabul etmeyerek kurtuluş savaşına giren ve esaret zincirlerini kıran tek ülkedir. Yenik bir ülkenin galiplerle eşit şartlarla imzalamayı başardığı tek antlaşmadır. Almanlar aynı başarıyı gösteremedikleri için kendi kendilerini eleştirmiştir. Ünlü İngiliz tarihçisi Arnold Toynbee Lozan hakkında şunları söylüyor: “Hemen hemen her konuda Türk ulusal istekleri, Lozan’da müttefikler tarafından kabul edilmiştir. Ve dünya tarihte eşi olmayan bir olayla karşılaşılmıştır. Yenilmiş, parçalanmış bir ulusun, bu harabe içinden ayağa kalkması ve dünyanın en büyük ulusları ile tam eşit koşullar içinde karşı karşıya gelmesi ve Büyük Savaşın galiplerini dize getirerek her isteğini kabul ettirmesi şaşılacak bir şeydi.” PLAJ Mizah yazarı Gani Müjde’nin sosyal medyada bir yazısına rastladık. Diyor ki: “Yıllar önce bir otelin sahiline botla yanaştığımda otelin güvenlikleri yaldır yaldır “yanaşamazsın hemşerim” koşusuna başlamışlardı. “Yüz metreye kadar kıyılar halkındır. Senin tesisini kullanmadığım sürece karışamazsın” dediğimde önce bir celallenmiş, ben jandarma ve otel müdürüne haber verdikten sonra yediği fırçalardan sonra özür dilemek zorunda kalmıştı. Evet muhterem vatandaş. Kıyılar halkındır. Dilediğiniz plaja, beach’e, resort’a kapısında sizden para isteyenlere aldırmadan girebilir. Boş bulduğunuz bir yere havlunuzu serip kumda    kale bile yapabilirsiniz. “ Evet kıyı kanununa göre kıyılar halkındır... ancak en güzel kıyılar zorbalarca işgal edilmiştir. Son zamanlarda İstanbul Galataport’ta eski Yolcu Salonu yerindeki Peninsula Hotel’in önündeki alanı işgal ederek özel havuza çevirdiği yazılıp çiziliyor. Hiçbir güç ne bakanlık ne belediye, otelin önünü halka açamıyor. Açmaya teşebbüs ettikleri de duyulmuyor… Söz: Özgür Özel’e not: Biz de Türklerle Kürtler arasında eşitlik istiyoruz... Türk vatandaşlarının Meclis’teki Kürt milletvekilleri kadar maaş ve haklara sahip olmasını istiyoruz...",https://www.milliyet.com.tr/yazarlar/melih-asik/sansur-gunu-7160923
Melih Aşık,Boyalı ok...,08 Ağustos 2024,"CHP Genel Başkanı Özgür Özel, Kurultay çalışmalarını anlatırken: “Çevreci ve doğa dostu tutumumuzu ve kadın erkek eşitliğine yönelik inancımızı ifade etmek üzere 6 okun en ortasındaki devletçilik okunun yarısını yeşile, yarısını mora boyayacağız.” Anlaşıldığı gibi CHP’nin ambleminin değiştirilmesi ve oklardan birinin yeşil ve mor renklere boyanması genel merkezde kararlaştırılmış. Oysa amblem değişikliği ciddi iştir. Bugün bir yönetim kalkar oklardan birine renk ilave eder. Yarın bir başkası tutar oklardan birinin ucuna çiçek koyar. Bir başkası okun ucundan kan damlatır. Partinin tarihi amblemi Genel Merkez’de alınan fantezi kararlarla değiştirilemez. Üstelik böyle bir gerek de yoktur... Düşünün ki, bu partinin kurucuları Anadolu bozkırında hiç yoktan bir yeşil şehir inşa etmiş, başkent yapmıştır. Aziz Atatürk bu şehrin ortasına Gençlik Parkı gibi parklar yapmış, bataklığı kurutup Orman Çiftliğine dönüştürmüştür. Yeşile ve doğaya sevgi ve saygının en büyüğünü daha kuruluş yıllarında bu parti göstermiştir... Kadın erkek eşitliği derseniz... Kadına oy hakkını Avrupa devletlerinden önce tanıyan, miras hakkı dahil kadına her alanda eşitlik tanıyan bu parti değil mi? 6 Ok hem doğa sevgisini hem kadına saygıyı fazlasıyla içeren bir simge değil mi? Oku boyamak yerine bu sevgiyi icraatta göstermek gerekir. AYDIN Her devirde sıkça sorulan sorudur: - Aydın kime derler? Ünlü düşünür Jean Paul Sartre’a göre aydın, üzerine vazife olmayan işlere karışan kişidir. Atom silahı üzerine çalışan bilim adamına aydın denmez. O yalnızca bilim adamıdır. Bu bilim adamı silahlara karşı bir bildiri imzaladığında aydındır. ... Aydın olmak sorumluluk ister. Aydın, yalnızdır, çünkü onu hiç kimse görevlendirmemiştir. Başkaları özgürleşmedikçe kendisi de özgürleşemez. Bunun bilincindedir. ... Zamanımızın koşulları aydını bütün çatışmalarda taraf olmaya zorlar; o, kendisinin de ezilenlerden olduğu bilinciyle, her çatışmada ezilenlerin safında kendini bulur.” NÜFUS “Basit bir nüfus artış hesabı... Türklerde evlilik yaşı ortalama 26, çocuk sayısı 2. Suriyelilerde ise evlilik yaşı ortalama 17, çocuk sayısı 6. Bugün 1 yaşında olan bir Türk kızının 60 yaşında 10 kişilik bir ailesi oluyor. Bugün 1 yaşında olan Suriyeli bir kızın ise 46 yaşında 50 kişilik bir ailesi oluyor.” Bu hesabı yapan İyi Parti Milletvekili Turan Çömez soruyor: “Torunlarımızın nasıl bir ülkede yaşayacağının farkında mıyız?” OLİMPİK CHP Genel Başkanı Özgür Özel ve kızı ile İstanbul Belediye Başkanı Ekrem İmamoğlu, eşi ve kızını Paris’te Türk milli takımının voleybol maçında gördük… Ankara Belediye Başkanı Mansur Yavaş da tribündeydi. CHP kadrolarının olimpiyatta maç izlemeleri iyi, güzel... Ancak partinin spora ilgisi bu kadarla kalmamalı. CHP sportif konularda araştırmalar yapabilir, sorunları saptayabilir, çözümler ortaya koyabilir. Olimpiyatta ülkemiz adeta nal topluyor, küçücük ülkelerin gerisinde kalıyor. Bu konuda belediyelere de düşen büyük görevler var. Tesis sayısını arttırmak, spor okullarını yaymak, etkinlikleri çoğaltmak belediyelerin elinde. Büyük kentlerde spor tesisi yönünden büyük bir fakirlik var. CHP’li belediyeler bu konuda üzerlerine düşeni yapıyor mu? Kaç yeni kapalı havuz, tenis sahası, basketbol sahası yaptı belediye? İnternette baktık, çocuklar için tek bir atletizm okulu var. Yeterli mi? HİROŞİMA Japonya’da Hiroşima kentinde sabah vakti... Tarih 6 Ağustos 1945...  Enola Gay adını taşıyan B 29 tipi uçak Little Boy’u yani “küçük çocuk” adlı ilk atom bombasını şehrin üzerine bıraktı. Üç gün sonra da bir başka B 29, ikinci atom bombasını Nagazaki şehrine yolladı. İki şehirde kadın çoluk çocuk 200 bin masum sivil öldürüldü. On binlerce kişi radyasyona bağlı ölümcül hastalıklara yakalandı... Almanya mayıs ayında teslim olmuş, Avrupa’da savaş bitmişti. Japonya teslim olmak üzereydi. Amerika     atom denemesini Rusya’ya gözdağı vermek amacıyla yaptı. ABD Başkanı Obama, Japonya’yı ziyarete giderken Hiroşima için özür dileyip dilemeyeceği sorulduğunda: - Savaş içinde olmuş bir şey, dedi, özür dilemeye yanaşmadı... Bizi her 24 Nisan’da soykırımla suçlayan ABD başkanları, Japonya’daki bu katliam için hâlâ özür dilememiştir. Tıpkı komplo ile çıkardıkları savaşlar ve yalanlarla işgal ettikleri ülkeler için özür dilemedikleri gibi...",https://www.milliyet.com.tr/yazarlar/melih-asik/boyali-ok-7167667
Melih Aşık,CUMA HUTBESİ,27 Temmuz 2024,"Cuma günleri hutbe günü… Camilerde namaz öncesi hutbe okunur... Cemaat hutbeyi dikkatle dinler. Bu arada hutbelerde milli günlerin ve Atatürk’ün adının anılmaması sık sık eleştiri konusu olur. Diyanet İşleri Başkanlığını kuran Atatürk’tür… Ancak dahası... Hutbeyi Türkçeleştiren ve köylere kadar taşıyan da yine Atatürk’tür... Osmanlı döneminde köylerde cuma namazı kılınmazdı. Köylüler hutbe dinlemek ve cuma namazını kılmak için şehre inerdi... Ancak hutbe Arapça okunur o yüzden dinleyen de pek bir şey anlamazdı. Hutbe, 1922 yılından itibaren adım adım Türkçeleştirildi. İlk Türkçe hutbe İstanbul’da Yeraltı Camisinde okundu. Diyanet İşleri Reisi Rıfat Börekçi’nin talimatıyla 1927’den itibaren hutbelerin Türkçe okunması mecbur kılındı. Aynı yıl Aksekili Ahmed Hamdi’nin içinde 50 hutbe bulunan “Türkçe Hutbelerim” mecmuası neşredilerek, köylere kadar gönderildi. Nihayet Din İşleri Yüksek Kurulu 16 Nisan 1933 toplantısında Cuma namazının köylere de farz olduğunu ilan etti. Cuma namazı yurdun dört bir yanına hem de Türkçe olarak o tarihten sonra taşındı. Türkçe Ezan 1950’den sonra Arapçaya dönüştürüldü. Ama hutbelerin Türkçe okunmasına devam edildi. İlginçtir... Ezanın tekrar Arapça okunması için büyük kavgalar verildi ama hiç kimse ne o zaman ne sonradan hutbelerin tekrar Arapça okunması için talepte bulunmadı. MADALYA Kızılay, 10 defadan fazla kan veren vatandaşlara bronz, 25’ten fazlasına gümüş, 35’ten fazlasına altın madalya veriyordu. Altın madalya, 11 gram ağırlığında 14 ayar altından yapılıyordu. Kızılay yönetmeliğinde sessiz sedasız bir değişiklik yapıldı. Altın madalya gümüş üzeri altın kaplamaya dönüştürüldü. Yönetmelikten habersiz olup altın madalya beklerken kaplama madalya ile karşılaşan vatandaşlar şimdi Kızılay’ı sözünde durmamakla ve sahte madalya vermekle suçluyorlar. 11 gram 14 ayar altın madalyanın bugünkü değeri 16 bin lira dolayında... Anlaşılan Kızılay bu rakamı fazla bularak tasarrufa gitmek istedi. Ne var ki, vatandaşlar da haklı olarak kurumun verdiği sözde durmasını istiyorlar. Bu arada kimi bronz ve gümüş madalya hak eden vatandaşlar da madalyaların gecikmesinden yakınıyorlar Kızılay bu tür tartışmaların dışında kalmalıydı... KEMAN Besteci ve keman üstadı Paganini’ye çağrılı olduğu bir davette keman çalması için ısrar ettiler. Paganini yanında kemanını getirmediğini söyleyince ev sahibi gidip kemanını alması için emrine bir araba tahsis etti. Paganini arabaya bindi, evine döndü, kemanını aldı, sürücüye verdi ve: “Buyurun davet sahibine götürün, benim gelmeme gerek yok. Kemanımı davet etmişler!” dedi. PELVAN Rahmetli Bedii Faik’in “Matbuat Basın Derken Medya” adlı kitabını yeniden okurken birbirinden hoş nüktelere rastlıyoruz. İşte onlardan biri... Keçecizade Fuat Paşa’ya İngiliz Büyükelçisi sormuş: - Sultan Aziz’in büyük bir pehlivan olduğu ve bütün namlı pehlivanları dahi kolayca yenebildiği doğru mudur? Fuat Paşa: - Doğrudur ekselans, dedikten sonra eklemiş: - Yalnız unutmayınız ki, bizim pehlivanlarımız aynı zamanda birer diplomattır da... Atatürk bu fıkrayı çok sever, bürokratların katılığı yüzünden işler sürüncemede kalınca: - Gel de Keçecizade’nin pehlivanlarındaki inceliği arama, dermiş... TEREYAĞ Vatandaş yazıyor: “1 kg tereyağı üretmek için ortalama 10 kg süt gerekiyor. Sütün toptan alım fiyatı 12 TL, yani 1 kg tereyağının maliyeti 120 TL, piyasa fiyatıysa en az 350 liradır.” Aradaki fiyat farkını kim izah edecek... OLİMPİYAT Olimpiyat oyunları Paris’te başladı... Bu yarışmalar tarihte ilk kez Yunanistan’da Olimpia şehrinde başladı. Koşucular, güreşçiler, boks yapanlar hepsi genellikle yalınayak ve çıplaktı. Şampiyon olanlar madalya almaz onun yerine başlarına defne dalından bir taç takılır, ödül olarak birkaç testi zeytinyağı verilir, ömür boyu karınları doyurulurdu. Kadınlar ve köleler yarışmalara alınmazdı. Olimpiyat oyunları sırasında savaşlar unutulur, bir barış havası estirilirdi. Günümüzde ise olimpiyatlarda sporcular yarışırken savaşlar olanca hızıyla devam ediyor. Barış ve kardeşlik iddiasındaki spor düşmanlığa son vermiyor. Sadece tüketim ekonomisine hizmet ediyor.",https://www.milliyet.com.tr/yazarlar/melih-asik/cuma-hutbesi-7162009
Melih Aşık,FUTBOL 2024,18 Temmuz 2024,"Sular duruldu... Heyecan yerini mantığa bıraktı. Artık daha rahat futbol konuşabiliriz. Takımımız 2024 Avrupa kupasının zayıf ekiplerinden biriydi. Bunu rağmen yaptığımız 4 maçtan üçünü kazandık son 16’ya kadar ilerledik. Gerçeklere gözümüzü yummayalım... Gürcistan dahil oynadığımız ekiplerden daha iyi değildik... Futbol kültürümüz, karakterimiz, sistemimiz rakiplerimizden gerideydi. Avantajımız mı? Vardı... Tribün desteğimiz ve şansımız iyiydi. İman gücüyle oynuyorduk… Sistemsiz ama gayretliydik. Kaos yaratarak rakibin ezberini bozuyorduk. Sürpriz ataklarla gol bulabilirsek maçı kazanıyorduk... Galip geldiğimiz üç maçta attığımız gollere bakın. Ya duran toptan attık ya bireysel beceri sonucu... Kombine bir akınla, planlı bir hücumla attığımız gol yoktu... Futbolumuz bir sisteme dayanmadığı için rakip nereden geleceğimizi kestiremiyor, baskına uğrayınca şaşırıyordu. Her şeye rağmen Merih Demiral olayı takımın motivasyonunu bozmasaydı yine de Hollanda’yı yenebilir ardından İngiltere’yi de geçebilirdik. Bunu iyi futbolla değil ancak iman gücü ve tribünden gazlanan hababam futbolumuzla başarabilirdik. Olmadı... Olmadığı da iyi oldu... Belki bilvesile ayağımız yere basar, bundan sonra daha kurallı, planlı, sistemli oynamaya doğru yöneliriz. *** Yapılacak iş... Gençlerden bir kadro iskeleti kurup çok hazırlık maçı oynamalı... Kendimize özgü bir sistem geliştirmeliyiz... Siyasetçiler elini futboldan çekmeli... Vatandaş çabuk ve kolay başarı beklememeli... Uzun vadeli programla hareket etmeliyiz... Bilime dayalı planlı futbola yönelirsek elbet kendimize bir gelecek sağlarız. Neden olmasın... YANIT Son aylarda kimi bakanlıklara soru sormuştuk. Hepsinden değilse de iki bakanlıktan yanıt alabildik. Belediyelerle ilgili günübirlik yazı yazıyoruz... Soru soruyoruz… Ne arayan var ne soran... Ne eleştirilere yanıt veriyorlar ne sorulara... Aynı eleştiri halktan da geliyor. Belediyelere yönelik taleplerin yanıtsız kaldığını sıkça duyuyoruz... Seçimden önceki o şirinlik, o dinamizm, o halkçı tavır nedense seçim sonrasında ortadan kayboluverdi. Adeta telefonların fişi çekildi. Kulaklara pamuk tıkandı... *** Söz belediyelerden açılmışken anımsatalım... Genel Başkan Özgür Özel’in sözü vardı. Belediye başkanları mal varlıklarını kâğıda dökecek ve belediyelerin görünür bir yerine asacaklardı. Bu söze uyan belediye var mı? CHP’nin belediyelerle ilgili genel başkan yardımcısı Gökan Zeybek bir zahmet soruyla ilgilenirse seviniriz. FRANSIZ Milli Eğitim Bakanlığı ile Fransa Büyükelçiliği arasındaki anlaşmazlık sürüyor. Bakanlığın, Büyükelçiliğe bağlı Charles de Gaulle ve Pierre Loti okullarında din kültürü dahil bazı müfredat değişiklikleri istediği, karşı tarafın ise kabul etmediği kamuoyuna yansıdı. Anlaşmazlığın tüm boyutlarını bilmiyoruz. Ancak Bakanlığın, eğer anlaşma olmazsa, Türk vatandaşı çocukların başka okullara naklini istemesi velileri endişelendiriyor. Bir veli dün telefonda: “Anlaşmazlık ne olursa olsun çocukların cezalandırılması anlaşılır gibi değil. Yıllardır Fransız okulunda belli bir sistemle okuyan çocuk nasıl olacak da öğrenime bir Türk okulunda devam edecek. Bu bir şok olmayacak mı?” dedi… Haklıydı... KANAL Güney ve Güneydoğu illerinden yine aynı acı haberler geliyor: “Serinlemek için su kanalına giren çocuk (veya çocuklar) boğuldu...” Adana’daki su kanalında son 11 yılda 318, geçen yıl ise 30 kişi boğularak ölmüş... Bu boşuna ölümlerin çaresi yok mu? Olmaz olur mu? Öncelikle yoksul aile çocuklarının ücretsiz yararlanabilmesi için kentteki havuz sayısı arttırılmalı... Belediyeler bu yönde adımlar attı. Ama yeterli olmadı. Bu yönde görev daha çok kanalları inşa eden DSİ’ye düşüyor. DSİ kanalların yanı başında cep havuzları inşa ederek çocukların serinleme ihtiyacını karşılayabilir. Gençlik Spor Bakanlığı buralara yüzme hocaları gönderebilir. Çok şey var yapacak. Ancak bunları bizim yazmamız yetmez. Halk da belediyenin veya DSİ’nin kapısına dayanıp çocuklarının canı adına önlem talep etmeli... SÖZ “İlk köleler zorla köle oldular. Köle olarak kalmalarına ise yüreksizlikleri neden oldu.” *** “İnsan için özgürlüğün, istediğini yapmaktan çok istemediğini yapmamak olduğuna her zaman inanmışımdır.” - J.J. Rousseau",https://www.milliyet.com.tr/yazarlar/melih-asik/futbol-2024-7157468
Melih Aşık,Çelik Gülersoy,09 Temmuz 2024,"İstanbul aşığı Çelik Gülersoy’u ölümünün 31. yılında (6 Temmuz 2003) saygı ile anıyoruz... Milyonlarca İstanbullu tatil günlerinde biraz nefeslenmek, bir parça Osmanlı tadı almak isterse nereye koşar? Herhalde öncelikle rahmetli Çelik Gülersoy’un yoktan var ettiği bahçelere, köşklere, kahvelere, otellere... Gülersoy’un, başkanı olduğu Turing Kurumu’nun imkanlarıyla ayağa kaldırdığı ve İstanbul’a kazandırdığı tesislerden bazılarını anımsayalım: * Yıldız Parkı ile içindeki Malta ve Çadır Köşkleri, Pembe ve Yeşil Seralar * Emirgan Korusu ile içindeki Sarı, Beyaz ve Pembe köşkler; * Çubuklu Korusu ve Hidiv Kasrı; * Çamlıca Tepesi Tesisleri; * Fenerbahçe Parkı ve Romantika Kahvesi * Kapıkule Tesisleri * Sultanahmet Yeşil Ev Oteli, Ayasofya Konakları, Konukevi Oteli, Sarnıç Restoran... * Safranbolu evleri * Büyükada Fabiato Köşkü... vb…” Bu tesisler Osmanlı tarzı eşya ile döşenmişti, o zarafeti taşırlardı. Çelik Bey gittiği dış gezilerde sahafları dolaşmış, İstanbul’la ilgili ne kadar kitap bulduysa satın almış, kendi kitaplığını da armağan ederek, Soğukçeşme’deki muhteşem İstanbul Kitaplığı’nı kurmuştu. Bu hizmetlere rağmen Çelik Bey’in yıllardır ne adı anılır ne adına bir büst dikilmiştir. Ne bir konferansta eserleri dile getirilir. İstanbul’da yönetime her gelen şehri adeta kendisi tek başına inşa etmiş gibi davranır. İnkarcılık genlerimize işlemiştir... HEMŞİRE İspanya’da yapılan “Ameliyat Hemşireleri Birliği”nin konferansına katılan akademisyen Dr. Nurgül Arpag, yaptığı sunumda, Atlas Üniversitesi çerçevesindeki araştırmaları anlattı. Buna göre, ameliyathane hemşiresinin ameliyattan bir gün önce hastayı ziyaretiyle onu bilgilendirmesi, hastaların ameliyat sonrası kaygılarını azaltırken, ağrı bildirim sıklığını ve opioid (ağrı kesici) kullanımını da azaltıyor. *** Bu sonuçların doğruluğunu ameliyat yaşamış olanlar bizzat tespit etmiştir. Ameliyat öncesi bilgilenmek hastayı rahatlatır, kafasındaki soru işaretlerini giderir, gerilimini azaltır. Doktorların ameliyat öncesi hasta ziyareti mümkün olmayabilir. Bilgili bir hemşirenin ziyareti ve sohbeti kelimelerle tarif edilemeyecek kadar rahatlatıcı olur. Bu bilgilendirmeyi hemşire yerine ameliyata girecek asistan doktor da yapabilir. VAPUR Pazar günü bir aile ziyareti için zorunlu olarak Büyükada’ya gitmemiz gerekiyordu. 11:30’da Kadıköy’den vapur kalkıyor. 11:25’te iskelede tam kapının önündeyiz. O anda bir memur hadi girin kapıyı kapatıyoruz, diyor. - Ama daha 5 dakika var? - Kapasite doldu, diyor. Gerçekten salon ve iskele lebaleb dolu. Vapurun kalkışına 4 dakika kala gelenler içeri giremiyor. Dışarıda küfür kıyamet. Dinleyen yok. Vapur Eminönü’nden salkım saçak dolu geliyor. Ayakta duracak yer yok. Ona rağmen bekleşen yolcular vapura ite kaka sokuluyor. Tekne tıka basa doluyor. O sırada yan taraftan iskeleye nasıl sızdığı belli olmayan biri gelip vapura atlıyor. Bir kavga patlak veriyor. Vapur beş dakika gecikmeyle kalkıyor. Yıllardır her cumartesi pazar ada seferlerinde bu sahne yaşanıyor. Şehir Hatları İşletmesi birkaç ilave motor seferi koyamıyor mı? Yoksa dolmuş motorları iş yapsın diye kasten mi konmuyor? Akıl sır ermiyor bu işlere...",https://www.milliyet.com.tr/yazarlar/melih-asik/celik-gulersoy-7153081
Melih Aşık,HIRÇIN DESPİNA,20 Temmuz 2024,"Türk Eğitim Vakfı TEV gönüllüleri İzmir’de bir bağış gecesi düzenliyor. Geceyi renklendirmek için Yunanistan’dan şarkıcı Despina Vandi davet ediliyor. Gece başlıyor. Sıra Despina’ya geldiğinde hanımefendi sahneye çıkmıyor. Sahne gerisinde tartışmalar yaşanıyor. Derken Çeşme Belediye Başkanı Lal Denizli mikrofonu eline alarak yaşananları anlatıyor ve şarkıcı Despina’ya hitaben “Bu beldeyi terk et” çağrısında bulunuyor. Seyirciler Denizli’ye katılıyor, İzmir marşı söyleniyor, Atatürkçü sloganları atılıyor. Ne mi olmuş? Meğer Despina sahne dekorundaki Türk bayrağı ve Atatürk posterinin indirilmesini ya da onları dengeleyici bir Yunan figürü konmasını istemiş. Aksi halde Yunanistan’a dönüşte zor durumda kalacağını ifade etmiş. TEV yönetimi krizi aşmak için çözüm aramış. Kemeraltı’ndan hemen Yunan bayrakları satın alınıp getirilmiş. Ancak Yunan bayraklarının sahneye asılmasına izin verilmemiş. Hale bakın... Ücretini ödeyip Türkiye’ye şarkıcı getiriyorsunuz. Ben Türk bayrağı önünde şarkı söylemem diyor. Yunanistan’da aforoz edilirim diyerek Yunan bayrağı asılmasında ısrar ediyor. Siz istediğiniz kadar Türk - Yunan dostluğu diye kendinizi aldatın. Suyun öte yanındaki hava budur. ABD ve AB desteğini sırtına alan Yunan giderek daha çok küstahlaşıyor. Şarkıcısı bile ‘bayrağını indirmezsen sahneye çıkmam’ diyebiliyor. Dostluk sadece laftadır. CTP Kıbrıs Barış Harekâtı’nın 50. yılı kutlanıyor... Liderler bugün Kıbrıs’ta olacak... Türkiye’nin Kıbrıs’ta Türk toplumunun haklarını savunmak için 50 yıl önce giriştiği harekât bir kez daha övülecek, alkışlanacak. Bu arada bir dost uyarısı... CHP, Kıbrıs’ın muhalefet partisi CTP’yi kardeş parti ilan etme hazırlığında görünüyor. CTP Ada’da federasyonu savunan, iki devletli çözüme uzak duran bir parti. Rum tezlerine yakın duruyor. O yüzden öngörülen kardeşlik pek de hayırlı sonuçlar vermeyebilir. HEYKELE SALDIRI Elazığ’da soysuzun biri Atatürk anıtına taşlı saldırıda bulunmuş... Yurdumuzda Atatürk düşmanlığı ile heykel düşmanlığı ayrı ayrı yürüyor ve birbirini tamamlıyor Sadece Atatürk’lü değil, Atatürk’süz heykeller de saldırıya uğruyor. Örneğin Bursa’da kitap okuyan kız saldırıya uğradığı için alınıp daha korunaklı bir yere nakledildi. İlhan Koman’ın güzelim Akdeniz Heykeli oradan oraya taşındı, sonunda Beyoğlu’nda Yapı Kredi binasının üçüncü katına adeta hapsedildi. İstanbul’da sanat heykeli yok gibidir... Nurettin Sözen yönetimi yıllar önce bir heykel yarışması açıp şehre birkaç eser kazandırmıştı. O heykeller sessiz sedasız yok edildi. Ekrem İmamoğlu yönetiminde ise yeni heykel dikilmediği gibi böyle bir konu gündeme dahi gelmiyor... Çok mu gerekli diyeceksiniz... Çok gerekli tabii... Bakın bilge adam, Mimar Doğan Kuban ne diyor: “Resim ve heykel yapamayan bir toplum bilim yapamaz çünkü çevresini gözlemlemeyi, gözlem yetilerini keskinleştirmeyi öğrenemez. Çevresiyle adam gibi ilişki kuramadığı için merakı körüklenemez. O toplum doğadan kopup kendi içine kapanır ve zamanla çöker.” Batı dünyası önce resim, heykel ve sanatta ilerledi, ardından askeri teknoloji ve sanayide hızlanarak dünyanın geri kalanını geride bıraktı. Her çağda böyle oldu... İlerleme sanatla başlıyor... ÇETİN YETKİN Hayata cumhuriyet savcısı olarak atılmış... Araştırmacı, yazar, üniversite hocası olarak devam etmiş... Ömrü boyunca hukuk, adalet, demokrasi ve cumhuriyet değerleri adına savaş vermiş... Eşsiz bir aydındı Prof. Çetin Yetkin... Bir süre Milliyet’te köşe yazarı olarak da bulundu... Birlikte çalıştık... İlkelerinde kesinlikle taviz vermeyen bir düşünce adamıydı... Uzun yıllar ölümle tehdit edilmiş, teröre boyun eğmemiştir. Sayısız kitap yazdı... Yeni nesillere Cumhuriyet’in görmezden gelinen taraflarını anlattı. “Karşı Devrim” adlı kitabında Atatürk devrimlerinin Demokrat Parti döneminde değil, 1945 - 50 yılları arasında İsmet İnönü döneminde bitirildiğini anlattı. Beş ciltlik “Siyasal Düşünceler Tarihi” eşsiz bir çalışmadır Sonuçta bir Cumhuriyet kahramanını daha sonsuzluğa uğurladık. Kitapları gelecek nesillere ışık olsun...",https://www.milliyet.com.tr/yazarlar/melih-asik/hircin-despina-7158566
Melih Aşık,TARIK AKAN…,04 Temmuz 2024,"Bir bankadan reklam filmi için seslendirme teklifi alan ünlü sanatçı Nejat İşler, teklifi kabul etmiş ama para istemediğini, bankanın bu parayı öğrencilere burs olarak vermesini istemiş. Bankanın bin öğrenci bursu önerisine karşılık, Nejat İşler sayının beş bine çıkarılmasını şart koşmuş. Banka talebi kabul etmiş... Değerli sanatçı bu tavrıyla alkışı hak ediyor. Reklam konusunda bir ilkeli sanatçımız da Tarık Akan idi... Yıl 1976... Tıraş bıçağı firmasının (Gillette) tüm dünyada yayınlanacak reklam teklifini reddeden Tarık Akan’ın kapısı bu kez otomobil reklamında oynaması için çalındı. Değerli sanatçının yanıtı yine “Hayır” oldu. Daha sonra şampuan, diş macunu, banka ve birçok önemli firmanın reklam tekliflerine de yanıtı her zamanki gibi olumsuz idi... Astronomik reklam tekliflerini hiç düşünmeden reddeden Tarık Akan, bunun sebebini o dönem Ses Dergisi’ne şöyle açıklamıştı. “Bu teklifler Tarık Akan olduğum için yapılıyor. Bu adı ben kimden aldım? Sinema seyircisinden aldım. Onlar beni Tarık Akan yaptılar. Şimdi bu tekliflere “evet” dersem onlardan aldığım bu adı onlara tekrar satmış olurum. Dünyada her şey para değildir.” Tarık Akan, zirvede olduğu 45 yıl boyunca, kendisine gelen reklam tekliflerini geri çevirdi. Hiçbir reklam filminde oynamadı. Duruşundan ve çizgisinden asla taviz vermedi. İZMARİT Yasalarda değişikliğe gidilerek sigara firmalarının izmaritle çevreyi kirletmelerine karşı vergi konulacakmış. Türkiye Gazetesi’nden Esma Altın’ın haberine göre, İspanya’da uygulanan bu verginin yakında Türkiye’de de uygulanmasına başlanacakmış. İyi güzel... Ancak böyle bir vergi sigara tekellerini etkilemez... Kapalı alanlarda sigara içilmesini yasaklayan yasalar uygulansa hem çevre temiz kalır hem de insanların ciğerleri... Maalesef kapalı yerde sigara içmenin halen cezası var ama uygulaması yok... Denetimler bırakıldığı için tekeller bayram yapıyor. ALKOHOL Alkol her dem Türkiye’nin gündemindedir... Kâh zam gelir... Kâh ahlaksızlık olarak nitelenir... Kâh yasaklanması istenir. Alkol zararlıdır. Doğru. Ancak tamamen yasaklanmasını isteyenlere rahmetli Ali Sirmen’in bir sorusu vardır ki, üzerinde durmaya değer. “Alkol bütün kötülüklerin anası olarak yasaklanmalı, diyorsanız, alkolü yasaklamayan toplumların, yasaklayan toplumlara oranla tarım, sanayi üretiminde, eğitimin düzeyinde, sanatta olduğu gibi spor alanlarında da daha ileri olmasını, daha üstün bir yaşam kalitesi yakalamalarını, daha demokratik bir ortamda yaşamalarını nasıl açıklıyorsunuz?” MEZUNLAR... Alman Lisesi’nden geçen yıl mezun olan 124 öğrenciden 122’si, İstanbul Erkek Lisesi’ni bitiren 166 gençten 133’ü, Avusturya Lisesi’nin 75 mezunundan 74’ü üniversite tercihini yurtdışından yana kullanmış. Robert Kolej mezunlarının yüzde 62’si, Galatasaray mezunlarının yüzde 35’i yurtdışına gitmiş. Sosyal medyada dolaşan bu haber gençlerin yurt dışına kaçtığı şekilde yorumlanıyor. Sadece kaçış mı? Ayrıca... Yurt dışında okumak yurt içinde okumaktan daha ucuza geldiği için gidiyor olmasın bu gençler... Batı’da hem eğitim parasız ve daha kaliteli hem barınma ve beslenme daha kolay çözümleniyor. Ülkede bazı özel liselerin yıllık ücreti bile 1 milyon lirayı aştı. Tabii yurt dışı üniversitelere sınavsız girilmesi bir başka çekicilik oluşturuyor. O yüzden lise öğrencilerinin gözü ve aklı dışarıda... TOPKAPI Efes antik kenti ve Topkapı Sarayı dahil kimi müzeler geceleri ziyarete açıldı. Efes’te güvenliğin zayıf olduğu, gece ziyaretlerinin sakıncalı olabileceğine ilişkin bir turist rehberinin notunu okuduk. Topkapı Sarayı Müzesi de cumartesi günleri gece 21-23 saatleri arasında gezilebilecekmiş. Bilet ücreti 1000 TL olacakmış... Gece ziyaretlerini okuyunca aklımıza ünlü Topkapi filmi geldi. Başrollerini Melina Mercouri, Maximillian Schell ve Peter Ustinov’un oynadığı filmde Topkapı Sarayı’ndaki elmas kabzalı hançeri çalma serüveni anlatılıyordu. Topkapı Sarayı’ndaki paha biçilmez mücevherler her zaman çetelerin hayalini süslemiş, romanlara konu olmuştur. Gece ziyaretleri müze hırsızlığını konu alan romancı ve senaristlere yeni ilhamlar verebilir.",https://www.milliyet.com.tr/yazarlar/melih-asik/tarik-akan-7150731
Melih Aşık,M. ALİ AYBAR,11 Temmuz 2024,"Türkiye İşçi Partisi ve Türk solunun liderlerinden Mehmet Ali Aybar, 29. ölüm yıldönümü olan 10 Temmuz’da Aşiyan’daki mezarı başında anıldı... Türkiye’de Atatürk’ün tam bağımsızlık ruhuna CHP değil, ilk günden itibaren sosyalist aydınlar sahip çıkmıştır. İkinci Dünya Savaşı sonunda, İsmet İnönü liderliğindeki Türkiye, ABD ile ikili antlaşmalara yönelmişti. ABD’nin gerçek kimliğini, yapılan yardımların perde arkasındaki niyetlerini görmek o dönemde çok mu zordu... Yok canım... Gören görüyordu... Bakınız Mehmet Ali Aybar, “Zincirli Hürriyet” Gazetesinde 19 Nisan 1947’de yazdığı yazıda hükümeti nasıl uyarıyor: “Amerikan yardımını bir kere bizi şimdiden istiklalimizden mahrum edeceği ve Amerikan himayesi altına koyacağı için istemiyorum. Yardımın şartları malum... Birtakım yabancılar yardımın yerinde kullanılıp kullanılmadığını kontrol etmek bahanesiyle bizim içişlerimize müdahale edeceklerdir... Yardımın tahsis sureti ve harcanması ile ilgili Amerikan Cumhurbaşkanı’ndan müsaade alınacaktır. Amerikan Cumhurbaşkanı’na yapılan işlerle ilgili muntazaman raporlar verilecektir. Ve daha buna benzer birtakım şartlar... Hukuk kitaplarında bu duruma himaye adı verirler. Ve himaye altına alınan devletlere yarı müstakil devlet derler...” Gerçeği gören ve halkı uyaran Aybar ve arkadaşları bu yurtseverliği hapislerle, sürgünlerle ödediler... LOKANTA Meclis lokantasının ucuzluğu yıllardır eleştiri ve espri konusu olur. Milletvekili Lütfü Türkkan bu eleştirilere cevap verme ihtiyacı hissetmiş. Bakın neler yazmış: “Öncelikle personel haricinde Meclis’e günde gelen ortalama 6 ile 8 bin arasında ziyaretçi yemek yiyor ve bunların ücretleri milletvekillerince ödeniyor. Partilerin grubu olduğu günler bu sayı çok daha fazla oluyor. 600 milletvekilinden yarısı bile Meclis’te yemek yemiyor. Ama gelen ziyaretçilere yemek ikram etmek hem adet olmuş hem de töremizde yer almıştır. Seçmeniyle, iletişimde olan her milletvekilinin her ay 250 - 500 arası ziyaretçisi olur. Dolayısıyla ucuz yemek yiyen veya çay kahve içen aslında milletvekilleri değil, vatandaşlardır.” Bu noktada sorulacak tek soru olabilir: Meclis’te yemek yiyen vatandaşın ücretini yemeyen vatandaş ödemeli mi? UKRAYNA Ukrayna’nın Batı’dan istekleri hiç bitmiyor. Bu defa da denizaltı istiyorlar. Ukrayna Deniz Kuvvetleri Komutanı Amiral Aleksey Neizhpapa, Londra’da yaptığı açıklamada, ülkesinin denizlerde güçlenmesi için denizaltıya ihtiyaç duyduğunu bildirmiş. Böylece Karadeniz’de Rusya’ya karşı güçleneceklerini belirtmiş. İyi de bu denizaltılar Karadeniz’e nasıl geçecek?.. Malumunuz Türkiye Montrö’yü uyguluyor ve Rusya ile Ukrayna’nın savaş gemilerini Boğazlardan geçirmelerine izin vermiyor. Amiral bu konuda açıklama yapmamış. (NOT: Almanlar İkinci Dünya Savaşında Karadeniz’e Tuna Nehri’nden 6 denizaltı indirmişti ama onlar cep denizaltısı denen küçük teknelerdi.) İNGİLİZ DEMİRYOLU İngiliz İşçi Partisi Lideri Keir Starmer başkanlığındaki hükümet kolları sıvarken bir gazeteci yeni Ulaştırma Bakanı Louise Haigh’e “Demiryolları ne zaman kamulaştırılacak?” sorusunu soruyor. Bakanın cevabı: “Mümkün olan en kısa süre içinde” oluyor. İngiltere’de demiryollarını özelleştirmek, hatırlanacağı gibi, 1979’dan itibaren muhafazakâr lider Margareth Thatcher’in en iddialı hamlelerinden biriydi. Özelleştirme ile sektörde rekabet ve verimlilik artacak, taşıma hizmeti ucuzlayacak, özel şirketler daha çok yatırım yapacak, daha çok vergi toplanacak, kamu daha çok tasarruf edecekti. Ne var ki bütün bunların tam tersi oldu. İşletmede kalite bozuldu, biletler pahalandı, rötarlar arttı, yatırım azaldı, kamunun zararı katlandı, yeni tekeller oluştu... Türkiye, İngiltere’den etkilenerek, 1980’den itibaren TCDD’yi özelleştirme hamlesine girişti. Bu yönde hızlı adımlar atıldı. TCDD’ye ait meslek lisesi, basımevi, çamaşırhane, dikimevleri, dinlenme kampları, kurum eczaneleri kapatıldı veya özelleşti, TCDD hastaneleri SSK’ya devredildi. Limanlar özelleşti. Halen son kalan hizmetin yani yolcu taşımacılığının özelleştirilmesi gündemde. İngiltere deneyimi bizi de etkiler, özelleştirmede bir geri manevra söz konusu olur mu? Ankara bu konuda bir karar verecektir.",https://www.milliyet.com.tr/yazarlar/melih-asik/m-ali-aybar-7154201
Melih Aşık,Aziz Nesin,06 Temmuz 2024,"6 Temmuz, Aziz Nesin’in ölümünün 29. yılı... Ve bir anı... Sene 70’ler... Ben o yıllarda Günaydın’da çalışıyorum. Aziz Nesin’le yeni tanışmışız. Bir gün Kadıköy’den Eminönü’ne giden vapurun girişinde karşılaştık... Hoş beş falan... Vapurdan çıkarken sordu: - Sirkeci’den Yeşilköy havaalanına dolmuş kalkıyormuş yerini biliyor musun? - Valla bilmiyorum, dedim, neden sordunuz? - Ben uçakla Ankara’ya gideceğim de... Elindeki küçük bavulu da o anda fark ettim... - Abi dolmuş ne zaman dolar ne zaman kalkar belli olmaz, siz taksi ile gitseniz... - Taksi çok para ister, dedi, dolmuş herhalde çok beklemez en iyisi ben dolmuşla gideyim... Ve Sirkeci garına doğru yürüyüp gitti... Ne cimri adam, dedim içimden... Berbere para vermemek için saçlarını kendisinin kestiğini de bir yerde okumuştum... Bir süre sonra Çatalca’daki Nesin Vakfı’nın öyküsünü öğrendim. Aziz ağabey öksüz çocukları alıyor Çatalca’daki yuvada bakıyor, eğitiyor, büyütüyordu. Kazandığı bütün parayı bu yuvaya harcıyor, kendi boğazından kesiyor öksüz çocuklara yediriyordu... Bütün kitap gelirleri Vakfa gidiyordu. Böyle adamdı Aziz Ağabey... Bakın şu dizelerine de: Öyle bir ağlasam/ öyle bir ağlasam ki çocuklar/size hiç gözyaşı kalmasa Öyle bir aç kalsam/ öyle bir aç kalsam ki çocuklar/ size hiç açlık kalmasa Öyle bir ölsem/ öyle bir ölsem ki çocuklar/ size hiç ölüm kalmasa” RUTKAY Zamanımıza damgasını vurmuş soylu bir sanatçı... Tiyatronun önde gelen isimlerinden Rutkay Aziz, mütevazı bir kitapta mütevazı yaşamından kesitler aktarıyor. “Sahnede Yaşamak” adlı kitapçıkta Rutkay Aziz’in tiyatroya hangi tesadüfler sonucu adım attığını okurken mesleğin bazı inceliklerini! de öğreniyoruz... Mesela... Bir tiyatro oyunu veya müzik konseri biter, sanatçı ayakta alkışlanır, gazeteler “ayakta alkışlandı” diye yazar. Bunun bazen nasıl olduğunu Rutkay Aziz anlatıyor: “Sanatçı alkışı sever ama alkışın dilencisi olmak kötüdür. Bazıları sahnede selamlama sırasındaki alkışı çok sever. Bir türlü sahneden çıkmaz mesela. Perde kapanır, seyirci tam ayağa kalkmışken bir daha perdeyi açarlar, kendileri için de “ayakta alkışlandı” dedirtirler.” REKTÖR Milli Savunma Üniversitesi Rektörü ve Tarih Profesörü Erhan Afyoncu, milli takımın Avusturya galibiyeti üzerine aşka gelip şu twitter mesajını attı: “Viyana 341 yıl sonra düştü. Montella başta olmak üzere bütün futbolcularımızı tebrik ediyorum. Viyana önünde Kızılelma için can veren Merzifonlu Kara Mustafa Paşa ve bütün ruhu şad olsun” Osmanlı ordularının düşüremediği Viyana, Merih’in iki golüyle nasıl düştü? Burası mizah olsa gerek... Fakat şurası yanlış... Merzifonlu Kara Mustafa Paşa Viyana önünde can vermedi... Ordu Belgrad’a çekildikten sonra İstanbul’dan gönderilen iki cellada orada boğduruldu... Tarihin dramatik sahnelerinden biridir bu... Kara Mustafa Paşa emrindeki 200 bin kişilik orduyla İstanbul’a yürüse imparatorluğu ele geçirirdi. Ancak o cellattan sadece iki rekat namaz kılmak için izin istemiş, ardından boynunu ipe uzatmıştır. DÜELLO Rusya’nın en sevilen şairi Aleksandre Puşkin, karısı ile dedikodu yaratan ilişkileri nedeniyle Baron d’Anthes’i düelloya davet eder. Fransız subayı Baron d’Anthes doğal olarak iyi silah kullanır. Puşkin’in ertesi gün düelloda öleceği hemen hemen kesindir. St. Petersburg şehrinin ileri gelenleri ve diplomatlar araya girer. Ama Puşkin’i kararından kimse vaz geçiremez. Eşi Natalya da kuşkusuz suçluluk duyguları içinde ve ağlamaklıdır. Peki ünlü şair ve çok sevdiği eşi son gece acaba neler konuşurlar? Nasıl duygular uçuşur gecenin kahreden sessizliğinde? Rusya’da o son geceyi anlatan bir yazar çıkmadı, bir tiyatro oyunu yazılmadı bildiğim kadarıyla... Bizde bir genç adam bu zor göreve soyunmuş... “Son gece” yi oyunlaştırmış, henüz bitmemiş eserin bir kopyasını bana da göndermiş... Okudum... Üzerinde biraz daha çalışmasını öğütledim. Doğrusu zor bir uğraş bu... Yazılması, yaşanması kadar zor... KARINCA Arkadaş biraz saf... Uçaktan da çok korkuyor… Nihayet rica minnet bir gün uçağa bindirmişler. Pencerenin kenarına oturtmuşlar. Bizimki bir ara camdan dışarı bakmış: - Söylerlerdi de inanmazdım, demiş... - Ne o? - Buradan bakınca insanlar hakikaten karınca gibi görünüyor... Yanındaki dayanamamış: - Ulan saftorik, demiş, uçak daha kalkmadı ki, o gördüklerin gerçekten karınca...",https://www.milliyet.com.tr/yazarlar/melih-asik/aziz-nesin-7151841
Melih Aşık,GEORGE DUMEZİL,13 Temmuz 2024,"Sinatle Yayınevi tarafından basılmış ve tek baskıda kalmış bir kitaptı: “George Dumezil’le Konuşmalar”... ALFA Yayınevi yeni bir baskısını yaptı. Geçen yüzyıla damgasını vurmuş bu ünlü Fransız dil bilgini ve din tarihçisi pek ilgilendirmemiştir bizi... 60’a yakın eseri olan Dumezil’in 30’a yakın dil bildiği söylenir. 1925 tarihinde İstanbul Üniversitesi’nde dinler tarihi okutmuş, Türkiye’de kaldığı 6 yıl boyunca Türkçe ve Kafkas dilleri üzerinde araştırma yapmıştır. Pek çok ülke gezen ve 1986 yılında 97 yaşında ölen George Dumezil kitapta diyor ki: “... Türkiye benim ikinci vatanım gibidir ve böyleyken on kadar vilayette birkaç yer biliyorum yalnızca. Ama orada evimde gibiyim - ya da gibiydim. 1972’den beri gitmedim Türkiye’ye...” Bir başka soruya yanıtı: “... Yaşadığım tüm ülkeler içinde her şeye yeniden başlamak elimde olsaydı öyle sanıyorum ki Türkiye’de yaşamak ve muhtemelen de ölmek isterdim... Özellikle Boğaz’da...” Türkiye’yi böylesine seven başka yabancılar, yazarlar, bilim adamları, üniversite hocaları da vardır. Biz onları - bırakın sevmeyi - tanımayız bile. Okul kitaplarında gelecek nesillere tanıtmak ne kelime, bir sokağa adlarını vermek aklımızdan geçmez. Hitler zulmünden kaçan ve Türkiye’ye katkıda bulunan Alman bilim adamları da hak ettikleri sevgi ve saygıyı görmemiştir. MARTON6 Hamdi Martonaltı kimdir? Annesi Arap babası, İtalyan bir edebiyatçı olabilir mi? Marton gibi bir soyadı taşıdığına göre İngiliz havası da var. Çok düşünmeyin... Hamdi Bey aslında çok tanıdık biri... Tarih kitaplarımızda “Manastırlı Hamdi” diye adı geçen telgraf memuru kendileri... İstanbul’un işgalini 16 Mart 1920 tarihinde Erzurum’daki Atatürk’e telgrafla bildirmiş, bunun yanında Atatürk’ün işgal İstanbul’u ile haberleşmesini sağlamış bir yurtsever adam... Atatürk kendisine “Mart16” soyadını yakıştırmış... Aslında pek de şairane bir soyadı olmuş bu... Ben de (cehaletime verin) bu soyadını ilk kez Onur Caymaz’ın o enfes “Düşün Bihter Seni Deliler Gibi” adlı kitabından öğrendim. YETKİN Yazar, hukukçu Çetin Yetkin, yaşlıları tutucu olarak niteleyen ve küçük görmeye çalışan gençlere uzun bir mektup yazmış... Saygılı gençler bu mektuptaki sözleri üstüne alınmasın... Satırlar saygısızları hedef alıyor ve biraz öfkeli... Örneğin mektubun “faydalı tutuculuk” ile ilgili bölümünü aktaralım: “Evet yaşlılar tutucu olur. Öğrenme yetenekleri azaldığı için genellikle birikimlerine dayanarak yaşamlarını sürdürmek eğilimindedirler. Bu, yaşlıların en büyük “zaaf”ıdır. Ne var ki, Türkiye’de benim ve benim gibi olanlar için bu “zaaf”, bir üstünlük, bir “meziyet” tir. Çünkü tutunduğumuz birikimlerimiz Kemalist Cumhuriyet’in ta kendisidir. Yeni yetme “yükselen değerler” değil! Yaşlıları kovalayan, aşağılayan sen! Sen sadece cep telefonu tutsağısın. Kapitalist emperyalizmin, “dijitalizm”in kölesisin!... MENDİREK ANITI Haydarpaşa mendireğinin önünden vapurla gelip geçenler üzerindeki taş anıtın ne anlama geldiğini, anıttaki kitabe yerinin neden boş olduğunu merak eder. Onlar için Şinasi Acar’ın “Osmanlı’dan Bugüne Gözümüzden Kaçanlar” adlı kitabından bilgi aktaralım. “Haydarpaşa limanının temeli 1900 yılında, İkinci Abdülhamit’in tahta çıkışının 25. yılında atılmış, mendireğin üzerine de mimar Vallaury o anıtı kondurmuştur. 1902 yılında açılışı yapılan liman ve anıtın kitabesi üzerinde özetle şu yazıyordu: “Osmanlı’nın sürüp giden yüce tahtının parlaklığını arttıran Sultan El Gazi Abdülhamit Han’ın cülusunun 25. seneyi devriyesi hatırası olarak Anadolu Demiryolu Şirket -i Osmaniyesi tarafından uğur sayılarak dikilmiştir.” Kitabenin deniz tarafında bir arma, kara tarafında Abdülhamit’in tuğrası bulunuyordu. Kitabe, arma ve tuğra Meşrutiyet ilanından sonra sökülmüştür. DUVAR * Türk kızlarıyla Hint kızları birbirine çok benzer, ikisi de öküze tapar... * İki tost ekmeği kadar yakındık. Ta ki aramıza kaşarlar girene dek... *Gelirken bi 70’lik al kardeşim de, başımızda bi büyük bulunsun... *Yediğim her salatada seni arar oldum...",https://www.milliyet.com.tr/yazarlar/melih-asik/george-dumezil-7155326
Melih Aşık,VON BRAUN...,16 Temmuz 2024,"- Bizim oğlan çok haşarı, diyor babası, hiçbir şeye ilgisi yok, akşama kadar boş boş dolaşıyor, kitap oku diyoruz okumuyor... Böyle dertli babaların sayısı az değildir... Onlara Von Braun’ un hikâyesini anlatalım... Roket sanayiinin babası olup uzayın keşfinde öncü rol oynayan Alman bilgin Werner Von Braun, ilkokulda en başarısız öğrenciydi. Babasını küçük yaşta yitirmiş, yatılı okula verilmişti. Çalışmıyor sürekli havaya bakıyordu. Hele geceleri, gözlerini gökyüzünden hiç ayırmıyordu... Öğretmeni küçük Braun’un neden sürekli gökyüzüne baktığını sonunda öğrendi. O uzaya, gezegenlere, yıldızlara meraklıydı. Öğretmenleri ona bir teleskop hediye ettiler. Ama bir şartla; günde sadece iki saat gökyüzünü gözleyecek sonra dersine çalışacaktı. Yıl sonunda postacı eve bir zarf getirdi. Okuldan geliyordu. Annesi kötü bir haber alacağından korkup zarfı titreyerek açtı. Tersine bir müjde çıktı zarftan: Braun sınıfının birincisi olmuştu... Von Braun, roketlerin uçmasını sağlayan ısıya dayanıklı sıvı yakıtı keşfettiğinde 25 yaşındaydı. İnsanoğlu Ay’a ayak basabildiyse onun sayesindedir. Diyeceğimiz o ki... Her çocuğun ilgi duyduğu bir alan vardır. Önemli olan onun merak alanını keşfetmek, ilgi duyduğu konuya yöneltmek, desteklemektir. Büyüklerin görevi budur. BODRUM Bodrum’da esnaf kan ağlıyormuş, çünkü turist gelmiyormuş. Sen kardeşim, buzhaneden çıkma karidesi, kalamarı, ahtapotu taze diye yutturursan... Yunan adasında adam balığın, kalamarın, karidesin tazesini üçte bir fiyatına verirse... Turist buraya gelmez oraya gider. Gazeteci Cüneyt Özdemir, marinaya otomobilini park etmiş... 800 TL istemişler... - İnsaf yahu nedir bu fiyat, diyecek olmuş... Otoparkçı: - Kimse senin gibi şikâyet etmiyor abi, demiş... Bodrum, para hesabının unutulduğu bir memleket parçası... Bir videoda hemen yakındaki Yunan adasına geçen vatandaşı izliyoruz... Rakılı balıklı sofrayı kurmuş... Tabağındaki 6 parça dil balığının 4 euro (150 lira) olduğunu söylüyor. Üstelik balığın taze olduğuna ve iyi pişirildiğine emin olabilirsiniz. Bodrum’da aynı balığı 1000 liraya yiyemezsiniz. Turist enayi değil. Tabii sonunda rotayı başka yere çevirir. BOLU DAĞI Düzce ilçesi 1999 depreminden sonra il yapılmıştı… Düzce ile Bolu’nun il sınırları Bolu Dağı üzerinden geçiyordu... Acaba dağın adı değişmeli miydi? Düzce Belediye Başkanı Faruk Özlü, bir X mesajı geçerek dedi ki: “Aslında Bolu tarafında ‘dağ’ yoktur. Bolu tarafı ovadır. Dağ Düzce tarafındadır. Coğrafi yapısına göre burası ‘Bolu Dağı’ değil, ‘Düzce Dağı’dır.” Bolu’nun CHP’li Belediye Başkanı Tanju Özcan ise ağır tepki verdi: “Bolu Dağı, Bolu’nun simgesidir. Dimyat’a pirince giderken evdeki bulgurdan olma. Kaynaşlı’yı, Yığılca’yı ve Akçakoca’yı elinden aldırma bana. Akıllı ol.” Bu gidişle dağın Düzce girişine Düzce Dağı, Bolu girişine Bolu Dağı tabelası yazılır... Düzce Dağı’ndan girip Bolu Dağı’ndan çıkarsınız...! SAİNT JOSEPH Kadıköy Saint Joseph Fransız Lisesi’nin yanında çok geniş bir alan mezunlar derneğine ayrılmış... Bu alanda iki tenis sahası, bir basketbol, bir mini futbol, bir voleybol sahasıyla bir yüzme havuzu bulunuyor... Mezunların çocukları, torunları bu spor alanlarını çok uygun ücretlerle kullanıyor. Dışarıya açık bir yaz okulu da var. Okulun öğrencileri için ayrıca spor alanları mevcut... Derneğin kafesinde bir süre dinlenip çay içtik. Etraf yemyeşil... Ağaçlar havayı serinletiyor, spor yapan çocukların neşeli çığlıkları bizi çocukluk yıllarına götürüyordu. Dönüşte Moda İlkokulu ve Kadıköy Meslek Lisesi’nin önünden geçtik... Geçmişte bu okulların bahçesinde ders dışı zamanlarda çocuklar oyun oynar, spor yapardı... Artık tek çocuk oynamıyor. Çünkü her iki okulun bahçesi otopark oldu. Egzoz dumanından değil bahçede, binalarda durmak bile mesele! Aradaki fark bizi üzüyor... TRUMP Trump konuşurken yüzünü biraz çevirmeseymiş alnından yiyormuş mermiyi. Kurşun yalnız Trump’ı değil dünya toplumunu da sıyırdı geçti. Zira Biden’ın yönetiminde adım adım dünya savaşına gidiyorduk. Trump kazanırsa dünyanın savaş ikliminden uzaklaşması olasıydı... Amerikan silah tekelleri ve derin devleti de Trump’ı bu yüzden öldürmek istiyor. Ancak peşini bırakırlar mı? Bu suikast, 20 yaşındaki Thomas’ın tek başına marifeti değildir! Arkasındaki şer güçler yenilerini düşünecektir. Amerika sadece dünya için değil, kendi başkanları için de tehlikeli bir devlettir.",https://www.milliyet.com.tr/yazarlar/melih-asik/von-braun-7156501
Melih Aşık,OPERASYON...,25 Haziran 2024,"İzin günlerinde ne yaptın diye sorarsanız anlatayım... Kendimden söz etmek için değil, belki dostlara faydalı olur diye anlatacağım... Yaklaşık 8 ay önce prostat şikayetiyle doktora başvurmuştum. İyi huylu prostat tespit edildi. ‘Ameliyat’ dendi. Ameliyat olmak şart mı değil mi, diye soruştururken tesadüfen tomografi çektirdim. Tomografide beklenmedik şekilde bir mesane tümörü görüldü. Tümör hızlı yayılan cinsten mi, kasa işlemiş mi, bunları anlamanın tek yolu vardı; TUR adı verilen işlemle mesaneye girip tümörü kazımak, biyopsiye göndermek, o arada prostatı da çıkarmak... Bu kritik operasyonu Amerikan Hastanesi’nde değerli hekim Prof. Tarık Esen üstlendi. Yaklaşık 1,5 saat süren titiz bir operasyonla tümör kazındı, prostat alındı... Şans eseri, 2 cm’lik tümör hızlı yayılan cinsten değildi, mesanenin kasına işlememiş, yüzeyde kalmıştı. Benim şansım tesadüfen tomografi çektirmiş olmam ve tümörün erken yakalanmış olmasıydı. Mesane tümörü genellikle çok sinsi büyüyor, çoğunlukla idrardan kan gelmeye başlayınca saptanıyor, o zaman da iş işten geçmiş oluyor. Olay mesanenin alınmasına, yapay mesane oluşturulmasına kadar uzanıyor. Benim tüm dostlara tavsiyem; yılda en az bir kere tomografi çektirip sağlığınızı kontrol ediniz. Kanser tehlikesini bu şekilde aza indiriniz... Hatta yok ediniz... ★ ★ ★ Sözü noktalarken: Amerikan Hastanesi’nde ameliyatımı maharetle yapan ve beni en ufak ağrı sızı çektirmeden üç günde taburcu eden değerli hekim Prof. Tarık Esen ile yardımcılarına ve sevgili hemşirelere sonsuz teşekkürlerimi bildiriyorum. Hastanede her şey mükemmeldi. Tüm personel canla başla görev yapıyordu, hepsine, herkese minnettarım... EKÜMEN İsviçre’de yapılan Ukrayna Barış Zirvesi’ne, bizim kanunlarımıza göre Fatih Kaymakamlığı’na bağlı sıradan bir din adamı sayılan Rum Patriği Bartholomeos “ekümenik” sıfatıyla davet edildi, Türkiye ile birlikte aynı listede yer aldı. Patrikhane’nin kendi internet sitesinde de “Ekümenik” sıfatı yer alıyor. Türk makamları görmezden gelse de Patrikhane kendisinin ekümenik (evrensel) sıfatını dünyaya kabul ettirmekte adım adım ilerliyor. Anayasasında “Patriarch of Constantinople” diyerek Fener Rum Patrikhanesi’ne bağlılık ifade eden Yunanistan bu sürece açıkça veya gizliden destek veriyor. Emekli Diplomat Tugay Uluçevik diyor ki: “Yunanistan’ın tarihi hedefleri arasında Bizans’ı diriltmek vardır, patrikhaneyi de o amaçla kullanmak istemektedir...” Uyumayalım... Başımızı kuma gömüp kendimizi uyutmayalım. Yunanistan ve Patrikhane uyumuyor, megali idea için 7/24 çalışıyorlar... KÖLN CAMİSİ Almanya’ya giden İBB Başkanı Ekrem İmamoğlu, Köln Camisi’ni gezerken mimariye hayran kalmış, caminin Alman mimarının Türkiye’ye davet edilmesini önermiş: - Kendisine yer gösterelim, İstanbul’da bir cami inşa etsin, demiş... Bu sütunda birkaç kez söz ettik. Köln Camisi, klasik cami ile modern mimariyi sentezleyen aynı zamanda İslami ruhu yansıtan estetik bir yapıdır. İslami ruhun çağa uyarlamasıdır. Örnek bir eserdir. Alman mimar daveti kabul eder mi bilemeyiz... Ama... İBB cami mimarisi üzerine konferans ve seminerler düzenleyebilir, bir büyük dünya sergisi açabilir. Daha önce yazdık. Bizce dünyanın en estetik camileri Çin’de Sincan bölgesindedir. Ama yurdumuzda kimsenin haberi yoktur. Dünyadaki camiler halkımıza tanıtılmalıdır. Cami mimarisinde sürekli 500 yıl öncesini taklit etmek yerine çağa uygun yapılar üretmemiz gerekir. Hoş, yeni camiye yer ve ihtiyaç kaldı mı, o da ayrı mesele...",https://www.milliyet.com.tr/yazarlar/melih-asik/operasyon-7146215
Melih Aşık,İNÖNÜ’YE KURŞUN,30 Mayıs 2024,"27 Mayıs darbesi (veya devrimi) çeşitli anılarla gündeme gelirken, az bilinen bir olayı da biz aktaralım... 1959 yılında İsmet İnönü Uşak’a geldiğinde Vali İlhan Engin her türlü toplantıyı yasaklamış, İnönü’nün her hareketine engel olmaya başlamıştır. İnönü, toplantılar yasaklanınca, Kurtuluş Savaşı sırasında Mustafa Kemal’e Yunan General Trikopis’in kılıcını takdim ettiği evi ziyaret etmek istemiş, Vali Engin, Emniyet Müdürü Adnan Çakmak’ın mahkeme ifadesine göre, ona, “İnönü’yü bırakmayacaksınız, icap ederse vuracaksınız” diye emir vermiştir. Mahkeme ifadelerine göre, sonrası şöyledir: Vali, Adnan Çakmak’ın emri yerine getirmediğini görünce şoförü Nurettin Erkal’a döner: - Sen İnönü’yü vurur musun? - Vururum ama silahım yok. Vali bunun üzerine şoförün yanında oturan jandarma erinin silahını alır, şoföre verir. Şoför kalabalığa karışınca jandarma eri gizlice komutanı Binbaşı Ali Kurmay’ı bulur, durumu anlatır. Ali Kurmay, kalabalık arasında şoförü bularak tabancayı elinden alır. Büyük bir olay böylece önlenir. Vali İlhan Engin sonradan bu iddiayı reddetmiştir. Ancak tanık ifadeleri zapta geçmiştir. Sözün kısası: Başbakan Menderes’in asılarak idamı ne kadar büyük dram ise o döneme demokrasi adını vermek de o kadar yanlıştır. Kurtuluş Savaşı kahramanı İsmet İnönü, sokakta vurulmaktan kıl payı kurtulmuştur. (KİTAP: Turan Akıncı, Demokrat Parti, s. 311) KABATAŞ Eski Belediye Başkanı Kadir Topbaş’ın İstanbul Kabataş için bir Martı projesi vardı. Martı şekli verilecek olan yapı, raylı sistemler ile deniz araçları arasında aktarma merkezi olacaktı. Proje hatalı çıktı. İptal edildi. Ekrem İmamoğlu göreve gelince projeyi yeniden ele aldı. Önce akademisyenlerden bir danışma grubu kuruldu. Sonra bu grup çalışmanın dışında kaldı. Proje İND Mimarlık firmasına ihale edildi. Aktarma Merkezi bugün artık yarı yarıya bitti ... İlginç bir yapı ortaya çıktı... Kara tarafından denize bakılınca yüksek ve uzun bir tepe görünüyor… Deniz tarafından bakılınca iki katlı bir yapı... Kara ile denizin bağlantısı kesilmiş. Denizi ancak tepeye tırmanıp üzerine çıkınca görebiliyorsunuz... Tepeye asansör yok… Yürüyerek çıkacaksınız... Kabataş Meydanındaki Beltur kafeye oturanlar meydanı görebiliyor ama denizi göremiyor. Bakalım inşaat tamamlanınca ortaya nasıl bir yapı çıkacak? Merakla bekleyeceğiz. UKRAYNA Ukrayna’nın Çernigov şehrindeki dram tiyatrosu perdelerini kapatıyormuş... Sebep; erkek aktör, rejisör ve teknisyenlerin toptan askere çağırılması... Tiyatro Müdürü Andrey Bakirov diyor ki: - Halen 7 aktörümüz askerde… Şimdi de 34 erkek elemanımız askere çağırıldı. Bu durumda oyunları sürdürmemiz imkânsız hale geldi... Rus kaynaklarına göre bugüne dek Ukrayna 100 binin üzerinde askerini kaybetmiştir. Rusya da bir o kadar asker kaybetti. Bunların tümü gepegenç, okumuş, mesleği olan, geleceğe umutla bakan insanlardı... Arkalarında acılı aileler bırakarak dünyadan ayrıldılar. ABD geçenlerde 61 milyar dolarlık bir askeri yardım! paketi hazırladı Ukrayna için. Bu yardım silah ve mühimmat olarak verilecek. Amaç Rus ve Ukraynalı gençlerin birbirini daha çok öldürmesi, Amerikan silah tekellerinin daha çok kazanması. Dünya işte bu vahşet rayları üzerinde yürüyor... YULİA Voleybol yıldızımız Ebrar Karakurt, takım arkadaşı Yulia Brovkina’yı İstanbul’da ağırlamış. Kenti gezdirmiş. Yulia İstanbul izlenimlerini sosyal medyaya şöyle yazmış: “İstanbul, doğal güzelliğin ve koca şehrin, inanılmaz sakinliğin ve sonsuz kaosun, tarif edilemez zenginliğin ve acımasız yoksulluğun bir araya geldiği bir yer. Sanki tüm yaşamın varyasyonları tek bir şehirde toplanmış ve gözlerimizin önünden geçerek bugünkü tercihlerinizin sizi nereye götürebileceğini açıkça göstermek için parıldıyor...” ŞİİR Bereket gönlün rahat, tertemizsin Kan, kin, zehir karışmamış içine Birçok insanlar gibi düşmemişsin Şan şeref derdine, mal mülk peşine RONSARD SÖZ “Gençliğimizde, düşüncelerimizi oluşturan tüm konular sevgi ile ilgilidir. Sonraları ise, tüm sevgilerimiz düşüncelerimiz olur.” Albert Einstein “Hayat kırkına kadar bir kitap, kırkından sonra da o kitabın eleştirisidir.” Schopenhauer",https://www.milliyet.com.tr/yazarlar/melih-asik/inonuye-kursun-7134440
Melih Aşık,Özalizm ne idi?,27 Haziran 2024,"Cüneyt Ülsever’i son olarak Hürriyet Gazetesi yazarlığıyla tanıyoruz. Daha önce uzun yıllar bankacılık yapmış, bir ara ANAP’ta çalışmış, Turgut Özal’ın yakınında bulunmuştur. Cüneyt Ülsever anılarını “Hatırladığım Kadarıyla Hatırladığım Şekliyle HAYATIM” adlı kitapta topladı. Renkli anılar ve olaylarla dolu bu kitaptan bir bölümü aktaralım. Turgut Özal, başbakanlık döneminde Davos toplantılarına katılmaktadır. Eşi Semra Hanım yanındadır. Cüneyt Ülsever Davos’ta gördüğü sahneleri şöyle aktarıyor: “... Davos’ta bir gün bir lokantada Andreas Papandreu’yu iki- üç arkadaşıyla yemek yerken gördüm. Bir öğle yemeğinde keyifle şarap içip, balık yiyorlardı. Samimi hareketlerinden yakın arkadaş oldukları çok belli oluyordu. Masada kahkahalar, şakalaşmalar gırla gidiyordu. Yunanistan Başbakanı’nın etrafında ne bir iş adamı ne de korumalar veya bürokratlar vardı. Düşündüm. Bizim Başbakan tek başına adeta tuvalete bile gidemiyor. Etrafı sürekli ama sürekli iş adamları, bürokratlar ve bir sürü korumayla dolu oluyor. Ben o güne kadar Ortadoğu’nun sınırlarının Türkiye’nin güneydoğusundaki sınırlarda başlar sanıyordum. O gün anladım ki, Ortadoğu Türkiye-Yunanistan sınırından başlıyor. *** Semra Hanım nereye gitse yanında büyük bir iş adamı heyeti bulunuyordu. Bir gün Semra Hanım devasa bir markete gitti. Nereden haber almışlarsa iş adamları o markete ondan evvel vasıl olmuşlardı. Marketteki manzara şöyle idi: Semra Özal önden yürüyor, heyet arkadan onu takip ediyordu. Özal ne zaman bir ürüne baksa bir hırkayı eliyle yoklasa, hırka yerine konulur konulmaz hemen bir iş adamı hırkayı alıyor ve kasanın yolunu tutuyordu. Her bir iş adamı böylece sıralarını savdılar. Dikkat ettim, dışarıda iş adamının aldığı “hediye” bir yetkiliye teslim ediliyor, iş adamı yetkiliye kendi adını ve aldığı hediyeyi not aldırıyordu!” *** Türkiye oralardan geçip geldi… FETİH Hâlâ süren bir tartışma… İstanbul, Fatih Sultan Mehmet tarafından fetih mi edildi işgal mi edildi? Orta yol...İstanbul’u Fatih Sultan Mehmet fethetti, gecekondu ağaları, rantiyeler, yapsatçılar ve aç gözlüler işgal etti… BEYAZ Ülkemizde otomobiller en çok hangi renktedir? Dikkat etmemiştik, öğrendik: Beyaz renkteymiş... Son yıllarda beyaz renk azalmasına rağmen halen trafikteki otomobillerin yüzde 40’ı beyazmış. Neden? Çünkü beyaz otomobiller daha ucuz... Başka renk vuruldu mu fiyat artıyor... Halkımız arabaya binlerce lira sayarken tasarrufu renkte yapıyor, renk zevkinden vazgeçiyormuş. Kimileri de beyaz rengin kir göstermediği, bu yüzden tercih edildiği iddiasında. Batı ülkelerinde ise beyaz araçlar azınlıktaymış... Bunları Mehmet Ali Kılıçbay dostumuzun sosyal medyadaki notundan öğreniyoruz...Otomobil kültürümüzü bilvesile artırıyoruz… RUHBAN Fener Rum Patriği Bartholomeos’un ekümenik sıfatıyla İsviçre’deki Ukrayna konferansına katılması tartışılırken... 17 Haziran tarihli bir gazetedeki habere emekli diplomat Tugay Uluçevik dikkat çekiyor... Bartholomeos konferans sırasında Yunanistan Başbakanı Miçotakis ile de görüşmüş... Haberde görüşme ile ilgili şöyle deniyor: “Yunan hükümet kaynaklarına göre, “Görüşmede, Heybeliada Ruhban Okulu’nun yeniden faaliyete geçmesi ile ilgili olarak, son dönemdeki olumlu hareketlilik için duyulan memnuniyet dile getirildi.” Anlaşılıyor ki, Heybeliada Ruhban Okulu konusunda da Yunanistan ve Patrikhane’yi umutlandıran gelişmeler var.… NOT Muhalefetin görevi iktidara akıl öğretmek mi, yoksa bir iktidar programı hazırlayıp iktidarı o yoldan sıkıştırmak ve kendine çekidüzen vermeye zorlamak mı? Karar vermeli… ŞEHİR MÜZESİ ‘Haydarpaşa Dayanışması’ geçen pazar günü 649. eylemini yaptı. Tarihi garın korunması için bir araya gelen yurtsever insanlar, tam 11 yıldır her pazar günü garın önünde “Haydarpaşa Gardır Gar Kalacak” diye haykırıyor, kentin bu önemli simgesini dirençle savunuyorlar. Onarımı nihayet bu yıl bitecek olan Haydarpaşa’nın tekrar gar olması ne kadar mümkün bilemiyoruz… Ancak İstanbul’un en büyük ihtiyaçlarından biri şehir müzesi olup, Haydarpaşa Garı böyle bir müze için çok uygun bir yapıdır. İstanbul’un anılarını taşıyan eserler zaman içinde ufalanıp gidiyor. Böylesine bir tarih mirası ancak bir şehir müzesi ile korumaya alınabilir. Haydarpaşa Garı bu açıdan ele alınmalı, şehir müzesi olarak düşünülmeli... Ekrem İmamoğlu’nun şehir müzesi vaadini hatırlatırız…",https://www.milliyet.com.tr/yazarlar/melih-asik/ozalizm-ne-idi-7147363
Melih Aşık,TUNCELİ DERSİM,01 Haziran 2024,"Tunceli ilimize Dersim demek moda oldu. Dersim eski adıydı... Cumhuriyet yönetimi o şehre Tunceli adını koydu. Üstelik Dersim geçmişte sadece bir kente değil, bölgeye verilen isim idi. Birçok başka şehrin de eski adı var, onları kullanıyor muyuz? Mesela: Eski adları: “Adonis, Hıns-ı Mansur, Akroenos, Karakilise, Garsaura, Ameseia, Ankyra, Tralles, Karesi, Parthenios, Payperd, Çabakçur, Gangrea, Diyar-ı Bekir, Hadrianapolis, Mamüretül Aziz, Erzigan, Arz-ı Rum, Dorlion, Ayıntap, Kerasos, Defterhane-i Ali Osman, Kostantinopolis, Smirna, Kastrakommeni, Caesarea, Kırkkilise, İkonion, Katiaenion, Melita, Magnesia, Muşkara, Anahita, Kotyoro, Rihizios, Sangari, Amisos, Sinope, Diaspolis/ Eyalet-i Rum, Tekfurdağı, Komano Pontika/Dokia, Trapezus, Temenothytia, Edessa, Sandraka...” Yeni adları: “Adana, Adıyaman, Afyon, Ağrı, Aksaray, Amasya, Ankara, Aydın, Balıkesir, Bartın, Bayburt, Bingöl, Çankırı, Diyarbakır, Edirne, Elazığ, Erzincan, Erzurum, Eskişehir, Gaziantep, Giresun, Gümüşhane, İstanbul, İzmir, Kastamonu, Kayseri, Kırklareli, Konya, Kütahya, Malatya, Manisa, Nevşehir, Niğde, Ordu, Rize, Sakarya, Samsun, Sinop, Sivas, Tekirdağ, Tokat, Trabzon, Uşak, Urfa, Zonguldak...” Hangi isimler geçerli günümüzde? Üsttekiler mi, alttakiler mi! Kapınızın zilinde eskiden o evde oturanın adı mı yazıyor, sizinki mi? RAKISPOR Bıçkının biri hakemin kararını beğenmemiş, tribünden davudi sesiyle bağırıyor: - Ula hakeeem ne içtin be? Bunu duyunca insanın aklına bir soru düşüyor? Acaba sahaya içki içip de çıkan hakem var mıdır? Cevaba inanmayacaksınız ama... - Evet sahaya sarhoş çıkan hakem olmuştur... Öyküsüne gelince... Kerim Yanık’ın “Tekel’di Özel Oldu” kitabından aktaralım... Tekel’in İzmir İçki Fabrikasının işçileri vakti zamanında iki takım kurmuşlar, biri Rakıspor diğeri Şarapspor adını almış, yılda bir kez düzenlenen şenlikte aralarında maç yapmakta, eğlenmekteydiler. Bu takımların oyuncuları maçtan önce alkol alıyor, hakeme de içiriyorlardı. Seyirciler de saha kenarında çilingir sofralarını kuruyor, hem izleyenler hem oynayanlar alabildiğine eğleniyordu. Gazetelerde: “Meşin top bile sarhoş oldu” biçiminde haberler çıkıyordu. Fabrikanın içinde düzenlenen, dışarıya açık olmayan 50 yıllık bu gelenek, 2001 yılında valilikçe yasaklandı. Özetle, içki içip sahaya çıkan hakem bir zamanlar vardı ama artık yoktur... ZİYARET Son günlerin en çarpıcı ziyareti Gaziantep’te yaşandı. Gaziantep Valiliği internet sitesinde yayınlanan fotoğrafın altında şu bilgi notu vardı: “Gaziantep Valisi Kamil Çeber, Gaziantep Vali Yardımcısı Muhammet Önder’i ziyaret etti.” Fotoğrafta Vali Çeber ve yardımcısı Önder karşı karşıya otururken görülüyordu. RUANDA İngiliz Hükümeti, Ruanda ile bir göçmen anlaşması yaptı. Gelen sığınmacıları Ruanda’ya postalıyor. Bu arada Türkiye ile Ruanda arasında bir turizm anlaşması imzalandı. Şimdi sosyal medyada kuşkulu sorular dolaşıyor. Acaba Ruanda’ya postalanan göçmenlerin bir bölümü Türkiye’ye mi aktarılacak? THY sefer tablosunda 1 Haziran’da Ruanda Türkiye arasında 6 sefer görünmesi kuşkuları artırıyor. Fakir Ruanda’dan Türkiye’ye aniden bu kadar çok turist gelmesi pek mümkün değil. İçişleri Bakanlığı’nın bu konuda kuşkuları giderici bir açıklama yapması beklenir. HALİL CİBRAN Her insan dünyada kendisinden önce yaşamış her kralın ve her kölenin torunudur. Büyük adamın iki kalbi vardır: Birisi acı çeker ve birisi ümit eder! Bir gerçek her zaman bilinmek ve ara sıra söylenmek içindir. Birlikte güldüğün birini unutabilirsin ama birlikte ağladığını asla... Doğru yol; sıradan insanların gittiği yol değildir, düşünen öz akıl sahiplerinin yoludur. Sarhoş bir adam gördüğünde: “Belki bu adam sarhoşluktan daha kötü bir şeyden kurtulmak için içiyordur” de... İZİN Geçen defa yarım bıraktığımız yıllık iznimize devam etmek istiyoruz. Yakında görüşmek dileğiyle.",https://www.milliyet.com.tr/yazarlar/melih-asik/tunceli-dersim-7135590
Melih Aşık,DEVLET ONURU,25 Mayıs 2024,"Dış politikada mütekabiliyet (karşılıklılık) diye bir ilke vardır. Devletler arası ilişkide onurun ve çıkarların korunmasını öngörür. Devletin saygınlığı ile ilgilidir. Osmanlı’dan kalan şöyle bir ‘hikâye’ vardır... III. Napolyon’un süslü - püslü, beyaz boyalı bir arabası varmış. Paris halkı nezdinde bu araba korku ve telâş kaynağıymış. Görür görmez kaçışırlar, göz önünden kaybolmaya çalışırlarmış. O sıralarda Fransa’nın İstanbul sefiri de padişahların saltanat kayığına benzer bir kayık yaptırmış, debdebeyle gezip Boğaziçi’nin keyfini çıkarırmış. Sultanımız gıcık olsa da bizim Hariciye, Fransız sefirini o sevdadan vazgeçirmenin yolunu bulamamış. İstanbul sefirinin Boğaziçi’ndeki macerası Paris’te Osmanlı sefiri olarak bulunan Ahmed Vefik Paşa’nın kulağına gitmiş. Hemen Napolyon’un arabasının aynısından yaptırmış. Olur olmaz zamanda arabasına atlayıp Paris’i turlar, Vefik Paşa’nın arabasını görüp III. Napolyon geçiyor zanneden Parisliler selama dururlarmış. Sonunda Fransa Hariciyesi arabanın değiştirilmesini rica eder. Ahmet Vefik Paşa bu ricayı beklemektedir: “İstanbul’daki sefirinizin kayığı ortadan kalkarsa benim arabam da ortadan kalkar” cevabını verir. İstanbul’a anında emir uçurulur ve taklit saltanat kayığı gözden kaybedilir. Ahmed Vefik Paşa da arabasını siyaha boyatarak kullanmaya devam eder. Herkese anlayacağı dille hitap etmek gerekir... AŞK Genç kız annesine sorar: - Anne aşk nasıl bir şey? - Aşk mı? Şey... Aşk şöyle bir şeydir kızım... Hani mesela çok zengin ve yakışıklı bir adama rastlarsın, arkadaş olursun, seni Venedik’e götürür, Avrupa’yı gezdirir, dönüşte sana güzel mücevherler alır, bir otomobil hediye eder, mutluluktan uçarsın, işte aşk böyle bir şeydir kızım... - Ama anne, peki o heyecanlar, güzel duygular, kalbin küt küt çarpması, ilk buluşma, ilk öpücük... Bunlar yok mu? - Ha onlar mı? Kızım onlar meteliksiz solcuların uydurduğu şeylerdir, aldırma... İZMARİT Bolu’da CHP ve AKP il başkanları ayrı zamanlarda ayrı yerlerde ellerindeki sigara izmaritini yere attıkları için belediye zabıtaları tarafından cezalandırıldılar. İki başkana 578’er lira ceza kesildi. Parti il başkanlarına ceza kesilmesi biraz şaşkınlık yaratmadı değil. Ama sıradan vatandaşı memnun etti. Kapalı mekanlarda sigara yasağına artık uyulmuyor. Sigara tekelleri savaşı kazandı. Hiç değilse kaldırımları temiz tutalım. İzmarit cezasını her yerde uygulayalım. DUVARDA SANAT Evimizin duvarında durup duran bu resim... Her baktığımızda bizimle adeta konuşur... Bize bir şeyler söyler. Bir şeyler hatırlatır... Yaklaşık 30 yıl oldu sanırım… Maltepe Ressamları grubu taksitle resim satıyordu... Mustafa Özel adlı tanınmamış bir ressam bu tabloya 60 lira fiyat koymuş, 5 lira taksitle satışa çıkarmıştı. Aldım duvarımıza astım. Görünüşte basit, sıradan bir manzarayı resmetmiş. Ama her bakışta insanı alıp hayal ettiği veya edemediği yerlere götüren bir derinliği vardı... Birkaç ay 5’er lira ödedim... 5 lira o zaman da para değil. Telefon açtım kendisine, “Kardeş ben bu paranın tamamını vereyim de her ay 5 lira postalamakla uğraşmayalım” dedim. Paranın tamamını ödedim. İlerleyen zaman içinde Mustafa Özal adı daha sık anılır oldu. Ün kazandı. İtalya, Kanada gibi ülkelerde adı duyuldu. Bugüne dek tanışmadığım Mustafa Özel’e mesajım şudur... Bana 5 lira taksitle sattığın bu resim için sana çok teşekkür ederim. Yaşamımızın değerli bir parçası olmaya devam ediyor. Yalnızlığı, umudu, sonu, sonsuzluğu her şeyi birden anımsatıyor Ruhumuzu zenginleştiriyor... Her nerede isen bunu bil... Teşekkürlerimizi kabul et...",https://www.milliyet.com.tr/yazarlar/melih-asik/devlet-onuru-7131920
Melih Aşık,Balondan bakış,02 Temmuz 2024,"İstanbul’da son haftalarda deprem olmadan binalar çökmeye başladı. Küçükçekmece’de 3 katlı bina, geçtiğimiz hafta Bahçelievler’de 7 katlı bina çöktü. İBB verilerine göre bir Marmara depreminde 200 bin bina kullanılamaz hâle gelecek... En az bir milyon insan ölecek ya da yaralanacak... Çevre Bakanlığı da benzer rakamlar veriyor. Bunları izlerken aklımıza bir fıkra geliyor... İki arkadaş balonla seyahat ederken yollarını kaybetmişler... Bir dağ başında tek başına bir adam görünce ona doğru alçalıp sormuşlar: - Heey ahbap biz neredeyiz? Adam aşağıdan bağırmış: - Balondasınız, balonda... İki arkadaştan biri diğerine dönmüş: - Bu adam mutlaka bürokrat demiş. - Nereden anladın? - Söylediği doğru ama bir işe yaramıyor... Körfez depreminin üzerinden 25 yıl geçti... Yetkili makamlar hâlâ sadece rakam veriyor... Söyledikleri doğru da olsa... Çözüm olmuyor. Neden? Para yok deniyor... İyi de parasız yapılabilecek işler yapılıyor mu? Örneğin kentin deprem sonrasında denizden tahliye planı neden yapılmaz? Deprem sonrasında yolları açacak istihkam taburları, sahra hastaneleri neden organize edilmez? Toplanma alanlarının donanımları neden sağlanmaz? Neden okullar ve iş yerlerinde bir deprem tatbikatı yapılmış değil... Depremin lafıyla eğleniyoruz... MADIMAK’TA ÖLÜM Merdivende üç şair... Düşünceli yüzlerle bekleşiyor... Bunlar Şair Metin Altıok, Şair Uğur Kaymaz ve Şair Behçet Aysan’dır… Üç şair aslında Madımak Oteli’nin merdivenlerinde ölümü beklemektedir… Dışarıda cuma namazı bitmiş, binlerce kişi Madımak Oteli’nin önünde toplanmış, avaz avaz bağırmaktadır: “Sivas Aziz’e mezar olacak! Cumhuriyet burada kuruldu burada yıkılacak!” Üç şair geleceği merdivende bekliyor. Metin Altıok’un elinde bir yarım süpürge sopası, Behçet Aysan’ın elinde bir ağaç dalı… Azmış gruba karşı kendilerini böyle koruyacaklar! Madımak Oteli’nde ölüm tam 8 saat beklendi. Ankara uyudu… Sonunda otel ateşe verildi. Sivas’a festivale gelen 33 aydın yanarak ve çoğu dumanda boğularak öldü... Tarih: 2 Temmuz 1993... BANKNOT 200 liralık banknotlar birkaç yıl öncesinin 20 liralık banknotu gibi oldu. O yüzden sağdan soldan istek geliyor: - 500 liralık banknotlar çıkarılmalı. - Yetmez 1000 liralık banknotlar çıkarılmalı… Bunları çıkarmak zor değil… Ama neden çıkarılmıyor derseniz... Elbet sebebi var. Büyük rakamlı banknot çıkarsa düşük maaşlı emekli ve asgari ücretlinin eline geçen para daha az görünecek... Örneğin 10 bin lira maaşlı emekli ay sonunda elinde 10 adet binlik banknot görünce iyice hayal kırıklığına uğrayacak. Ya da 17 bin liralık asgari ücretlinin eline 17 adet binlik tutuşturuldu diyelim... Adam ücretin azlığını daha çok fark edecek. Buna karşılık... 10 bin lira maaşlı emeklinin eline 50 adet 200 lira tutuşturursanız adam kendini daha zengin hissedecektir. İnsanın kendini aldatmaya da ihtiyacı var sonuçta... YAZ OKULU Okullar tatil oldu... Çocuklar evlerde bilgisayar başına çakıldı. Ülkemizde özellikle 6-12 yaş arası çocuklar için bilgisayar dışında meşgale pek yoktur. Gerçi büyük kentlerde özel yaz okulları açılıyor. Ancak bunlar ucuz değil... Haftalık ücretleri 8-10 bin lira arasında değişiyor. Bu ücreti karşılayamayan ya da yakınında yaz okulu bulunmayan çocuklar ise evde kalmaya mahkûm. Kimi belediyeler yaz okulları açıyor. Ama programları yetersiz. Belediyeler usta eğitimciler tutabilir. Resim, müzik, sanat atölyeleri kurabilir, bilim ve matematik kursları açabilir, bilgisayar eğitimleri verebilirler. Okul binaları ve bahçeleri mekan olarak kullanılabilir. Seçim sonrasında biraz yavaşladıkları görülen belediyeleri hareketlenmeye ve bu tür somut hizmetler vermeye davet ediyoruz...",https://www.milliyet.com.tr/yazarlar/melih-asik/balondan-bakis-7149642
Melih Aşık,GDO’lu mısır!,28 Mayıs 2024,"Rusya ve Ukrayna’dan on yük gemisi ile Tekirdağ Limanı’na getirilen GDO’lu mısırların, Tekirdağ Tarım İl Müdürlüğü laboratuvarlarında “GDO’suz” gibi gösterilerek iç piyasaya sokulduğu Tekirdağ CHP Milletvekili İlhami Aygün’ün açıklamalarıyla medyaya yansıdı. Tarım Bakanı İbrahim Yumaklı konuyla ilgili idari ve adli soruşturma başlatıldığını bildirdi. Laboratuvarda yapılan sahtekarlık, Tarım İl Müdürlüğü’nden bir memurun ihbarı ile ortaya çıktı. Mısırların 5 ayrı firma tarafından ithal edildiği bildiriliyor. Bu firmaların adları açıklanmadı. Sadece birinin Malkara’da kurulu Ç. adlı bir firma olduğu haberlerde yer alıyor. GDO’lu mısır kaçakçılığı ilk değil. Örneğin 2011 yılında Bandırma Limanı’nda bir gemide 6500 ton “GDO”lu mısır tespit edildiğini arşivde okuyoruz. Mısırlar iki firma tarafından ithal edilmiş. Firmaların yine adı yok. Sonra ne olmuş kimse ceza almış mı almamış mı belli değil. Sonuçta bu olaylarda ithalatçı firmalar ile kimi bürokratların iş birliği yaptığı çok açık. Mağdur olan ise GDO’lu mısırları yiyen halkımız. Olayda sorumluluğu görülen firmaların adları bir an önce açıklanmalı ki, piyasada bu firmalarla iş yapan çevreler dikkatli olsun, ilişkilerini ona göre düzenlesinler. Soruşturma uzarsa olay unutulur gider, o firmalar suç işlemeye devam eder. SIKIŞMA Milletler Kupası maçları için ABD’ye giden kadın voleybol milli takımı uçakta ekonomi sınıfına yerleştirilmiş. Boyları 1.90’a varan sporcular dar koltuklar arasına sıkışmış. Üstelik yan yana oturtulmamış diğer yolcuların aralarına serpiştirilmiş, 13 saat bu şekilde seyahat etmişler. Seyahat tarihi çok önceden belliydi. Özel uçak olmadı en azından Business Class’da yer ayırtılabilirdi. Dünyanın bir numarası olan kadın voleybolculara yapılan muameleyi mantıkla izah etmek mümkün değil. Olayın arkasında kötü niyet arayanlara haksızlar diyemiyoruz... İYİ MUZ Manavgat’ta muz üreten Bimuz’un sahibi olup geçen seçimde milletvekili adaylığını da koyan Şevki Öncel’in videoya alınmış konuşmasını izliyoruz. Bir toplantıda diyor ki: “Seralardaki muzlara stres olmasın diye günde 1 saat Kur’an-ı Kerim dinletiyoruz. Muzun DNA’sı yüzde 40 oranında insanla benzerlik gösteriyor. Böylece ürünün manevi ihtiyaçlarına da cevap verdiğimizi düşünmekteyiz...” Bakalım Güney Amerika’daki muz üreticileri bizden esinlenip muzlara İncil’den parçalar dinletecekler mi?.. SÜRÜCÜ Olay Belçika’da meydana gelmiş... POLİS: - İyi günler efendim. Trafik denetleme. Alkol aldınız mı? SÜRÜCÜ: - Evet efendim, aldım. Bugün benim kızım evlendi. Birkaç duble viski içtim. - Beni doğru anlamadınız sanırım. Ben trafik polisiyim. - Sizi doğru anladım. - Bu kadar alkolle araba kullanılır mı? - Biz İngiltere’den geldik, dikkatli bakarsanız arabamız soldan direksiyonlu. Sürücü ben değilim, arabayı yan taraftaki eşim kullanıyor. İDAM Türkiye’de sağa sola ateş ederken can alan canilere, suçsuz insanları katleden canavarlara bile idam cezası verilmiyor. Çünkü en azılı canilerin de insan olarak doğuştan “yaşama hakkına” sahip oldukları öngörülüyor ve buna saygı gösteriliyor. Hal böyleyken hiçbir suçu olmayan hayvanlara ölüm cezası uygulanmasına ne demeli? Evet, hiçbir suçu olmayan, yaşama alanları işgal edildiği için sokaklara sığınan köpekler 30 gün içinde kimse onlara sahip çıkmazsa uyutulacak. Yani öldürülecek. Hazırlanan yeni yasa bunu öngörüyor. TBMM’den 20024 yılında çıkarılan kanun: “Bütün hayvanlar eşit doğar, sahipsiz hayvanlar da sahipli hayvanlar gibi desteklenmelidir” diyor... Bütün hayvanlar eşit doğar diyen bir yasa varken sokak köpeklerini öldürmek ne hukuka ne vicdana sığar. Bu alanda uygar ülkelerde bulunmuş çözümler vardır. Biz de onlar kadar uygar davranabiliriz. ATAMAN Uzun bir lig maratonu sonunda Galatasaray şampiyon oldu. Taraftarlar şampiyonluğu coşkuyla kutladı. Biz de kutluyoruz. Aynı gece bir büyük başarıya daha tanık olduk. Ergin Ataman’ın koçluğunu yaptığı Yunan Panatinaikos takımı Euroleague şampiyonu oldu. Ataman’ın başarısı büyük, çok büyük. Bir sezon sonuncu olan bir takımı aldı, birbirini tanımayan yeni transferleri bir sezon içinde kaynaştırdı, zirveye tırmandı ve finalde deneyimli Real Madrid’i dize getirdi. Ergin Ataman son beş yılda Efes ve Pana ile Euroleague’de 4 final oynadı, 3 şampiyonluk kupası aldı. Avrupa’nın tartışmasız en başarılı basketbol koçudur Ataman...",https://www.milliyet.com.tr/yazarlar/melih-asik/gdolu-misir-7133287
Melih Aşık,CHP HAZIR MI?,29 Haziran 2024,"CHP Genel Başkanı Özgür Özel, genel seçimden bu yana ilk kez erken seçimi açıkça dile getirdi ve: - Bugünden 1,5 yıl sonrasında bir erken seçimi kaçınılmaz görüyorum, dedi... Seçim elbette önemli ama tek başına çözüm değil... Önemli olan Türkiye’nin nasıl yönetileceği... Ağır sorunların giderilmesinde bugünkünden farklı hangi çözümlerin, hangi politikaların uygulanacağı... Bu noktada akla şu soru geliyor... CHP’nin bugünkü iktidardan daha farklı politikaları var mı? Eğitimden sağlığa, ekonomiden dış politikaya, Güneydoğu meselesinden göç meselesine kadar çeşitli yakıcı sorunlarda ne gibi çözümleri var? Bu soruların yanıtını biz bilmediğimiz gibi CHP’yi yönetenlerin ve parti örgütünün bildiğini de sanmıyoruz... Çünkü partinin bir siyasi programı yok... CHP’nin son olarak 2008 yılında Baykal yönetiminde yapılmış bir programı vardı ama o program Kemal Kılıçdaroğlu döneminde rafa kaldırıldı. Yerine ne konuldu derseniz, hiçbir şey... Yönetim katında bile ortak bir görüş, fikir, ideoloji yok. Kimi sol pencereden bakıyor, kimi sosyal demokrat, kimi liberal, kimi ANAP çizgisinde... Önümüzdeki sonbaharda bir tüzük kurultayından söz ediliyor. Ancak daha büyük ihtiyaç olduğu halde bir program kurultayından söz eden yok... O yönde bir hazırlığa da rastlanmıyor. Seçim istemek kolay. Ama daha önce seçim kazanıldığı takdirde uygulanacak bir iktidar programı hazırlamak gerekir. OBEZİTE Magazin basınında obezite üzerine yazılar çoğaldı. Oburluk toplumun bir kesiminde her zaman derttir. Toplumun diğer bir kesiminde ise gündem “yetersiz beslenme”dir. İngilizlerin ünlü yazarlarından Bernard Shaw hayli zayıf ve ince yapılıymış. Dostu yazar GK Chesterton ise 130 kiloluk dağ gibi bir adam. İki arkadaş ara sıra şakalaşırmış. Chesterton bir gün Shaw’a takılmış: - Seni gören biri İngiltere’de kıtlık var zanneder... Bernard Shaw’ın cevabı: - Seni gören de buna senin sebep olduğunu şıp diye anlar... TERBİYE Yazarken, çizerken, başkalarıyla tartışırken ağzınızdan çıkan sözcüklere dikkat! Yargıtay aşağıdaki sözcükleri hakaret saymış bulunuyor. Tartışma yargıya yansırsa hem para hem 2 yıla kadar hapis cezası var... Şunlar hakaret sayılan sözcükler: “Lanet karı, Sen eskortsun, Şarlatan, Pis gavur, Yobaz, Hırsız, Ayyaş, Üçkağıtçı, Eşek, Kuduz, Alkolik, Dana, Deyyus, Deccal, Dallama, Godoş, Gergedan, İt, Mason, Maymun, Meczup, Münafık, Nemrut, Köpek, Yavşak, Ahlaksız, Vatan Haini, Terörist, Amerikan Uşağı, Saray Soytarısı, Boynuzlu, Bunak, Hilkat Garibesi, Dombili, Aç köpek, Dümbük, Dinsiz İmansız, Diktatör, Enayi, Fırıldak, Gavat, Gergedan, Godoş, Hain, Hapçı, Hayvan, Hırsız, Şaklaban, Çakal, Hitler, İt Soyu, Kanı Bozuk, Kaşar, Maymun, Pavyon Kadını...” Bunlara karşılık “Allah belanı versin” türünden beddualar ile “Terbiyesiz”, “Ahlaksız” gibi kaba sözler hakaret sayılmıyor. ALTYAPI Çekya’yı Avrupa Kupasında ite kaka de olsa yendik. Sonuç milli bir ferahlama yarattı. Umutlar Avusturya maçına taşındı... Çekya maçında sahaya çıkan 16 futbolcunun 9’u yani yarıdan çoğu yurt dışında yetişmişti... Mert Müldür (Avusturya), Ferdi Kadıoğlu (Hollanda), Hakan Çalhanoğlu, Salih Özcan, Kenan Yıldız, Kaan Ayhan, Orkun Kökçü, Okay Yokuşlu, Cenk Tosun (Almanya) çıkışlıdır. Bu ülkelerde 5 milyon gurbetçimiz yaşıyor. Türkiye’de 85 milyonuz. Milli takımın yarısını bile çıkaramıyoruz. Neden? Çünkü alt yapıya para ayrılmıyor. Kulüplerin dövizi bastırıp dışardan ithalat yapmak kolayına geliyor. Şehirde çocukların spor yapacağı saha veya arsa kalmadı. Okul bahçeleri bile otopark oldu. Bizim 500 bin nüfuslu Kadıköy’de Fenerbahçe Kulübü’nün kapattığı alanlar dışında tek bir futbol sahası yoktur. Kendimizi tesadüflerle aldatmayalım...",https://www.milliyet.com.tr/yazarlar/melih-asik/chp-hazir-mi-7148386
Melih Aşık,UNUTULMAK…,23 Mayıs 2024,"Akademisyen Fatih Yaşlı, bir yazısında yaşanan siyasi çarpıklığın fotoğrafını çekiyor, özetle diyor ki: “... Türkiye bir yandan neredeyse toplumun yarısını oluşturacak bir şekilde geniş kesimlerin kendisini Atatürkçü, cumhuriyetçi, laik, seküler vs. olarak gördüğü ama öte yandan bunun siyasete yansımadığı, siyasal alanda buna dair bir mücadelenin yaşanmadığı, bunları savunmaya ve iktidara getirmeye dair bir iradenin mevcut olmadığı tuhaf bir dönemden geçmektedir. Evet, bugün Türkiye’de kendisine Atatürkçü diyen milyonlar vardır ama bu Atatürkçülük “Atam” fetişizminden, nostaljiden, sosyal medyada fotoğraf, video paylaşımından ve ulusal günlerde bankaların çektikleri reklam filmlerine bakıp duygulanmaktan öteye gitmemektedir. Kendisine Atatürkçü diyerek bunun üzerinden siyaset yapan bir siyasi aktör ise yoktur. Bugün Atatürkçülük ideolojik ve teorik olarak sahipsizdir.” Tespit doğrudur. En başta Atatürk’ün partisi CHP O’nu unutma noktasına geldi. Atatürk’ün lafını çok ediyorlar ama ilkelerinden hayli uzaktalar. Batılı güçler Türkiye’de muhalefeti de dizayn ettiler (biçimlediler)... İç siyasette geçer akçe artık Atatürk’e değil ABD’ye yakın durmaktır… Partiler ABD desteğini Atatürkçülerin desteğinden daha önemli görüyor. MAFYA Gazeteci arkadaşımız Yazgülü Aldoğan, Emniyet Genel Müdürlüğü’ne çektiği mesajda diyor ki: “Mafya her yerde; tahliye davası açtığımız kiracı oğlumu ve avukatını ölümle tehdit edince avukat davayı bıraktı! Oğlum da evi bırakacak neredeyse, avukat can güvenliğimiz yok, bizi koruyamazlar anlaşın demiş! Müstakbel katilimizle anlaşalım mı?” Böyle bir sorunun soruluyor olabilmesi bile üzücü... TUTANAK Ayhan Bora Kaplan duruşması tutanağından herkesi tebessüm ettiren bir diyalog: Başkan: Sana niye ihtiyaç duyuyorlar? Ayhan Bora Kaplan: Efendim bir tanem. Başkan: Sana niye ihtiyaç duyuyorlar? Kaplan: Pardon efendim. Bir tanem dedim, ağzımdan kaçtı, çok özür dilerim. DOST! Aynı gün iki haber: “Başbakan Miçotakis ve Güney Kıbrıs Rum Yönetimi, dünyaya Pontus soykırımının tanınması çağrısında bulundu.” “Panathinaikos kulübü, Atatürk’lü paylaşım yaptığı için futbolcu Samet’i kadro dışı bıraktı. Samet Türkiye’ye dönüyor.” İki ülke liderinin dostluk mesajları arasında bunlar da oluyor... Huylu huyundan vazgeçmiyor. EKMEKÇİ Cumhuriyet Gazetesi yazarlarından Mustafa Ekmekçi aramızdan ayrılışının 27. yılında Ankara’da mezarı başında anıldı. Ekmekçi, özellikle darbe dönemlerinde öne çıkardı. Öyle dönemlerde yazılar kelle koltukta yazılır. Mustafa Ekmekçi cesur yazı yazan kalemlerin başında gelirdi. Bir gün okuru sormuş: - Bu cesur yazıları nasıl yazıyorsun? - Korka korka, diye yanıt vermişti Ekmekçi... PTT Haber Sen Başkanı Mesut Balcan, PTT ile ilgili rakamlar sıralarken kurumun 2018’i izleyen beş yılda 2,5 milyar lira zarar ettiğini söylüyor ve şu çarpıcı iddiayı öne sürüyor: “PTT’nin 2022 Yılı Sayıştay Raporu’na göre, vatandaşın PTT’ye posta çeki ve havale için yatırdığı emanet paraların yüzde 39,58’inin kayıp olduğunu tespit ettik. 2022 yılında vatandaşlarımızın PTT’ye yatırdığı toplam tutar 8 milyar 133 milyon lira. Sayıştay raporuna göre, bu tutarın 3 milyar 219 milyon lirası kayıp. PTT’nin kasasında yok.” Bu iddia doğru olabilir mi? Bu kadar büyük para nereye gider? PTT bir açıklama yapmalı... ÇOCUK Cumhurbaşkanı Erdoğan, TÜİK verilerine değinerek, 2001’de 2,38 olan doğurganlık hızının, 2023’te 1,51’e gerilediğini söyledi ve: “Nüfusun kendini yenileme eşiği olan 2,1 seviyesinin altındayız. Bu geleceğe ilişkin bir felaket” diyerek tehlikeye dikkati çekti. Gerçek bu… Aileler artık çocuk yapmaktan kaçınıyor... Bu toplum yapısı içinde sağlıklı bir çocuk yetişmeyeceğini düşünen aileler var. Kimi yeni evliler ekonomik durumları çocuğun sağlık ve eğitimini karşılamayacağı için çocuk yapmıyor. Bir dostumuzun deyişiyle: - Analar eskiden üretici çocuk doğururdu. Çocuk büyüyünce aileye bakardı. Analar artık tüketici çocuk doğuruyor. Çünkü çocuk aileye bakmak ne kelime resmen yük oluyor... Çocuk çiçektir… Güzeldir. Ailenin geleceğidir. Umuttur. Mutluluktur. Ne var ki ülke şartları insanları bu mutluluktan vazgeçmeye zorluyor. Hatta mecbur bırakıyor. Rakamlar da onu söylüyor. Eğer nüfusun artmasını istiyorsak çocukların eğitim ve sağlığına bütçeden daha büyük paylar ayırmalıyız.",https://www.milliyet.com.tr/yazarlar/melih-asik/unutulmak-7130869
Melih Aşık,HAYAT DERSLERİ,11 Mayıs 2024,"Ünlü iş adamı Vehbi Koç anlatıyor: “Bazı kişiler benim Antalya’da sahibi olduğum Talya Oteli’ne gitmeyip de daha mütevazı olan Erdek’teki Pınar Oteli’ne gidişime hayret etmektedir. Ben de onlara: “Talya Oteli pahalı, onun için Erdek’e gidiyorum” şeklinde cevap verince işi cimriliğime getirip doğru söylediğime inanıyorlar. Halbuki benim Erdek’e gidişimin başka sebepleri var... Üniversitelerimizden genç asistanlar, doçentler, subaylar, pilotlar ve Almanya’dan gelen işçiler genellikle Erdek’teki otellerde ve kamplarda tatillerini geçiriyorlar. Bu vesile ile onlarla sohbet edip görüşlerini öğreniyorum. Gençler bana daima yeni şeyler söylüyorlar, onlardan çok şeyler öğreniyorum...” *** Vehbi Bey 90 yılı aşkın süre yaşadı. Ömrünün sonlarında da başındaki gibi gençti. Gençliğini kuşkusuz düzenli yaşamak kadar yukarda anlattığı kimi ilkelerine de borçluydu. Tıbbın kabul ettiği ilke şudur: İnsan beyni tekdüzelik içine girdiğinde tembelleşiyor, çabuk yaşlanıyor. Yeni bilgiler edinmek beyni hareketlendiriyor, insanı gençleştiriyor. Dostlardaki çeşitlilik iş yerlerinde de geçerli... Modern dünyada bir işyerinde çalışanların farklı ırk, etnisite, yaş, cins, deneyim sahibi olmalarına önem veriliyor. Bu şekilde hem kişisel hem kurumsal gelişmenin daha hızlı ilerlediği gözlenmiş. Sonuç... Siz de dostlarınızı çeşitlendirin... Yarattığınız monoton çevreye takılıp kalmayın... EŞEKCİK Şu eşeklerin insanlardan çektiğini herhalde yeryüzünde başka hiçbir hayvan çekmiyor. Sadece insanların yükünü çekmiyorlar. Yaşlılıkta da rahat yok onlara. Biraz çaptan düştüler mi hemen mezbahaya yollanıyorlar... Hayır eti için değil, derisi için... Eşeğin derisi etinden çok daha fazla para ediyor... O yüzden özellikle Afrika’da büyük bir eşek katliamı sürüyor. Eşek derisi ticareti ta Çin’e uzanıyor. Çin’de eşek derisindeki jelatin ile yapılan, Ejiao adlı geleneksel bir ilaca talep çok yüksek. Bu ilacın sağlığı geliştirici ve gençliği koruyucu özelliklere sahip olduğuna inanılıyor. Ejiao’nun yapımı için eşek derisi kaynatılıyor ve elde edilen jelatin toz, hap veya sıvı halinde tüketiliyor. Afrika ülkeleri eşek katliamını önlemek için eşek derisi ihracatını yasakladılar. Ne var ki Ejiao’ya yüksek talep sürdükçe bu yasakların para edeceğine kimse inanmıyor. Zavallı eşekler! BABALAR Ünlü Yazar Franz Kafka’nın babasına yazdığı uzun mektup Kırmızı Kedi’den kitap halinde “Babaya Mektup” başlığıyla yayınlandı. Kafka, bu hüzünlü mektupta babasıyla hiç de iyi gitmemiş ilişkilerini irdeler, çocuk ürkekliği içinde ifade edemediği duygularını sonradan açığa vururken bir psikolojik süzgeçten geçirir. Kitaptan bir paragrafı aktaralım: “...Bana doğrudan ve açıkça hakaret ettiğin olmadı hiç. Buna gerek de yoktu zaten, bunu dolaylı olarak yapabildiğin o kadar çok yol vardı ki... Evde ve özellikle işyerinde konuşurken sürekli herkese hakaret ederdin ve daha küçücük bir çocuk olan ben bu kadar hakaret karşısında haliyle put kesilir, bütün o hakaretleri üstüme alınırdım, çünkü hakaret ettiğin kişilerin benden daha kötü olmadığını düşünür bana kıyasla onlardan daha memnun olduğunu sanırdım.” Ders: Çocuk ruhu hassastır... Babalar bunu iyi bilmeli... TCHİBO Kentin hemen yer yanında Tchibo mağazaları gözümüze çarpıyor. Tchibo 1949 yılında Hamburg’da posta ile kahve satışı amacıyla Karl Çilingiryan ve Max Herz tarafından kuruluyor. Karl Çilingiryan 5 yaşında Almanya’ya Türkiye’den göç etmiş bir Ermeni ailesinin oğludur. Büyüyor iş adamı oluyor. Carl ve ortağı Max kısa sürede çok başarılı oluyorlar. Tchibo, Çilingiryan’ın “Tchi” si ve kahve çekirdeği anlamına gelen “bohnen” sözcüğünün “bo” sunun birleşimiyle oluşuyor. Firma artık yalnızca kahve değil envai çeşit tekstil ve mutfak malzemesi de satıyor. Tasarım ve kalitede çok başarılılar. Gelelim eleştirimize... Geçende küçük bir kahve makinesi aldık. Tanıtım broşüründe İsveççeden Çinceye, İtalyancadan Japoncaya kadar 15 dilde açıklama var. Türkçe yoktu. Okurlarımızdan mağazalarda benzer ihmallerin hâlâ sürdüğü haberleri geliyor... Ticaret yasaları Türkçe bilgi notunu şart koşuyor oysa... Tekrar hatırlatalım...",https://www.milliyet.com.tr/yazarlar/melih-asik/hayat-dersleri-7125172
Melih Aşık,AKREP OYUNU,21 Mayıs 2024,"Amerikan Doğa Tarihi Müzesi küratörü Prof. Lorenzo Prendini isimli şahsın plastik poşetlere konmuş endemik türde 1500 akrep, örümcek ve kırkayak ile 88 plastik şişe sıvıyı Türkiye’den çıkarmak üzereyken havalimanında yakalandığını yazdık. Olayla ilgili kuşkularımızı dile getirdik. Tarım Bakanlığı Basın Danışmanı Yusuf Şahbaz arayarak “Niğde Üniversitesi ile ortak olarak araştırma yapan Prendini’ye “Toplanacak örneklerden elde edilecek her türlü ürünün yurtdışına çıkarılmaması ve ticarete konu edilmemesi’ şartı ile araştırma izni verildiğini” anlattı. Lorenzo Prendini, Türkiye’de Niğde Üniversitesi’nden Prof. Ayşegül Karataş ve Prof. Ahmet Karataş ile ortak proje çerçevesinde çalışmış... Gördüğümüz kadarıyla... Türkiye’de iki hafta kalan Lorenzo, birkaç örneği Niğde Üniversitesi akademisyenleriyle ortak çalışarak bulmuş ama bu malzemenin çok büyük kısmı birilerince önceden hazır edilerek Lorenzo’ya satılmış ya da Lorenzo kurye olarak ayarlanmış. Bu kadar yüklü ve özenle ambalajlanmış malzemenin uzun süre çalışan bir şebeke tarafından sağlanmış olması gerekiyor. Sıvılar laboratuvarda hazırlanmış. Teknik çalışmalar da yapan bir şebeke var olayın içinde. Bu şebekenin peşine neden düşülmedi? İçişleri Bakanlığı’nın bu soruya cevabı nedir? Bu arada nasıl oldu da adli kontrolle serbest bırakılan Prof. Lorenzo aynı gün uçakla yurt dışına çıktı? Yusuf Şahbaz bu sorumuza gülerek cevap veriyor: “Adli kontrol şartı konulmuş ama yurt dışına çıkışı yasaklanmamış!” Anlaşılan kaçmasına izin verilmiş! Özellikle o şebekenin peşine düşülmesi gerekiyor. KAİSER ODTÜ Mezunlar Topluluğu 1915 olayını anlatması için Alman Tarihçi Hilmar Kaiser’i Ankara’ya davet etti. Kaiser, 1915’in soykırım olduğunu ispata çalışan araştırmacılardan biri. Hilmar Kaiser konferans öncesi gazeteci Nursun Erel’e konuşmuş. Diyor ki: - Talat Paşa’nın “Ermenileri yok edin” diyen resmi emrini de buldum. - Neden henüz yayımlamadınız? - Zamanı gelince yayınlayacağım! Pek ciddi görünmedi bu sözler bize... ODTÜ Mezunlar Topluluğuna tavsiyemiz bir de 1915 olaylarını Türkiye gözüyle inceleyip anlatan birilerini dinlemeleridir. Örneğin bu konuda kapsamlı bir kitap yazan Uluç Gürkan’ı davet edip, acaba o tarihin öncesinde ve sonrasında neler olmuş, 1915 olayları nasıl çerçevelenmiş dinleseler pek iyi olur. Aydınlanmış olurlar. KAÇAKLAR Dostumuz lise çağındaki çocuğunun okuldan kaçtığını, çaresiz kaldığını, nereye başvuracağını şaşırdığını söylüyordu geçende. Çocuk durup dururken okuldan kaçmaz... Eğitimin ve okulun da bu sonuçta rolü vardır. Bakın eğitimci İsmail Hakkı Tonguç ne diyor: “Çocukla hayat arasına engeller koyarak onları birbirinden ayıran, çocuğu can sıkıcı dersliğe kapayarak hep öğretmeni dinlemeye ve onun karşısında susmaya, hareketsizliğe sevk eden öğrencilerin oyun oynamalarına, türkü ve şarkı söylemelerine, gülmelerine, arkadaşlarıyla şakalaşmalarına yüz vermeyen veya engel olan okul, eski okuldur...” Şu sözler de eğitimci Erdal Atıcı’ya ait: “Öğrenciler; karnının doyduğu, müzik dinleyebildiği, resim yapabildiği, top oynayabildiği, yaşamlarında gerekli olan bilgileri aldığı, öğretmenlerin içtenliğini gördüğü, dostça tartışabildiği ve en önemlisi mutlu olduğu bir ortamdan neden kaçsın?” BASKET Basketbol Federasyonu karar almış! Gelecek sezon Erkekler Süper Ligi’nde yabancılar için 4 + 3 formülü uygulanacakmış. Yani 4 yabancı sahadayken diğer 3’ü kenarda yedek bankında oturacak. Sonuçta 5 olan yabancı sayısı 7’ye çıkmış. Türk basketbolu nedir? Amerikalı üçüncü sınıf siyahi oyuncuların birbirleriyle yaptıkları sporumsu mücadele... Araya bir iki Türk basketbolcu sızıyordu... Şimdi o sızmayı da azaltma peşindeler! Amerikalı basketbolcuların menajerleri her kimlerse... Basketbol Federasyonu işte onlara çalışıyor. Kaynaklar gençlerin spor ihtiyaçları yerine yabancı basketbolculara ve menajerlere akıtılıyor. KÜRK Britanya Kralı Charles’ın eşi Camilla bir açıklama yaparak bundan sonra üzerinde doğal kürk bulunan giysileri saraya sokmayacağını ve giymeyeceğini bildirdi. Açıklama hem hayvan sevenleri mutlu etti hem Saray’dan tasarruf bekleyenleri... Önceki Kraliçe Elizabeth aynı yönde söz vermiş, yeni kürk almamış ancak kürklü giysiler giymeye devam etmişti. Bunlar küçük ama aynı zamanda örnek olucu, yol gösterici, toplumu eğitici jestler.",https://www.milliyet.com.tr/yazarlar/melih-asik/akrep-oyunu-7129848
Melih Aşık,MAYIS’A DOĞRU!,18 Mayıs 2024,"Atatürk’e yakın isimlerden, yazar Yakup Kadri Karaosmanoğlu, bir gün O’na, kendisini en yalnız ve çaresiz hissettiği dönemi sorar... Ne çocukluk günleri ne savaşlar... Atatürk, hayatında en en zor dönemin, “İşgal altındaki İstanbul’da kapı kapı dolaşarak insanları milli mücadeleye ikna etmeye çalıştığı” günler olduğunu anlatır. İşgal İstanbul’unda esaretten kurtulmak için başkaldırmaya niyetli o kadar az kişi vardır ki... Alev Coşkun, “Samsun’dan Önce Bilinmeyen 6 Ay” adlı kitabında o sıkıntılı günleri çok güzel anlatır... Kitaptaki çarpıcı öykülerden birinin kahramanı da yazar Refi Cevad Ulunay’dır... Padişah yanlısı gazeteci Ulunay, Mustafa Kemal Paşa’yı Şişli’deki evinde ziyaret eden ilk basın mensubudur. Ulunay, 4 Şubat 1919 tarihinde yaptığı röportajdan gazeteye döndüğünde, arkadaşları ne konuştuklarını soruyor... Ulunay, “Şu sıralarda Anadolu’ya geçilir, orada teşkilat kurulur, milli mukavemet harekete geçirilirse Fransız’ı da İngiliz’i de, İtalyan’ı da memleketten kovulur, vatan istiklaline kavuşur, millet de esaretten kurtulurmuş. Anladınız mı arkadaşlar. Bu adam deli değil, zırdeliymiş” diyor... Yıllar sonra, Ulunay’a yanıldığı için pişman olup olmadığı soruluyor... Ulunay’ın yanıtı: - Hayır, ben haklıydım, herkes benim gibi düşünüyordu. O günlerde öyle düşünen tek adam oydu... ŞOFÖR Gazetemizin fedakar şoförleri var... Gün içinde gün dışında oradan oraya koştururlar... Beklemekten usanmazlar... Trafikte bunalır ama ses çıkarmazlar... Her biri nazik ve efendidir... Onlara buradan teşekkür ediyor, biraz tebessüm ekliyoruz... Bir muhabir arkadaş anlatmıştı... Gazeteye gece yarısı bir cinayet haberi geliyor... Nöbetçi muhabir acele araç istiyor. Gazetenin aracına atlayıp cinayetin meydana geldiği adrese gidiyor. Etrafı kolaçan ediyor. Kime ne soracağını kestiremezken evin kapısında sigara içen bir adam görüyor: - Affedersiniz siz öldürülen adamın komşusu musunuz? - Hayır... - Aileden birisi misiniz? - Yoo... - Sizin bu olayla ne ilginiz var? - Hiç ilgim yok... - Peki burada ne yapıyorsunuz? Adam: - Ben seni gazeteden buraya getiren şoförüm abi, diyor... ÖRÜMCEK Amerikan Doğa Tarihi Müzesi Müdürü Profesör Lorenzo Prendini’nin, Türkiye’den ayrılırken bagajında akrep, örümcek, kırkayak ve benzeri böcekler ile plastik şişeler içinde böcek zehirleri bulundu, göz altına alınan profesör sonra serbest bırakıldı. Bavullarda poşetlenmiş 1500 böcek ölüsü ile 88 şişe zehir varmış. Bunlar endemik yani Türkiye’ye özgü varlıklarmış. Prof. Prendini Türkiye’ye 26 Nisan’da geldiğini Tarım Bakanlığı’ndan gerekli izinleri aldığını söylemiş. Çok kuşkulu bir olay... Bir kere... Profesörün topu topu iki haftada 1500 akrep ve örümcek ile 88 şişe böcek zehiri toplaması mümkün değil. Belli ki bu zahmetli işi başka bir organizasyon yapmış, hazırlanan malzemeyi yurt dışına çıkarma işi Prof. Brendini’ye kalmış. Endemik örnek olarak 1500 böcek çok fazla. Ayrıca 88 küçük şişedeki sıvılar ne? Tarım Bakanlığı neye izin verdi? Araştırmaya mı, örneklerin yurt dışına çıkarılmasına mı, neye? Bakanlık bir açıklama yaparsa bunları öğreniriz... GS – FB Ezeli rekabette yeni bir randevu var.. Yarın Akşam Galatasaray ve Fenerbahçe bir kez daha karşı karşıya geliyor. Dişe diş bir maç izleyeceğiz... Rekabetin boyutlarını bambaşka bir olayla anlatmaya çalışalım. Fenerbahçe bir tarihte Hollandalı ünlü antrenör Guus Hiddink’i takımın başına getirmişti. Hiddink dünya çapında bir antrenördü ama görevde fazla kalamadı. Sebebini o yıl başkan olan kardeşim Metin Aşık’a sordum... “Taraftar kulübede çok oturuyor saha kenarına gelip takımı ateşlemiyor” diye eleştiriyor, demişti. Hiddink sonradan bir röportajda anlattı. Kulüple anlaşmazlığa düşerse kendisini savunacak bir avukat aramış. Dostları kendisine: - Sen Galatasaraylı bir avukat bul, demişler... - Neden? - Avukat Galatasaraylı olursa karşısında Fenerbahçe’yi görür ölümüne mücadele eder! Başkası o çabayı göstermez!... CİNSİYET Adam kafeteryada tuvalete girecek. Yanlışlıkla kadınlar tuvaletine yöneliyor. Arkasından gelen hanım uyarıyor: - Beyefendi orası erkek değil bayan tuvaleti... Adam da durumu fark ediyor ama espri yapmaktan da kendini alamıyor: - Burada da mı cinsiyet ayrımcılığı yahu, bıktım vallahi...",https://www.milliyet.com.tr/yazarlar/melih-asik/mayisa-dogru-7128568
Melih Aşık,Temsilcim nerede?,07 Mayıs 2024,"Yerel seçimde belediye başkanlarıyla birlikte belediye meclis üyelerini de seçtik... Kim onlar? Vatandaş elbet 5 yıl görev yapacak olan bu meclis üyelerini tanımak ve kentin sorunları konusunda kendileriyle temasa geçmeyi isteyecektir. Ama nasıl? Bunu düşünerek İstanbul’un ilçe belediyelerinin internet sitelerinde meclis üyelerini arıyoruz... Beşiktaş Belediyesi tüm belediye meclis üyelerinin resimlerini, isimlerini, mesleklerini ve e-posta adreslerini internet sitesine yerleştirmiş. Diğer belediyelerde ise bu özeni göremiyoruz... Örneğin Kadıköy Belediyesi meclis üyelerinin sadece isimlerini koymuş siteye... Bakırköy, Maltepe, Eyüp belediyeleri isim ve resimlerini yerleştirmiş. Beşiktaş Belediyesi’nin gösterdiği özeni başka hiçbir belediye göstermemiş. AKP’li belediyeler dahil. Büyükşehir Belediyesi’nin internet sitesine girdik… Orada üyelerin isimleri ve resimleri var. Ancak meslekleri ve irtibat adresleri bulunmuyor. Neden! Vatandaşın gözüne çarpan bir aksaklığı ya da yaşadığı sorunu belediye meclis üyelerine bildirmesi hakkı ve ödevi değil midir? Peki hangi meclis üyesini nerede, nasıl bulacak da bildirecek? CHP’nin yerel yönetimlerle ilgili genel başkan yardımcısı bu konuyla ilgileniyor mu? İlgilenmiyorsa bundan sonra ilgilenmelidir. Bu arada söz verildiği gibi başkanların ve eşlerinin mal beyanları belediyenin görünür yerine asılmalıdır. Şeffaflık buradan başlamalıdır. LARKİN Türkiye’ye bugüne kadar gelmiş geçmiş yabancı sporcuların en muhteremi kimdir diye sorarsanız ben Shane Larkin derim... Anadolu Efes basketbol takımının kaptanı Larkin. 6 yıldır Türkiye’de... Bu sürede Efes’in zaferlerine büyük katkı yaptı. Önceki gün de 4 yıllığına daha anlaşma imzaladı. Efes takımı Larkin ile iki Euroleague şampiyonluğu, bir Euroleague ikinciliği, üç Türkiye Ligi şampiyonluğu, bir Türkiye Kupası ve üç Cumhurbaşkanlığı Kupası sevinci yaşadı. Larkin bu yıl da Euroleague’de “En verimli oyuncu” sıralamasında ilk sırada. İsterse rekor ücretle Avrupa’nın herhangi bir takımına transfer olabilir. Ama gitmiyor. Türkiye’yi seviyor. Takımın galip geldiği maçlarda hiç kibirlenmiyor, şişinmiyor. Rakibi küçümsemiyor. Takımı yenilirse hırçınlaşmıyor. Mütevazı, centilmen, dört dörtlük bir sporcu. Onunla gurur duyuyoruz... TANIM Toplumda farklı tipte inanç sahipleri var... Bir tip var ki hayli yaygın... Bu tip yalan söylemek, dürüst davranmak gibi konularda hiç duyarlı değil. Ama alkol gibi küçük meselelerde çok duyarlı... Esasta lakayt, ayrıntılarda çok ciddi. Bu tipler geçmişte şöyle tarif edilirmiş: “Küçük günahlarda Allah’tan korkar Büyüklerinde Allah’ın affına güvenir” En kısa ve doğru tanım bu olsa gerek... TUVALET Kadıköy ve çevresinde adım başı kafe ve kafeterya açıldı... İş yeri açma kurallarına göre bir kafe en az 150 metrekare genişliğinde olmalı ve içinde en az iki tuvalet bulunmalı. Gelin görün ki yeni açılan kafeler bu genişliğe sahip olmadığı gibi içlerinde bırakın tuvaleti, el yıkayacak bir lavabo bile bulunmuyor... Kafelerin çoğunda var olan tuvaletler de benzinci tuvaleti gibi... Kırık dökük ve pis... Belediyeler açılan yeni iş yerlerini ruhsata uygunluk açısından denetliyor mu? Tuvaletlerin sağlığa uygunluğunu kontrol ediyor mu? Şimdiye dek böyle bir denetim görmedik... Bundan sonra görür müyüz? Neden görmeyelim... Zor mudur, iki belediye görevlisinin semti dolaşıp tuvaletleri denetlemesi, işyerlerine uyarıda bulunması... Çok şey midir belediyelerden bu istediğimiz? KIBRIS Olay, Kuzey Kıbrıs’ta “Son yılların en büyük skandalı” olarak adlandırılıyor. Bir ucu da Türkiye’ye uzanan skandala sahne olan yer “Kıbrıs Sağlık ve Toplum Bilimleri Üniversitesi”. Konu: Sahte diploma satışı... Üniversitenin küçük ortağı ve Genel Sekreteri Serdal Gündüz tutuklanarak cezaevine gönderilmeden önce sahte not girişleri yapılarak 600’ü aşkın kişiye sahte diploma verildiğini itiraf etti. Kimi tutuklamalar yapıldı. Kıbrıs Sağlık ve Toplum Bilimleri Üniversitesi 2016 yılında bir Türk iş insanı tarafından kuruldu. Bu üniversiteden mezun olanların diplomaları Türkiye’de de kabul görüyor, eczacılık ve hekimlik yapabiliyorlar. Önemli soru şu: Okuldan sahte diploma alan ve halen Türkiye’de tıp, eczacılık, diş tabipliği gibi alanlarda çalışan kişiler var mıdır? Varsa kimlerdir? YÖK konuyu araştırıyordu. Sonuç ne oldu?",https://www.milliyet.com.tr/yazarlar/melih-asik/temsilcim-nerede-7123087
Melih Aşık,AYTEN GÖKÇER,16 Mayıs 2024,"Tiyatromuzun ünlü ve önemli isimlerinden Ayten Gökçer hayattan ayrıldı... Sesi ve sanatıyla izleyenlerin zihninde ve kalbinde yer edinmiş bir sanatçıydı... Sinemada da oynadı… Ancak o kökten sahne insanı, tiyatro sanatçısıydı. Ordulu okurumuz Ali Öztürk, Ayten Hanım’ın bizzat anlattığı bir öyküyü göndermişti geçmişte. Değerli sanatçıyı bu anısıyla analım... Ayten Hanım ve tiyatro grubu yıllar önce Karadeniz turnesindedir. Ordu’da bir sinemada oynayacaklardır. Ayten Hanım bir ara gişede bir tartışmaya tanık oluyor. Yaklaşıp izliyor. Meğer gişenin camına “Koltuğumuz kalmamıştır” yazılı bir kâğıt asılmış. Vatandaşın biri de evinden iki koltuğu bir kamyonete yükleyip, kapıya getirmiş. İçeri sokmak istiyor. Ayten Hanım duruma el koyuyor. Koltuklar içeri alınıp mecburen en öne yerleştiriliyor. Tartışma bitiyor mu? Hayır. Bu defa da diğer seyirciler başlıyor: - Neden bazı seyirciler oyunu özel koltukta izliyor, diye şikâyete. Oyun başlayınca herkes susmuş... Mutlu son… TÜVTÜRK Evet her şey pahalandı. Ama bazı şeyler daha pahalandı! Eski Milletvekili Gürsel Tekin anlatıyor: “2007 yılında, ülkemizdeki araç muayenelerini yapma yetkisi, TÜVTÜRK isimli bir şirkete devredilmiştir. Ülkemizde trafiğe kayıtlı 28 milyon araç bulunmaktadır. Hususi ve resmi araçlar her 2 yılda bir, şirket araçları ise her yıl söz konusu muayeneden geçmek zorundadır. Bu gelirlerin yarısı söz konusu şirkete diğer yarısı ilgili Bakanlığa kalmaktadır. Araç muayene ücretlerindeki artış 2017’den bu yana yüzde 818 oranında gerçekleşti. 2024 itibarıyla, traktör, motosiklet ve motorlu bisikletler için muayene ücretleri 586 TL’den 927 TL’ye çıkarılırken; otomobil, minibüs ve kamyonet gibi araçlar için ücretler 1.150 TL’den 1.821 TL’ye yükseldi. Bu ücret topu topu 10 - 15 dakikalık bir muayenenin bedelidir. Ortada bu ücreti gerektiren mantıklı bir maliyet yoktur. Bir haksız kazanç söz konusudur.” DUBAİ FARKI Dubai’den gelen arkadaşım “İstanbul iyice yaşanmaz bir hal almış” diyor... - Ne oldu? - Taksiye bindim... Şoför fosur fosur sigara içiyordu. Neyse uyarıp söndürttüm. Sonraki bindiğim taksinin şoförünün elinden cep telefonu düşmüyordu. Sadece konuşsa yine iyi. Adam hem araç kullanıyor hem de karşısındakiyle mesajlaşıyor... Bir gözü yolda bir gözü telefonda... - Eeee? - Uber’den taksi çağırdım... Taksi geliyorum diyor… Sonra bakıyorsun yaklaşacağı yerde uzaklaşmaya başlıyor. Anlaşılan bana gelirken yoldan bir başka müşteri almış gidiyor. İptal düğmesine de basmıyor üstelik. Dertli arkadaşım devam etti: - Dubai’de bunların hiçbiri olmaz. Eğer olursa o şoförün hayatını karartırlar. Beğenmediğimiz Araplar ciddi bir düzen kurmuşlar. Orada işler tıkır tıkır yürüyor. Biz bir türlü toparlanamıyoruz. TOPLUM “İyi bir toplum yaratmanın yolu vicdanlı çocuklar yetiştirmekten geçer. Bütün kötülükler zayıflıktan gelir. Çocuk sadece zayıf olduğu için kötüdür. Onu güçlü yap o iyi olacaktır. Her şeyi yapabilen kişi asla çevresine zarar vermez.” (İsmail Tonguç) SÖZ Emekli memura “Evine hırsız girdi” demişler. “Üzerine kilitleyin kapıyı, açlıktan ölsün mendebur” demiş. DİYABET Tip 1 diyabet hastası talihsiz çocuklar daha ilk yaşlardan zor bir hayata mahkumdur. Sürekli rejim yapmaları bir yana gün içinde birkaç kez parmaklarına iğne batırarak diyabet ölçümü yapmak zorundadırlar. Tıp dünyası bu soruna diyabet sensoru ile çare geliştirmiştir. Sensor, çocuğun şekerini iğne batırmadan günün 24 saati ölçmekte böylece veliler hem evde hem okuldaki çocukların şekerini kontrol edebilmektedir. İktidar geçmişte diyabetli çocuklara ücretsiz sensor verileceğinden söz etmişti. Ancak gerçekleşmedi. CHP’li Milletvekili Gamze Akkuş İlgezdi bu vaadi hatırlatarak diyor ki: “İnsülin tedavisi gören evlatlardan 11 bin 500 kişiye glukoz ölçüm cihazı müjdesi verilmişti. Sensörlerin aylık maliyeti yaklaşık 4 bin lira bandında. Bu ihtiyacın karşılanması durumda toplam maliyet 1 milyar 100 milyon TL olacaktır, devlet bu parayı pekâlâ karşılayabilir. Çocukları öncelikle düşünmeliyiz.”",https://www.milliyet.com.tr/yazarlar/melih-asik/ayten-gokcer-7127505
Melih Aşık,Aslan bacanak,09 Mayıs 2024,"CHP Kırşehir Belediye Başkanı Selahattin Ekicioğlu başkan yardımcıları olarak kayınbiraderi Hamza Çam ile bacanağı Mustafa Orman’ı atamış... CHP’li Bursa Belediye Başkanı Mustafa Bozbey de yeğenini belediye şirketinde yönetim kurulu başkanı yapmış. Mustafa Bozbey eleştirilere sitem ederken komik bir cevap vermiş: “Bu gençler hiç mi çalışmayacak?” demiş... Eskiden CHP’li demek Cumhuriyet terbiyesi almış adam demekti. Cumhuriyet terbiyesi almış adam bir iş yaparken en azından: - Etraf ne der, diye düşünürdü. Oyunu aldığı seçmene saygılı davranırdı. Partisini tartışma konusu yapmaya çekinirdi. Halk CHP’ye oyunu bu defa da bir fark yaratması için verdi... Dönelim biraz geriye... 1989 yılında SHP yerel seçimde belediye başkanlıklarını silip süpürmüş, bugünküne benzer başarılı sonuçlar almıştı. Ne var ki, İstanbul’da kimi ilçe belediye başkanları çok beklemeden kuşkulu ihalelere imza atmaya başladılar. Haklarında yolsuzluk söylentileri yayıldı. O kadar ki SHP çok geçmeden onları partiden ihraç etmeye mecbur kaldı. Ancak ihraç edilmeleri de SHP’yi eleştiri odağı olmaktan kurtaramadı... SHP bir sonraki seçimde çöktü. Son söz: CHP Genel Merkezi belediye başkanlarının kural dışı karar ve eylemlerine ‘anında’ müdahale etmezse hem CHP hem ülke kaybeder. Sydney Yakın geçmişte bile kuraldı. Bir büyük yatırımdan önce muhammen bedel yani tahmini bedel açıklanır, inşaatın bitiminde de kaça mal olduğunu öğrenebilirdiniz. Aradaki fark eğer büyükse sebebi sorgulanırdı Artık ne işin başında ne sonunda bir açıklama yapılıyor. O yatırım için nasıl bir maliyet öngörülüyordu inşaat kaça çıktı? Kimse bilmiyor... Oysa konu hassastır. Örnek; Avustralya’daki Sydney Opera Binası... Bu yapı yelkene benzeyen biçimiyle kentin hatta ülkenin en önemli simgesi olmasına ve mimari özellikleriyle büyük sükse yapmasına rağmen, yalnızca öngörülen maliyeti aştığı için hükümetin istifasına yol açmıştır... AKDENİZ İstanbul heykel fakiri bir metropol... Var olan birkaç sanat eseri heykel de adeta saklanıyor. Örneğin İlhan Koman’ın ünlü Akdeniz heykeli oradan oraya taşınırken son olarak Yapı Kredi Kültür Merkezi’nin Galatasaray’daki binasının üçüncü katına hapsedildi. Bu güzelim sanat eserinin bir rıhtımdan denize bakması... Uzaklardan gelenleri karşılaması, insanların hayallerini alıp ufukların ötesine taşıması gerekmez miydi? Kimi yanlış inançlar sonucu heykele karşı bir düşmanlık var bazı kesimlerde. Peki belediyeler bu inancı paylaşıyor mu? Neden şehrin meydanları heykellerle süslenmiyor. Çağdaş şehir heykelsiz olur mu? ÇEKİRDEK Tema Vakfı sesleniyor... Yediğiniz kayısı, şeftali, kiraz, vişne, karpuz, kavun, erik gibi meyvelerin çekirdeklerini lütfen çöpe atmayın, plastik poşetlere koyup ağzını bağlayıp çöpe bırakmayın. Çekirdekleri mümkünse herhangi bir yerde toprağın 10 cm altına gömün. Üzerine de bir bardak su dökün. Gömme imkânınız yoksa bir poşette bu çekirdekleri biriktirip yanınıza alın (ya da arabanıza koyun) arsa, tarla, toprak yol kenarı, yamaç gibi toprak alanlara savurun... Yapılan çalışmalarda doğaya başıboş atılan ya da dikilen bu çekirdeklerin en az yarısının yeşerip ağaç veya bitki olduğu kanıtlanmış. Gelecek nesillere yeşil bir dünya bırakmak için hep birlikte elimizden geldiğince doğaya meyve çekirdeği gömelim… Doğa hemen o yeni çekirdekleri kucaklar ve besler… Sizin adınıza ağaç haline getirir... NAMUS Siyasetçi nutuk atıyor: - Namussuz olmanın yolu çoktur ama namuslu olmanın tek yolu vardır. Rakibi soruyor: - Neymiş o? - Bilmediğini biliyordum... KONAK Öğretmen Ali Özdemir anlatıyor: “Emekli eğitimciyim. 2 yıldır haftanın 2 - 3 günü Ankara’ya gelip bir lisede ders veriyorum. Önceki sene Ankara’daki öğretmenevlerinde 90 - 120 TL arası fiyatlara kalıyordum. 2024 yılı itibariyle yüzde 300’den fazla artış oldu. Bu, TÜİK rakamları ile uyumlu değildir. Sadece 1 gece konaklama için 440 - 800 TL talep ediliyor. Bu alanda eşitlik olmadığını görüyorum... Polis evleri, orduevleri ve öğretmenevleri aynı fiyat seviyesinde olmalıdır.”",https://www.milliyet.com.tr/yazarlar/melih-asik/aslan-bacanak-7124050
Melih Aşık,Vali Küçük,14 Mayıs 2024,"Vali İsa Küçük ile 90’larda Çağdaş Yaşamı Destekleme Derneği’nin bir toplantısında tanıştık. ÇYDD’ye açıkça destek veren az sayıda validen biriydi... Sanırım o toplantıda sevgili Türkan Saylan’dan da bir ödül de almıştı... Bartın Valiliği sırasında kente ve özellikle öğrencilere katkılarını sütunumuzda dile getirmiştik. İsa Küçük’ün 1987 yılında Ovacık kaymakamlığıyla başlayan meslek yaşamı onurlu ve parlak görev yılları sonunda Ankara’da merkez valiliğiyle sona erdi. Şimdilerde artık kitap yazıyor. Son kitabı “Stabilize Yol Havaları” başlığını taşıyor. Kitapta anılar ve şiirleri birbirini tamamlıyor. Lise yıllarında şehirli bir kıza yazdığı kafiyeli mektubun şu satırlarını okuyalım önce... “Bizim tarlada yılan var, akrep var, kurt var Yılanla akreple kurtla savaş var Bizim köyde biçerdöver yok, orak var Traktör yok karasaban var…” İsa Küçük lise son sınıfta bir yarışmada bu şiirini okuyor. Arkadaşlarının oylarıyla birinci seçiliyor. Bir hafta sonra okul disiplin kurulu başkanı İsa’yı çağırıyor. Birinci gelen şiiri ve şiir defterini istiyor. Şiirde geçen orak kelimesi yüzünden komünizm propagandası yaptığı ihbar edilmiş. Savunması isteniyor. İsa Küçük savunmasını veriyor. Neyse ki okul idaresi ceza vermiyor. Müdür güzel bir azar çekiyor kendisine... Bir hafta sonra şiir defteri iade ediliyor... Ama nasıl… İçinden o sakıncalı şiir! kopartılıp alınarak... Dikkat buyurun... Sene 1975... İsa Küçük, böylesi haşin darbelere rağmen dönmüyor yolundan... Kaymakamlık sınavına girip kazanıyor. Sapına kadar Atatürkçü bir yurtsever olarak Anadolu’ya yıllarca ışık götürüyor... ARAPÇA Karamanoğlu Mehmet Bey, 13 Mayıs 1277’de Türkçeden başka dil kullanılmasını yasaklamıştı. Atatürk, Türkçenin geliştirilmesi ve yabancı dillerin boyunduruğundan kurtulması için Türk Dil Kurumu’nu kurmuştu. CHP ise şu günlerde Arapça tabelaların korunmasını tartışıyor. Gerekçesi de çok ilginç; Arapça, Kur’an dilidir... Kur’an dili olması Arapçaya kutsallık kazandırır mı? Elbet herhangi bir ulusa ve dile düşmanlık sergilenmemeli... Ancak belediye mevzuatına aykırı işyerine de tabelası Arapça diye ayrıcalık tanınmalı mı. İlahiyat profesörü Şahin Filiz güzel söylemiş: “Kur’an Arapçadır ama Arapça Kuran dili değildir. Özgür Özel dükkân tabelasını ‘ayet i kerime’ mi sanıyor?” Kulaktan dolma dini bilgilerle hareket eden siyasiler böyle komik gerekçeler bulabiliyor. Bu arada laik bir ülkede olduklarını, günlük hayatın dini kurallara göre düzenlenmeyeceğini de unutuyorlar... Vah ki ne vah... DEKAN Konya Teknik Üniversitesi Mimarlık Fakültesi geçen aralık ayında kadro ilanı veriyor. Fakülte Dekanı Prof. Mine Ulusoy’un kızı ilana baş vuruyor ve sınavda en yüksek puanı alıyor. Ne var ki Rektörlük, söylentiye göre yukardan gelen baskıyla, ilanı iptal ediyor. Bunun üzerine Mine Ulusoy’un kızı rektörlüğü mahkemeye veriyor. Sen misin rektörlüğü mahkemeye veren. Ertesi gün Dekan Mine Ulusoy görevden alınıyor… Gerekçe olarak, açıkça olmasa da kızının rektörlüğü mahkemeye vermesi gösteriliyor. İlkeler ve kurallar unutulursa böyle karmaşalar doğuyor. HATTAT Durmaz usanmaz bir araştırmacı... Bir yurt ve tarih sevdalısı olan M. Şinasi Acar’ın “Gelimli Gidimli Dünya” adlı eseri ikinci baskısını yaptı... “Harf devrimi oldu bir gecede cahil kaldık, atalarımızın mezar taşlarını okuyamaz olduk” diye yakınan gençler vardır hani... Kitap işte onların merakını da gideriyor... İstanbul’un ünlü hattatların mezar taşlarında ne yazıyor? İstanbul mezarlıklarında 215 hattatın mezar taşları fotoğrafçı Mustafa Yılmaz tarafından resimlenmiş. Her birinin üzerindeki eski Türkçe yazılar Latin harflerine çevrilmiş. Hattatların kısa hayat hikayeleri eklenmiş. Ortaya enfes bir tarih belgesi çıkmış. Mezar taşlarının çoğu bir küçük anıt niteliğindedir. Ne var ki, zaman içinde mezarlar kayboluyor, taşlar yok oluyor... Kitap yok olan tarihimizi belgelemek ve geleceğe taşımak açısından çok önemlidir. Değerli araştırmacı M. Şinasi Acar’a buradan saygı ve minnetimizi yolluyoruz. SÖZ Sağlığımızın en kötü olduğu zamanlarda en iyi insanlar oluruz. (İngiliz Sözü)",https://www.milliyet.com.tr/yazarlar/melih-asik/vali-kucuk-7126503
Melih Aşık,FINDIK FISTIK,30 Nisan 2024,"Ünlü bir markette naylon poşetlere doldurulmuş, üzerinde marka ve firma adı bulunmayan fındık ve Siirt fıstığı görüyoruz... Fındık kuru yemişçilerde 600 - 800 lira arasında satılıyor. Bu markette ise kilosu 400 lira... Siirt fıstığı da aynen öyle, piyasanın yarı fiyatına... Peki biz bu ürünlerin ihracattan dönen sağlığa aykırı ürünler olup olmadığını nereden bileceğiz? Bilmemiz çok zor... Mevcut mekanizmayı Gıda Mühendisi Bülent Şık şöyle anlatıyor... 1. İhracattan geri dönen ürünlerle ilgili bilgiler bir internet portalı olan Gıda Güvenliği Bilgi Sistemi’ne (GGBS) giriliyor. Ancak GBGS sistemi vatandaş erişimine açık değil. Üçüncü kişiler girip inceleme yapamıyor. Arıza bu noktadan başlıyor. 2. İade ürün ülkemiz gümrüğüne geldiğinde ihracatçı firma Tarım Bakanlığı’na yazılı bir başvuru yaparak inceleme istiyor. Ürünün neden iade edildiğini bakanlığa bizzat firma bildiriyor. İnceleme o bildirim üzerinden yapılıyor. Eğer mal sahibi farklı bir iade gerekçesi göstermişse ürün rahatça denetimden geçip piyasaya giriyor. Geri gönderen ülkeden iade gerekçesinin talep edilmesi gerekir, bu yapılmıyor. Sonuçta, 1) İhracattan dönen ürün kamunun denetimi dışında kalıyor, 2) Sadece ihracatçının beyanı doğrultusunda inceleme yapılması sakıncalı ürünün piyasaya girmesini kolaylaştırılıyor... Bu alanda yeni yasaya ihtiyaç var... PARRA! Millette para yok, çoğunluk aç yatıyor falan diyorsunuz ama bakın öte yandan kafeler, lokantalar dolu, akaryakıta her gün zam geldiği halde trafikte azalma yok... Buna ne dersiniz? Aramızda böyle düşünen ve konuşanlar çok malum... Durumun izahı mı? TÜİK rakamlarına göre ülkemizde milli gelirin yüzde 49’unu yani yarısını halkın yüzde 20’si paylaşıyor... 85 milyonluk ülkede yüzde 20 eder 17 milyon kişi... Bu kesimde adam başı yıllık gelir 30 bin doları aşıyor... 17 milyon varlıklı kişi elbette kafeleri de doldurur, trafiği de kilitler... Kafe ve lokanta masalarının doluluğuna bakarak sosyo-ekonomik analiz yapılmaz. HAKEM Bir maç sonrası Ankaragücü Başkanı tarafından yumruklanan hakem Halil Umut Meler’in, 2024 Avrupa Futbol Şampiyonası’nda (EURO 2024) görev alacağı UEFA tarafından açıklandı. UEFA Hakem Kurulu Başkanı Roberto Rosetti şunları söyledi: “UEFA EURO 2024, Avrupa’nın en iyi milli takımlarının mücadele ettiği zirvesidir ve bu nedenle bu maçları yönetecek en iyi hakemleri seçtik. Seçilen hakemlerin tümü, UEFA’nın en önemli müsabakalarında ve aynı zamanda kendi yerel müsabakalarında tutarlı bir şekilde en yüksek standartlarda performans sergiledi. Bu konuma gelmek için olağanüstü iyi hazırlandılar ve final turnuvasında kalitelerini göstereceklerine olan güvenimiz tam.” Bizim hakemlere güvenmeyenlere de mesaj var bu sözlerde... SİKKE2 Marmaray kazılarında bulunan altın sikkelerin ne olduğu konusunda meraklı soruları dile getirmiş, Kültür Bakanlığı’nın bir açıklama yapması gerektiğini kaydetmiştik. Kültür Bakanlığı gönderdiği açıklamada merakları şöyle giderdi: “Marmaray kazılarında bulunan eserlerin tamamı İstanbul Arkeoloji Müzeleri envanterine girdi; eserlerin bir bölümü, müzenin yeni teşhir standına konuldu. Kazıda bulunan altın mücevherler de aynı şekilde müzenin hazine salonunda teşhirde yer alıyor. Mekansal zorunluklar nedeniyle sergide yer alamayan eserler ise depolarda muhafaza edilmekte. Sikkeler, İslami ve Gayri İslami olarak ayrılmış olarak ayrı ilgili personel zimmetinde ve depolardadır.” YAZARIN GÖREVİ Bir internet sitesinde güzel yazılarını okuduğumuz yazar kalemi bırakmış... Yakınlarına “Bu ülkede yazmakla hiçbir şey değişmiyor, boşuna yazmak istemiyorum”, demiş... Kendisine yazarın sorumluluğuna ilişkin Aziz Nesin’in şu satırlarını gönderiyoruz: “Çağımızda yalnız kendi ülkemizde değil, dünyanın her yerindeki kötülüklerden sorumluyuz. Ne demek sorumluyuz? Kötü giden şeyleri değiştirmek zorundayız. Evet yazar değiştiremez. Yani yazın yoluyla hiçbir şey değişmez. Ama insanlara değiştirme isteği ve özlemi verir. Ve yazarın sorumluluğu budur. Çağındaki bütün kötü şeyleri tarihin ileri doğru gidişine göre düzeltmeye çalışan insandır yazar. Bunun için sorumludur.”",https://www.milliyet.com.tr/yazarlar/melih-asik/findik-fistik-7119668
Melih Aşık,SEÇMEN KREDİSİ,13 Nisan 2024,"Yerel seçimde İstanbul’da CHP’li adaylar arasında en yüksek oyu yüzde 68,78 ile Kadıköy adayı Mesut Kösedağ aldı... Kösedağ, Kadıköy’de tanınan bir sima değildi. Üstelik Kadıköy’ün bir önceki belediye başkanı Şerdil Dara Odabaşı 5 yıl boyunca iyi sınav vermemiş, çoğu Kadıköylü “Ben bir daha CHP’ye oy vermem” diyecek olmuştu... Kösedağ’ın en yüksek oyu alması gösteriyor ki, bu seçimde oylar büyük ölçüde tepki oylarıdır. CHP üzerinden iktidara mesajdır. Halk bu seçimde CHP’ye büyük bir kredi açtı... CHP bu krediyi iyi değerlendirmek zorunda... Nasıl mı? Seçim sonucundan doğru dersleri çıkartarak... Halk CHP’ye farklı çözümler beklediği için mi oy verdi? CHP önce bunu kesinleştirmeli. İlk adım bir ideoloji ve parti programı oluşturmak olmalı... Bu programa dayalı politikalar üretmeli... CHP kimliği netleştirilmeli... Bu süreçte ülkeyi yönetecek kadroları yetiştirmeli... Ülkenin nitelikli insanlarını, uzmanlarını, akademisyenlerini, yöneticilerini partiye çekmeli... Tabii yeni kadroları yetiştirmek de bir vizyon gerektirir... Cumhuriyet ilkelerine dayalı, dış politikada dünya gerçeklerine uygun, iç politikada kamu çıkarlarını önceleyen politikalarla seçkin kadrolar oluşturmak olası... Veya kolayından Atlantikçi bir bakışla İMF’ci, Batıcı, NATO’cu, Amerikancı kadrolar oluşturabilirsiniz... İkinci şıkta değişen bir şey olmayacaktır... Halkın kredisi boşa harcanır... ACABA… Geçende bir hapishane mektubunu yayınladık. Diyordu ki bir yerinde: “Dikenli bir tele takılan bir ipliğin ya da bir gazete parçasının rüzgârda sallanması dışarıda kimsenin dikkatini çekmez. Ama rüzgarda değişik figürlerle dans eden bir iplik ya da bir kağıt parçası F Tipi’nde büyük bir zenginliktir. Mahpus, hareket eden bir şey görmenin heyecanıyla durup o nefes kesen dansı uzun uzun seyreder…” Peki… Hapishanede olmayıp dışarda yaşayan bir birey… Eğer hayatla ilgisini kesmişse… Etrafını aynen böyle… Rüzgarda tekdüze sallanan ve sonsuz sallanacak bir kağıt parçası gibi görmez mi? Diyeceğimiz… Hayatla ilginizi kesmeyin… Sevgilerinizi, heyecanlarınızı, meraklarınızı, gelecek umutlarınızı rafa kaldırmayın… Bir defa gelinir bu dünyaya… SENBEN “İnsan ilişkisel bir varlıktır. Ancak ilişki içinde kendini ötekine göre anlayabilir, kendinin farkına varabilir, kendini tanımlayabilir. Olanaklarını ve sınırlılıklarını öğrenir. BEN diye bir şeyin var olması ancak SEN diye bir şeyin var olmasıyla mümkündür... ... İnsan ancak ötekinin farkına vardıkça kendisinin başka biri olduğunun ayırdına varır ve kendini tanımlayabilmek için benliğinin sınırlarını çizmeye başlar. ... Sınırlarımızın nerede olduğunu bilirsek ötekinin bize ne kadar yaklaşmasına izin vereceğimizi ve hangi yakınlığın bizim için bir tehlike olduğunu da bilebiliriz.” - Alper Hasanoğlu- DERSLER Para biriktirmeye karar verdiğiniz an o para size ait değildir artık; çünkü sizin paranız olsaydı harcayabilirdiniz... *** Sandığımızdan çok daha zenginiz, ama bizi ondan bundan dilenerek yaşamaya alıştırmışlar, kendimizden çok başkalarından faydalanmaya zorlamışlar bizi... *** Eğitim görmüş halkı bir yere yöneltmek kolaydır ama oraya sürüklemek ise zordur... *** Başkalarında bizden daha fazla yiğitlik, cesaret, deneyim, yetenek, güzellik görebiliriz; ama akılca üstünlüğü kimseye vermeyiz... MONTAİGNE İZİN Yıllık iznimizin bir bölümünü kullanacağımızdan izninizi rica ediyoruz... Tekrar görüşmek üzere... TÜRKÇE Medya Günlüğü adlı internet sitesine göre Türkçede 616 bin 767 sözcük bulunuyor. Türkçeye yabancı dillerden girmiş kelimelerin sayısı ise 15 bin civarında, tam olarak 14 bin 483; bu da yüzde 2,43’lük bir oran anlamına geliyor. Yani aslında Türkçedeki yabancı kelime sayısı sanıldığından çok daha az. Fakat bunların büyük bölümü yaygın olarak kullanılıyor. O yüzden sayıları çok görünüyor. Tahmin edilebileceği gibi Türkçenin en çok kelime aldığı dil Arapça. İkinci sırada olması beklenen Farsçanın yerinde ise Fransızca var. Yabancı kelime sıralamasına göz atalım... Arapça 6467, Fransızca 5253, Farsça 1359, İngilizce 485, Rumca 400, Almanca 98, İtalyanca 89, Latince 78, Rusça 44 vs... Siz siz olun yine de her sözün Türkçesini kullanmaya gayret edin... Ulusal benliğin ve kültürün temeli dildir, Türk demek Türkçe konuşan demektir...",https://www.milliyet.com.tr/yazarlar/melih-asik/secmen-kredisi-7111706
Melih Aşık,ESKİ GÜNLER!,11 Nisan 2024,"Muharrirlerin Şeyhi Burhan Felek 1950’lerde bayram yazılarına “Nerdeee o eski bayramlar” diye başlık koyardı. 1940’larda Refik Halid, 1920’lerde Ahmet Rasim’in eski bayramları özleyen yazıları da böyle başlardı. “Nerdeee o eski bayramlar” Eskiye özlem hiç bitmez... Çocuklukta bir yeni gömlek, salıncağa binmek için avucumuza sıkıştırılan beş kuruşcuk, küçük dünyamızı sevinçle doldururdu. Eller öpülür, eve dönülür, paralar sayılır, sonra doğru salıncağa gidilirdi... Hayatın lüksü, konforu bugün daha fazla... Ama eski tat yok. Aslında neyi özlediğimizi geçenlerde bir taksi şoförü yol muhabbeti sırasında özetleyiverdi: - Biz eski günleri değil o günlerdeki duygularımızı özlüyoruz... *** Söz eski günlerden açılmışken bir küçük anekdotu araya sıkıştıralım. Yaşlı başlı iki arkadaş konuşuyorlar. Biri Paris’e gidip dönmüş. Öteki soruyor: - Ahmet Bey, nasıldı Paris... - Kısacası Paris artık eski Paris değil dostum... Arkadaşı gülmüş: - Paris belki eski Paris dostum ama sen artık eski Ahmet değilsin... *** Şimdi bayramlarda akrabalarla özlem gidermeye, yazlıklara ya da otellerde biraz nefes almaya gidiliyor. Adına artık “Şehirden kaçma bayramı” da diyebiliriz. Şehirde kalanlara ödül yok mu? Var… Temiz hava... Cennet gibi trafik...Yürünebilir sokaklar... İstanbul bayram tenhalığında eski İstanbul oluyor. Özlenen şehir geri geliyor. Mutlu bayramlar diliyoruz... İTİBAR İnsanlar itibar görmek ister... İtibar görürse mutlu olur... Bazen de itibarı kendi kendine yaratır... Osmanlı’dan kalan bir öyküdür... Adam akşam eve güler yüzle girmiş, heyecanla karısına: - Bugün çok güzel bir şey oldu, demiş, Allah’ın şanslı kulu olduğumu anladım... - Hayrola Bey ne oldu? - Cuma selamlığı sonrasında padişahın arabasındaki atla göz göze geldik, bana uzun uzun, manalı manalı baktı... *** Filozof Epiktetos, “Düşünceler ve Sohbetler” adlı kitabında soruyor: - Nasıl oluyor da münakaşalarda ve kavgalarda cahiller sizden daha kuvvetli oluyorlar ve sizi susmaya mecbur ediyorlar? Cevabı şöyle veriyor: - Çünkü onlar yanlış ilkelerine kuvvetle inanmışlardır. Siz ise kendi ilkelerinizin gerçekliğine zayıf şekilde bağlısınız. Sizin gerçekleriniz kalpten gelmiyor, dudaklarda doğuyor. Bunun için cılız kalıyor... GARSON Lokantada mekânın patronu ile şef garsonun konuşmasına kulak misafiri olduk... Patron şef garsona dedi ki: - Dikkat ettim müşteri bir yemeği bitirip ikinciyi ısmarlarken, bizim garson arkadaş nasıl efendim beğendiniz mi, diye sordu... Şef garson: - Evet efendim biz öyle tembihledik... - İyi ama yanlış... - Neden efendim? - Beğendiniz mi, diye sormak müşterinin beğenmeme ihtimalinin de bulunduğu anlamına gelir. Müşteri demek beğenmeyenler de var, diye düşünür... Şef garson biraz şaşırdı... Lokanta patronu devam etti: - Ayrıca adam sizin bu sorunuz üzerine “beğenmedim” derse ne diyeceksiniz? Şef garson sustu. Patron devam etti; - Müşteri eğer siz sormadan ‘yemeği beğenmedim’ derse başka bir şey verelim diyebilirsiniz, bu olur... Verilen dersten biz de yararlandık... VAY RAMAZAN! Ahmet Rasim, “Ramazan Karşılaması” adıyla yayımlanan yazılarında (Arba Yayınları) hoş öyküler anlatır. İşte bir tanesi... Adamcağızın biri evlenmeye niyet etmiş, niyet etmekle beraber bir eve lazım olan şeker, pirinç, yağ, soğan, tuz, kahve velhasıl boğaz nevalesi türünden bir haylisini almış. Nikah olup bitmiş, üçüncü günü mesela beş okka şeker getirmiş. Kadın, gayet saf, her sözü manası manasına anlarmış demiş ki: - Efendi, kilerde daha okkalarca şeker var idi. Neye aldın? - Ramazan için... Ertesi gün bir okka kahve getirmiş kadın yine: - Daha iki üç okka kahvemiz var idi... - Bu da Ramazan’a! Kadın bir gün pencereden kafes altında bakınıp dururken sokakta iki kişiden birinin diğerine: - Vay! Ramazan! Ne vakit geldin? dediğini işitmiş, boynuna sarıldığını görmüş... Kendi kendine: - Hah! Efendinin dediği adam, diyerek evin kapısı önünden geçeni camı vurarak çağırmış: - Sizin bizde emanetleriniz var, alınız, hitabıyla kocasının günlerden beri taşıdığı zahireyi vermiş, derler.",https://www.milliyet.com.tr/yazarlar/melih-asik/eski-gunler-7110981
Melih Aşık,KOÇ HASTANESİ,02 Mayıs 2024,"Son zamanlarda Koç Üniversite Hastanesi’ne yolum daha sık düşüyor... Çeşitli servislere uğruyorum. Her serviste karşıma işini bilen, nazik, ölçülü, pozitif çalışanlar çıkıyor. Kimi hemşire kimi büro personeli, çoğunlukla genç hanımlar bunlar. İşlerini mecburi görev olarak değil, gönülden yaptıklarını hemen hissediyorsunuz. Anne babasıyla nasıl konuşursa sizinle öyle konuşuyor; Samimi, saygılı, sabırlı... Çok çeşitli işleri aynı anda yapıyor. Ama bunalmış izlenimi vermiyor. Personel seçimi çok iyi yapılmış... Önce bu seçimi yapanları alkışlamak gerekiyor. Ayrıca iyi ve doğru eğitilmişler. Hastalarla ilişkileri kusursuz bir anlayış içinde sürüyor. Doktorlarla ilgili ayrı bir olumlu başlığı sonra açacağız... Şimdilik diyeceğimiz... Ülkenizde insanları iyi eğitir, görevlerini iyi tarif eder, işlerini sevmesini sağlarsanız... Çağdaş bir ülke olmanın mutluluğunu milletçe paylaşırsınız... Koç Hastanesi’ndeki örnek tablo bunu ispatlıyor. ŞAMPİYON Futbolda bir şampiyonluk sevdasıdır gidiyor. Özellikle büyük takımlar şampiyon olmak için yüz milyonları sahaya döküyor. Taraftar krizlere giriyor. Peki şampiyon olunca ne oluyor? Evet bir kupa alıyor ve müzenize koyuyorsunuz… Peki sonra? Sonra Şampiyon Kulüpler turnuvasına katılma hakkını elde ediyorsunuz... Geçmişte bizim takımlar Şampiyonlar Ligi’nde gruplarda iyi sonuçlar alıyor, bazen yarı finale kadar çıkıyordu. Artık hayal oldu o demler... Galatasaray’ın bu yılki performansı hariç Bizim takımlar artık elemeleri bile geçemiyor. Sonunda UEFA veya Konferans ligine kalıyor. E, şampiyon olamasanız da zaten UEFA veya Konferans ligine katılma hakkınız oluyor. O zaman şu şampiyonluğun cazibesi ne? Bu kadar gürültüye, acıya, üzüntüye gerek var mı? Bendeniz anlamıyorum… TAŞLARIN DİLİ Ajanslar önce o fotoğrafı geçtiler. Sabahın erken saatlerinde Saraçhane’deki Valens Su Kemerleri’nin önünde barikat kurarak gösteri yürüyüşüne karşı önlem alan polisler vardı karede... Arka planda ise bütün görkemiyle Valens Su Kemerleri... Doğu Roma İmparatorluğu’ndaki işçi emeği su kemerlerinin taşlarında cisimleşmiş, tarih içinde binlerce yıllık yolculuğa çıkmıştı. Emek o yüzden kutsaldır. FRANSIZ... Gazetelerde haber... Fransız liselerine giden öğrencilerin yıllık okul masrafı 1 milyon lirayı buldu... Biz diyelim indirimli tarifeden 800 bin lira... Demektir ki, 4 çocuklu bir ailede yalnızca tek çocuğun Fransız lisesindeki masrafı ayda 80 bin lirayı bulacak... Ayda 200 bin liradan aşağı geliri olan aile, çocuğunu böyle bir okulda okutamaz... Ben yaklaşık 70 yıl önce, 1950’lerde Fransız Saint Benoit Lisesi’nde okudum. 1950’lerde okulun yıllık ücreti 300 lira olup, şehir içinde yük taşıyan üç tonluk bir kamyonun sahibi olan babam bu parayı ödeyebiliyordu. Beş kişilik bir aileydik biz... Kardeşlerim de okuyordu... Şimdi benim okuduğum o okulun yıllık ücretini kaç babayiğit karşılayabilir? Nitekim veliler karşılamakta zorlanıyor, şikayetler yükseliyor. Geçen zaman içinde ne çok şey değişti... PİSA Matematikçi Can Gürses yazıyor: “Son PISA testinde Türkiye’deki öğrencilerin yüzde 80’inin cevaplayamadığı bir soru var: ‘Bir basketbol takımı tüm maçlarını ortalama 19 sayı farkla kazanarak şampiyon olmuştur. Bu takımın herhangi bir maçı 19 sayı fark olmadan kazanmamış olması mümkün müdür?’ Örnekle açıklayınız.” Sorunun cevabı “Evet mümkün”... Maçlarını ortalama 19 sayı farkla kazanan bir takım elbette kimi maçlarını bu farkın altında, kimilerini üstünde kazanmış olabilir. 19 sayısı, hepsinin ortalamasıdır. TILSIM 12 yüzü olan bu delikli nesne İngiltere’de arkeolojik kazıda bulunuyor… Roma döneminden kalma, 1700 yıllık tarihi var. Ancak Romalılar bunu hangi amaçla, nerede, nasıl, ne için kullanırlarmış? Bu konuda hiç kimsenin fikri yok. Dini ayinlerde kullanıldığı yolunda tahminler var. Belki bir buhurdanlık. Ama kesin bilgi yok. Böyle bir obje ne işe yarar? Kırk yıl düşünsek bulamayız. Sonuçta konu üzerinde çalışan arkeologların varacağı sonucu bekleyeceğiz. Bakalım onlar bilmeceyi çözecek mi?",https://www.milliyet.com.tr/yazarlar/melih-asik/koc-hastanesi-7120700
Melih Aşık,Yıllar koşuyor,04 Mayıs 2024,"Milliyet 74 yaşına bastı... Benim Milliyet’le ilişkim gazetenin doğduğu yıllarda başlar... Koyu Fenerbahçeli olan babam, kuruluşundan itibaren arka sayfasını spora açmış ve en güçlü kalemleri kadrosuna katmış olan Milliyet’e aboneydi. Milliyet’i okumaya arka sayfasından başlar, bütün gün fırsat buldukça diğer sayfalarını okur, akşam da mutlaka eve getirirdi. Rahmetli Abdi İpekçi yönetimindeki Milliyet eve de giren, her kesime hitap eden ciddi ve güvenilir bir gazeteydi. Biz çocuklar evde Milliyet’i okumaya resimli hikayelerinden başlardık. Sonraları Milliyet’in çocuk ve gençlik yarışmalarına ilgi duyduk. Bulmacalarına sardırdık. Zaman içinde siyaset sayfalarına geçtik. Kader beni 1986 yılında Milliyet kadrosuyla buluşturdu. Milliyet okurluğundan yazarlığına geçtim. Son 38 yılı, yani Milliyet’in ömrünün yarısını gazeteyle birlikte geçirdim. Güzel ve heyecanlı yıllardı. Gazeteciliğin zahmetini de yaşadık zevklerini de tattık. Binlerce okurla buluştuk, iletişim kurduk, dertlere ortak olduk, birçok sorunun çözümüne katkıda bulunduk. Kaderin bana çizdiği yola tüm kalbimle müteşekkirim. Gazetemiz geleceğe yol alırken... Yıllar boyu bu gazeteye emek veren tüm çalışanları ve tüm yönetenleri yürekten kutluyorum... Başta Abdi İpekçi olmak üzere artık hayatta olmayan yönetici ve yazarları saygıyla anıyorum... Değerli okurlarla birlikte... Daha nice yıllara... YANGIN Türkiye Mart ayında son 50 yılın en yüksek sıcaklığını yaşamış... Yunan basınına göre Yunanistan da Nisan ayında son yılların en yüksek sıcaklıklarına tanık olmuş. Uzmanlar bu yazın çok sıcak geçeceğini haber veriyor... Yunanistan’da orman yangınlarına hazırlık olmak üzere özel yangın söndürme birlikleri oluşturuluyormuş... Hatta oluşturulmuş ve tatbikata başlamışlar... Türkiye’de de orman yangınlarına hazırlığın şimdiden başlaması gerekiyor... Mayıs’ın ikinci yarısından itibaren aşırı sıcaklar ve orman yangınları çıkagelir... Gereken hazırlık yapılıyor mu? Yangın söndürme uçağı ve helikopteri kiralama anlaşmaları yapılıyor mu? KASİS İsveç’te derler ki; “Eğer bir yerde çok fazla kasis varsa orada trafik kültürü düşüktür.” Ben de sordum. - Sebep? Onlar da şöyle açıkladılar. “Tabelayı okumak yetmiyorsa, okuduğunu anlamıyorsa, fiziksel engel ile durdurmak zorunda kalıyorsun demektir. Bu aynı şekilde kaldırım yüksekliği için de geçerlidir, kaldırımlar yükseldikçe medeniyet iner.” (Alıntı) KAFİYE Ülkemizde zaman zaman yağ, benzin, ampul, ilaç gibi ürünlerin sıkıntısı çekilir de... Kafiye sıkıntısı çekildiğini bilmiyorduk... Cemal Süreya’nın “Şapkam Dolu Çiçekle” kitabını yeniden karıştırırken bu konu dikkatimizi çekti... Ünlü şairin o satırlarını aynen aktarıyoruz: “...Şiirimizde kafiyenin bırakılması dilimizde kafiye imkanı bulunmamasındandır biraz da. Osmanlıcadan Türkçeye geçtikten sonra bir süre taze kafiyelerle iş idare edildi. Sonra sonra bir kafiye yoksulluğuna düşüldü. Dilimizin yapısı gereği (önek yoktur dilimizde) kafiye yapmanın olanakları sınırlıdır. Onlar kullanıldıktan, eskitildikten sonra sonra bir bunalım başladı. Bir çok şairin hep Yahya Kemal’in kafiyeleriyle yazmasının nedeni budur: Bu yüzden kafiyesiz şiire geçiş bir zorunluğun karşılığı olmuştur. Ya da bir zorakiliğin bozulması.” Gerçekten öyle midir? Kafiye sıkıntısı yüzünden mi kafiyesiz şiire geçilmiştir? İşte yeni bir tartışma konusu... GÜLSE Gülse Birsel’den bugüne dek cevabı bulunamamış sorular: 1 - Tarzan’ın neden sakalı yoktur? Köse değilse, tıraş olmayı ormanda nasıl öğrenmiştir? 2 - Neden dükkanını kapatıp giden esnaf, kapıya “10 dakika sonra döneceğim” yazar? Ne zaman gittiğini nereden öğreniriz... 3 - Cumartesi ve Pazartesi’nin neden kendi isimleri yoktur? 4 - Dolmuşlardaki fiyat tarifesinde “en kısa mesafe” neden “indi-bindi” olarak tabir edilir? Önce inilip sonra mı binilir? 5 - Bulmacalarda boru sesinin karşılığı neden hep “ti”dir? Bulmacaları hazırlayan arkadaşlar hiç “ti” diye ses çıkaran boru görmüşler midir? 6 - Neden ilanlarda “doktordan temiz araba” diye yazılır? Hipokrat yemininde ”arabamı temiz kullanacağım” şeklinde bir madde mi vardır? Arabayı sadece doktorlar mı temiz kullanır? 7 - Fred Çakmaktaş ve Barny Moloztaş’ın soyadları neden Türkçedir?",https://www.milliyet.com.tr/yazarlar/melih-asik/yillar-kosuyor-7121828
Melih Aşık,KADER DEDİĞİN,23 Nisan 2024,"1978 yılında... Bahçelievler’de 7 TİP’linin öldürüldüğü günün ertesinde Hacettepe Üniversitesi İdari Bilimler Fakültesi öğretim üyelerinden bazıları imzasız birer mektup aldılar. Mektubun üzerinde küçük bir tabut resmi vardı. Altında da 10 kişilik bir liste. Listenin başındaki isim Prof. Dr. Ercan Eyüboğlu’ydu. Eyüboğlu o tarihte ‘‘Tüm Öğretim Üyeleri Derneği’’nin başkanıydı. Altında Doç. Emre Kongar’ın ismi yer alıyordu. Beşinci sırada o zamanki akademisyen Ertuğrul Özkök... Sekizinci sırada Doç. Bedrettin Cömert’in adı... Tabutun altında şöyle bir yazı yer alıyordu: ‘‘Yakında Beytepe’den tabutlar çıkacak.’’ Ve 11 Temmuz 1978 günü Doç. Bedrettin Cömert, Ankara’da otomobilinde İtalyan eşinin yanında vurularak öldürüldü. Eşi ağır yaralı kurtuldu. Katil Rıfat Yıldırım cinayetten 24 yıl sonra 2002 yılında Türkiye’ye iade edildi... Bugüne dek aradan 46 yıl geçti... Bu olay 46 yıl sonra nasıl mı hatırımıza geldi? Bir ölüm ilanıyla... “Prof. Ercan Eyüboğlu aramızdan ayrıldı”, diyordu gazete ilanı... 46 yıl önce ölüm listesinin en başında yer alan Ercan, 46 yıl sonra 16 Nisan günü 83 yaşında aramızdan ayrıldı... Lakabı Laz Ercan’dı... Su katılmadık Laz’dı. Sözünü sakınmayan, esprili adamdı. Her dönemde sevildi, sayıldı... Anısı önünde saygıyla... SİNEMA Türk sineması diyecek yerde “Türkiye sineması” diyenlerin kervanına İstanbul Film Festivali de katılmış. Türk filmlerinin gösterildiği bölüme Türkiye Filmleri Bölümü adı verilmiş... Neden? Etnik kökeni Türk olmayan yönetmenlerin filmleri de bulunuyormuş da ondan. Festival komitesinin Alman, Fransız, İtalyan filmleri demeye dili dönüyor mu? Dönüyor... Peki o ülkelerde etnik kökeni farklı yönetmenler yok mu? Var. Örneğin Fatih Akın, Türk kökenli bir Alman yönetmen. Adı Alman sineması içinde geçer, Almanya sineması içinde değil. Konu basit gibi görünüyor ama değil. Anayasa’dan Türk sözcüğünü çıkarmanın ön adımları bunlar... En ilginci... Milliyetçilik deyince mangalda kül bırakmayanların “Türk” adının adım adım silinmesi karşısındaki suskunluğu... KÜRECİK İran ile İsrail arasında artan gerginlik Kürecik radarı nedeniyle Türkiye için önemli risk oluşturuyor. Emekli Büyükelçi Onur Öymen diyor ki: “Amerikan basınında yer alan haberlere göre İran’ın bir füze saldırısına girişmesi sonucunda Kürecik Üssü’nün vereceği bilgiler Doğu Akdeniz’deki ABD gemilerine aktarılacak ve bu gemilerde konuşlu füzelerle İran’ın füze saldırısı bertaraf edilecektir. Öte yandan İranlı yetkililer de geçmişte açık açık bir savaş durumunda Kürecik’in hedef alınacağını bildirmişlerdir.” Ankara, Kürecik üssünden İsrail’e veri gitmediğini, sadece müttefiklere bilgi verildiğini açıkladı. Ancak ABD’ye bilgi gitmesi de yeterince risk yaratıyor. ERİK Altı yedi yaşlarındaki yumurcak, halk otobüsünde bir torba dolusu can eriğini yüzünü ekşite ekşite yemekle meşguldür... Karşısındaki orta yaşlı beyle aralarında şöyle bir konuşma gelişir: “Hepsini birden yeme, dokunur, hastalanırsın!” “Amca, biliyon mu, benim dedem 115 yıl yaşadı...” “Çok mu erik yerdi peki?” “Yok amca, kendini ilgilendirmeyen şeylere hiç karışmazdı! NİSAN Bugün 23 Nisan... Çocuklar birkaç dakikalığına büyüklerin koltuklarına oturtulacak... Böylece onlara sevgi ve saygımızı gösteriyoruz... Güzel jestler bunlar... Peki yılın geri kalan kısmında çocuklarımız için ne yapıyoruz? Onların karınlarını doyuruyor, sağlıklarını gözetiyor, eğitimlerini gereğince yerine getiriyor muyuz? Açılan kreşler, oyun parkları, çocuk kütüphaneleri yeterli mi? Kendi çocuklarımız için gösterdiğimiz özeni tüm çocuklar için gösteriyor muyuz? Kendimizi çocuk yerine koyup bunları düşünelim...",https://www.milliyet.com.tr/yazarlar/melih-asik/kader-dedigin-7116350
Melih Aşık,1915 GERÇEĞİ...,25 Nisan 2024,"Emekli milletvekili ve yazar Uluç Gürkan’ın, soykırım iddialarını tarihi ve hukuki gerçeklerin ışığında çürüten “Ermeni Sorununu Anlamak” başlıklı kitabı, İngilizce olarak yayınlandı. 1915 gerçeklerini Türkiye’nin gözünden dünyaya anlatan yabancı dilde pek az kitap vardır. O yüzden Gürkan’ın kitabı büyük bir açığı giderecek. Der ki Uluç Gürkan: “1915 olaylarının soykırım olduğuna ilişkin ulusal veya uluslararası hiçbir mahkeme kararı yoktur. Aksine, soykırım iddialarını boşa çıkaran uluslararası bir yargı kararı vardır. Birinci Dünya Savaşı sonrasında İngilizler yüzü aşkın Osmanlı yetkilisini, ‘Ermenileri toplu olarak katlettikleri’ iddiasıyla tutuklamış ve Malta adasında adli soruşturmaya almıştır. Soruşturmayı İngiltere’nin en üst adli soruşturma kurumu olan Londra’daki İngiliz Kraliyet Başsavcılığı yürütmüştür. İngiliz Hükümeti’nin, Malta’daki tutuklu Türklerin cezalandırılması için her türlü çabayı göstermesine karşın, Kraliyet Başsavcılığı soruşturmayı “takipsizlikle” sonuçlandırmıştır. Savcı: ‘Bir İngiliz hukuk mahkemesince kabul edilebilir katliam kanıtı bulunamadığı’ gerekçesiyle ‘kovuşturmaya yer olmadığına’ hükmetmiştir. Malta yargılamasının Ermeni soykırımı iddialarını bütün boyutlarıyla boşa çıkaran hukuki ve tarihi sonuçları vardır. Ancak bize unutturulmuş olan bir sayfadır bu.” Son söz: Artık intikam günlerine değil, barışa ve dostluğa ihtiyacımız var... TAKSİ İstanbul’da taksilere yeni tepe lambası takıldı... Yeşil yanarsa taksi boş, kırmızı yanarsa taksi dolu anlamına geliyor. Uygar bir uygulama. Ancak kimi takside bu lamba var, kiminde yok... Maliyeti 2700 liraymış, bazılarına pahalı geliyormuş. Dahası, tepesinde yeşil yanan bir taksiye el sallıyorsunuz yanınızdan gelip geçiyor. Bakıyorsunuz içinde müşteri var. Sebebini sorduk. Ayarları tam yapılmıyormuş... Çözüm mü? Sıkı kontrol...Uymayana anında ceza... Bu ülkede ceza sistemini uygulamadan hiçbir sorunu çözemezsiniz... İyi bir adım atan İçişleri Bakanlığı bu kontrolü de yapmalı, şu basit sorunu çözmeli... FİKİR Rusya ile savaşan Ukrayna’nın asker sıkıntısı devam ediyor... Zamanında gençleri asker olarak yetiştirmemenin acısını çekiyor ülke. Cepheye gönderecek asker bulamıyorlar. Derken Adalet Bakanı Danis Malyuska’dan parlak bir fikir geliyor: - Cinayetten hükümlü mahkumları askere alalım ve cephede ön saflara gönderelim... Bakan gerekçeyi de açıklamış: - Adam öldürmeyi bilenler asker olarak henüz öldürmemiş olanlardan daha etkili olacaktır... Aklınla bin yaşa, diyelim! PROBİO Doktor bağırsakların düzelmesi için probiotik hap yazmış. Yaşlı hasta, eczacı ile konuşurken kulak misafiri oldum. Eczacı dedi ki: - Aile hekimi bu hapı yazmıyor, parasını verip alacaksınız! Reçetenin sahibi yaşlı adam: - Nedir fiyatı? - 445 lira... - Kaç tablet var içinde: - 20 tablet var, 20 gün alacaksınız... Bu günlerde bir başka konuşmaya daha tanık oldum... Bu defa reçete sahibi yaşlı bir kadın... Kemik erimesi varmış. Doktor kalsiyum hapı yazmış... Osteocare adlı bir hap... Kadın sordu: - Nedir fiyatı? - 30 tablet 339 lira, 90 tablet 719 lira... Doktor her gün iki tane içeceksin demiş... Bunlar devletin ödemediği ancak doktorların sık sık yazdığı sağlık için çok gerekli ilaçlar... Emekli ve asgari ücretli de bu fiyatları ödemek zorunda... Şarkı: Adaletin bu mu dünya? ZIKKIM İngiltere’de 2009’dan sonra doğanların hayat boyu sigaraya erişimini yasaklayacak tasarı parlamentoda onaylandı. Tütün ve Elektronik Sigara Yasası ile bu yıl 15 yaşına giren çocuklar, hayatları boyunca sigara alamayacak. Mevcut yasalarla İngiltere’de 18 yaşın üzerindeki kişilere tütün ürünleri satılıyor. Yeni yasa bu sınırı da her yıl bir yıl artıracak, bu da bir gün geldiğinde kimsenin tütün ürünleri satın alamayacağı anlamına geliyor. Sigara tüketimi yasaklarla azaltılır mı? Azaltılıyor... İngiltere hükümetinin verilerine göre 2006 yılında ülkedeki yetişkinlerin yüzde 22’si sigara içiyordu. 2023 yılında sigara içen yetişkinlerin oranı yüzde 14’e geriledi. Türkiye’de ise yasa var ama sonuç yok. Para cezalarına rağmen denetim olmadığı için açık kapalı her alanda sigara içiliyor, kimseye ceza verildiği görülmüyor. ONUR Sığınmacıların geri gönderilmelerini isteyebiliriz. Bu talebimizi açıklayabiliriz. Tek şart: Bunu düşmanca hareketler yapmadan, insanların onurunu kırmadan yapmalıyız.",https://www.milliyet.com.tr/yazarlar/melih-asik/1915-gercegi-7117351
Melih Aşık,Biraz cesaret,27 Nisan 2024,"Türkiye soykırım suçlamaları karşısında kendisini yeterince savunuyor mu? Cesur ve dinamik davranıyor mu? Rusya kaynaklı haberler veren Medya Günlüğü internet sitesinde siyaset bilimci Andrey Yepifantsev’in yorumlarını görüyoruz... Rus uzman, Ekim 2017’de yol gösteriyor: “Soykırımın tanınması için herhangi bir ülkenin, parlamentosunun veya liderinin konuyla ilgili açıklaması yeterli değildir. Çünkü BM tüzüğünde net bir şekilde, ‘Bir olayın soykırım olarak tanınmasına bazı ülkeler değil, BM Adalet Divanı karar verebilir’ yazıyor. Ermeniler ise on yıllardır BM mahkemesine başvurmak istemiyor. Çünkü bu mahkemede yüzde 100 kaybedeceklerini biliyorlar. Trajik olayların soykırım olarak tanınması için başvuracakları diğer uluslararası mahkemelerde de davayı kaybedecekler.” Aynı Rus uzman Haziran 2016’da Türkiye’nin bu konulardaki yavaşlığına vurgu yapıyor: “Türkiye, soykırımın olup olmadığını netleştirmek için neden BM Uluslararası Adalet Divanı’na başvurmuyor? Ermeni tarafının neden başvuramadığı belli: Soykırımı kanıtlayamazlar. Peki Türkler neden bu konuya uluslararası hukuk çerçevesinde ebediyen nokta koymak için çaba göstermiyor? Oradan soykırım vardır kararı çıkması ihtimali yoktur...” RODİNA Sovyetler Birliği’nin tamamen orijinal tasarımlı ilk otomobili ikinci dünya savaşı sırasında üretildi... 1942 yılında otomobil fabrikasını ziyaret eden Lider Jozef Stalin işçilerle sohbet ederken yeni otomobile ne ad koyacaklarını sordu… İşçiler fiyakalı bir ad düşünmüşlerdi: - Rodina, dediler... Rodina, Rusça ‘da “Anavatan” anlamına geliyor. Stalin bir an durdu düşündü. Yeni aracın fiyatını merak edip sordu: - Rodina’yı (yani anavatanı) kaça satacaksınız yoldaşlar? İşçiler bu soru üzerine ayıldı... Yapılan hata anlaşıldı… Onun üzerine piyasaya yeni çıkacak araca “Pobeda” yani “Zafer” adı kondu... Anavatan satılmaktan kurtarıldı! Bu olay dünyada fıkra olarak anlatılır. Ama gerçektir. ALKIŞ Anadolu’nun ücra bir köşesinden gelen seksenlik dede, torunuyla birlikte padişahın cuma selamlığını izliyormuş. O sırada yollara dizilmiş halk: - Padişahım çok yaşa, diye bağırıyor... Alkış kıyamet yeri göğü inletiyor... Seksenlik dede kıs kıs gülmüş. Sonra torununa dönüp demiş ki: - Ne tuhaf... Ben dört padişah gördüm... Halk hepsine “Padişahım çok yaşa” diye alkış tutardı. Hiçbiri çok yaşamadı. Bana kimse çok yaşa diye bağırmadı. Ben onlardan fazla yaşadım... Kıssadan hisse… Alkışlara aldanmayın... SİKKE Twitter’da bir katılımcı mesaj geçiyor: “Marmaray inşaatı sırasında bulunan paha biçilemez altın sikkelerin nerede olduğunu veya sergilendiğini bileniniz var mı?” Yazar Mine Kırıkkanat katkıda bulunmuş: “Yıllar önce, Marmaray kazısı özel sergisi vardı ve bulunanlar arasında sikkeleri gördüm. Ne oldu, kayıp mı?” Evet Marmaray kazısında bulunan değerli eserler bir süre Yenikapı İstasyonu’nda sergilendi. Sonra ne oldu? Doğal olarak merak ediliyor. Bu sikkelerin Arkeoloji Müzesi’ne zimmetlenmiş olması gerekir. Yukardaki sorulara yanıtı da Arkeoloji Müzeleri’nin veya Kültür Bakanlığı’nın vermesi gerekir. Arkeoloji Müzeleri’nin eski Genel Müdürü Alpay Pasinli geçenlerde bir açıklamasında, müzenin depolarında 600 bin sikke bulunduğunu bildirmişti. Bu sikkeler nasıl korunuyor? Belirli aralıklarla denetim ve sayım yapılıyor mu? Bir açıklama bekliyoruz... SİMGE Okurumuz Yaşar Altıntartı yazıyor: “Kahramanmaraş depreminde yıkılmayan örnek binalardan biri olan Mimarlar Odası binasının yıkımı söz konusu imiş. Bilimsel tekniklere uygun inşa edilen o örnek yapıyı, bırakın yıkmayı, bizim gibi bir deprem ülkesinde, gelecek kuşaklara aktarmak gerekir. Bilimin yol göstericiliğini simgelemesi adına, o yapıya gözümüz gibi sahip çıkmalıyız.” DANIŞMA Büyük İskender uzun yıllar yanında bulunan danışmanını bir gün yanına çağırmış: - Senin işine üzülerek son veriyorum, demiş… - Neden, diye sormuş yardımcısı... - Bunca yıldır yanımdasın, demiş İskender, bir tek hatamı eleştirmedin... Hatalarımı görmüyorsan cahilsin, görüyor da söylemiyorsan hainsin...",https://www.milliyet.com.tr/yazarlar/melih-asik/biraz-cesaret-7118432
Melih Aşık,Kadın Yönetirse,14 Mart 2024,"Kızlarımızı üniversitede okutmak konusunda bir sıkıntımız yok ama yönetime gelmelerini de istemiyoruz... YÖK’ün verdiği rakamlar bunu gösteriyor... Yüksek öğretime kayıtlı öğrenci sayısında geçen yıl kızların oranı ilk kez erkekleri geçerek yüzde 50,8’e ulaşmıştı. 2024’te bu oran kızlar lehine daha da artarak yüzde 51,7’ye yükseldi. Akademisyenlere gelince... Türkiye’deki üniversitelerde toplam 181.498 öğretim elemanı bulunuyor. Bunlardan 97.291’i erkek, 84.207’si kadın. Buna göre kadın akademisyenlerin oranı yüzde 46,4’e yükselmiş oldu. Bu oran Avrupa ve OECD ülkelerindeki yüzde 43 olan kadın akademisyen ortalamasının üstünde... Türkiye’deki üniversitelerde kadın akademisyenler arasında 12.296 profesör, 9.947 doçent, 20.728 doktor öğretim üyesi görev yapıyor. Profesörlerin yüzde 34,3’ü, doçentlerin yüzde 41,8’i, doktor öğretim üyelerinin yüzde 47,4’ü yine kadınlardan oluşuyor. Kadınlar üniversite eğitiminde bu kadar geniş şekilde yer alırken yönetimde hemen hiç görünmüyorlar. Örneğin, rektör atanan 128 devlet üniversitesinin sadece 5’inde (yüzde 3,90) kadın rektör görev yapmakta. Vakıf üniversitelerinde tablo devlete göre biraz daha iyi durumda. 74 Vakıf üniversitesinin 14’ünde (yüzde 18,92) kadın rektör bulunmakta. Kadınlar yöneticilikte erkeklerden daha mı başarısız? Sanmıyoruz... Bu sonucun başka nedenleri olmalı... GEÇİT Buna ne kaza denir ne kader... Ömür boyu gözyaşı dökseniz yetmez. İstanbul Bakırköy’de bir TIR üst geçide çarparak yanındaki otomobilin üzerine devriliyor. Aracın içinde genç bir anne baba ile iki küçük çocuğu vardır. TIR’ın devrilmesiyle otomobil yamyassı oluyor ve içindeki dört masum anında can veriyor. Üst geçidin yüksekliği 4 metre... TIR şoförü benim aracım 3,80 metre olduğundan yan geçidi kullanmadım diyor. Mühendis dostumuz Semih Kalkanoğlu gönderdiği notta: - Halbuki TIR’ın dorsesinin olay anında yüksekliğinin 4.11 metre olduğu BOSCH ölçüm cihazı ekranından görülüyor, demiş... Geçide geçen yıl da bir TIR takılmış ama ölen olmamış. Anlaşılan geçidin yüksekliğini artırmak lazım. Yapılması gereken basit... Köprünün altındaki zemini yarım metre kazarak aşağı alacaksınız, o kadar... Bunları yapmak zor... İnsanların ölümüne ağlamak kolayımıza geliyor... PENALTI VAR MI? Bendeniz 70 küsur yıldır ligleri ve maçları izlerim... Böyle bir lig sezonu hiç görmedim... Siz de izliyorsunuzdur. İki büyük takım şampiyonluk için çekişiyor ve bu takımların her maçından sonra penaltı kavgası yapılıyor. Ya verilmeyen penaltı konuşuluyor ya da verilen penaltı, gerçek mi değil mi, o tartışılıyor. Sabahlara kadar televizyonlarda “Penaltı mıydı, değil miydi” muhabbeti var. Neden mi böyle oluyor? Çünkü bu iki güzide takımımız tıknefes oldu, penaltı ikramı almadan maç kazanamıyor. Karşılarındaki lig sonuncusu bile olsa oynadıkları futbol maçı kazanmalarına yetmiyor. O yüzden umutlar piyangodan çıkacak penaltılara bağlandı. En iyisi maçlar hiç oynanmamalı, karşılıklı 5’er penaltı atılarak sonuca bağlanmalı. Böylece ne oyuncular yorulur ne seyirciler, ne de hakemler... Bu arada maç boyu penaltı piyangosu bekleyen seyirciler de penaltıya doymuş olur! FİNDUK Gazetelerde Ordu kaynaklı haber: “Ordu’da fındığın kilosu serbest piyasada 125 lira.” İstanbul’da ünlü bir kuruyemiş mağazasında çifte kavrulmuş fındığın kilosu 750 lira... Fiyat zıplamış. Şevket Arıkan mesaj geçiyor “Ortalama 2 kg fındıktan yüzde 48 gibi bir iç fındık çıkar... Kavurma ile bu oran daha da düşer... Ama aradaki kar marjı yine de çok yüksek.” Fındık da aynen diğer ürünler gibi... Ne üretici kazanıyor ne tüketici... Aradakiler alıyor tadını... LİSTELER Karar resmî gazetede geçen yıl aralık ayında yayınlandı... Lokanta, restoran, kafe, pastane ve benzeri hizmet sunulan işyerlerinde fiyat listeleri giriş kapısının önüne ve masaların üstüne, tüketiciler tarafından kolaylıkla görülebilir şekilde konulacaktı. Uygulama 1 Ocak 2024 tarihinde başlayacaktı... Mart ayını yarıladık... Kaç lokanta ve kafenin kapısında ve masaların üzerinde yemek ve fiyat listesi görüyorsunuz... Eğer denetim mekanizması işletilse karar mutlaka uygulanırdı. Anlaşılan denetim uygulanmıyor. O zaman bu karar neden alındı? KİTAP... “Baron İstilası” Araştırmacı gazeteci Timur Soykan’ın bu kitabında isim, yer, zaman, mekân belirtilerek İstanbul’da üslenen çetelerin marifet ve faaliyetleri polis romanı tadında anlatılıyor... İnanılmaz olaylar geçiyor kitapta…",https://www.milliyet.com.tr/yazarlar/melih-asik/kadin-yonetirse-7094088
Melih Aşık,DEM SİLAHI,12 Mart 2024,"Yeni dönemde Muğla Belediye Başkan adayı olup geçen dönemde Bodrum Belediye Başkanlığı yapan Ahmet Aras, Ortakent’te esnaf ziyareti yaparken İYİ Parti Bodrum belediye başkan adayı Raşit Emir Süer’le karşılaşıyor. Onu görünce yaklaşıp elini sıkmak istiyor. Süer elini vermiyor... Gerekçesini de şöyle izah ediyor: - PKK’lıyı kendine yardımcı yapan adamla tokalaşmam. Bu devlete düşmanlarla yakınlaşanlarla tokalaşmam... Ahmet Aras, Süer’e: - Sen lütfen kendine gelir misin? Senin provokasyonuna gelecek bir adam yok karşında, saygılı ol, gibi sözlerle karşılık veriyor... İlginç olan... Geçen seçimde olduğu gibi... Bu seçimde de tartışmaların odağında PKK ve DEM’in bulunmasıdır. CHP sürekli DEM’le vuruluyor. Bu bir yerel seçim... Ahmet Aras’ın geçen 5 yıllık icraatıyla ilgili eleştirilecek pek çok yanı olmalı. Ancak İyi Partili aday bunları sayıp dökerek, kendi yapacaklarını anlatarak vurmak yerine DEM kozunu kullanıyor... Tabii sadece orada değil... CHP ile yarışanlar başka yerlerde de bu silaha başvuruyor. Hatta CHP’de parti içindeki çatışmalarda bile DEM silahı ateşlenmekte. Vatandaş ise partilerden yerel hizmetlerde yeni atılımlar, yeni projeler, yeni çözüm önerileri bekliyor... Siyasi ortamda bol kavga var... Ancak vatandaşa dönük belediye hizmeti alanında pek de yeni projeler kulağımıza gelmiyor. Adaylar şehirleri daha yaşanır hale getirmeyi tartışsalar ne iyi olacak! CEZANIN BİÇİMİ 28 Şubat hükümlüsü E. Gen. Çetin Doğan, Buca Cezaevi’ndeki hücresinde gece yarısı şiddetli bir kriz geçirdi, acilen hastaneye kaldırılarak ameliyat edildi. Taburcu olunca yeniden hapishaneye gönderilecek. Eşi Nilgül Doğan, 84 yaşındaki Çetin Doğan’ın iki buçuk yıldır Buca Cezaevi’nde tek kişilik hücrede yatırıldığını, iki kez mide kanaması geçirdiğini, kronik hastalıklarına ilişkin sağlık raporlarının 10 aydır onay beklediğini söylüyor. Uygar toplumda insanın şerefiyle ve vücut bütünlüğüyle bağdaşmayan ceza uygulanamaz. Hükümlüyü hürriyetinden mahrum etmek yanında sağlığını bozarak ayrıca cezalandırmak hukukla ve insan haklarıyla bağdaşmaz. Müebbet mahkûmu Celal Bayar 81 yaşında hapishaneden sağlık nedeniyle tahliye edilmiş, 83 yaşında Cumhurbaşkanı Cevdet Sunay’ın imzasıyla affa uğramıştı. Atatürk vatana ihanetle suçlanan 150’likleri 1938 yılında affetti, yurda dönmelerini sağladı. Affetmek devletin yüceliğine işaret eder... HAMAS Mısır Cumhurbaşkanı Sisi açıkladı: “Gazze’nin yeniden inşası için 90 milyar dolardan fazla paraya ihtiyaç var” HAMAS’ın 7 Ekim 2023 saldırısından bu yana 5 ay geçti... Binlerce Filistinli öldü. Binlerce çocuk sakat kaldı. Gazze harabeye döndü. 2 milyon insan yersiz yurtsuz. Çocuklar aç... İsrail’i hâlâ kimse durduramıyor. Ve bir soru hâlâ cevapsız: İsrail’i tahrik edip Gazze üzerine saldırtan Hamas’ın askeri ve siyasi hedefi neydi? İsrail vahşetinin buralara geleceği hesap edilemez miydi? MEPHİSTO Kitap fiyatlarına her gün zam geliyor. Kitapların arkasında etiket olurdu eskiden, artık yok. Kitapçı rafından kitabı alıyor kasaya gidiyor, fiyatını orada öğreniyorsunuz... Kitap pahalı da gelse mecburen satın alıyorsunuz... Ancak bir istisna var... Mephisto Kitabevi... Kadıköy Bahariye’deki Mephisto kitabevinde binlerce kitabın arka kapağına fiyat etiketi yapıştırılmış... Bir başka kitabevinde neden etiket koymadıklarını sordum. - Başa çıkamıyoruz, dediler, etiketi daha yapıştırırken yeni zam geliyor, değiştirmek zorunda kalıyoruz. Yakında kitap raflarının yanına barkod okuyucu cihaz koyacağız, böyle bir çözüm düşünüyoruz... Kitapçılar bu işe bir çözüm bulmalı... Mephisto Kitabevi diğerlerine örnek olmalı... GICIK İYİ Parti lideri Meral Akşener, Ankara’nın Etimesgut ilçesinde kampanya yürütürken: “Etimesgut’u çok istiyorum” diyor. Bu ilçeyi neden bu kadar çok istediği sorulduğunda Akşener’in verdiği yanıt şöyle: “Gıcıklık olsun.” Bu cevap herhalde kendi partisinden birçok kişiyi de gıcık etmiştir. ERMAN Erman Hoca önceki akşam futbol yorumu yapıyor: “Galatasaray seyircisi hem hakemin hem rakibin üzerine çöküyor. Fenerbahçe seyircisi çok yumuşak.” Böylece Fenerbahçe seyircisini kışkırtıyor. Futbol zaten çok tehlikeli sulara ilerliyor. Yetmezmiş gibi... Bu “hoca”lar da yangına körükle gidiyor.",https://www.milliyet.com.tr/yazarlar/melih-asik/dem-silahi-7092905
Melih Aşık,Ali Sirmen Bir anıt adam,19 Mart 2024,"Onur timsali gazeteci; Ali Sirmen dostumuz kalplerimizde yalnızlık duyguları bırakarak ayrıldı aramızdan... Ali, Atatürk ilkelerini ve çağdaş değerleri özümsemiş bir kültür ve düşün adamıydı... Laik cumhuriyetin, demokrasinin, hukukun, barışın, aydınlığın yılmaz savunucusu... Baskı dönemlerinde, sıkıyönetimlerde, darbelerde eğilmeyen, bedelini 4 yıl hapisle ödeyen gerçek bir aydındı. Bir süre Milliyet’te birlikte çalıştık. Cumhuriyet’ten gelmişti, Cumhuriyet’e geri döndü. Dostluğumuz yıllarca sürdü. Eşi Mine’nin beş yıl önceki ölümü onu çok sarsmıştı... Oysa en büyük dileği eşinden önce ölmekti. O zaman büyük üzüntüler içine girdi. Ardından Parkinson denen ağır hastalığa yakalandı. Hareketleri kısıtlandı. O halinde, güçlükle bile olsa gazete toplantılarına gidiyordu. Kemal Kılıçdaroğlu’nun Ankara’dan İstanbul’a yürüyüşüne bile kısa süre katıldı. Aydın sorumluluğunu, demokrasi görevini ömrünün sonuna kadar her şeyin üzerinde tuttu... Son aylarda parmakları beynine itaat etmiyor, bilgisayar klavyesi ile yazı yazamıyordu. Onu her zaman el üstünde tutmuş olan gazetesi çare buldu... Yazılarını bir görevli telefonla almaya başladı... Yazıyı önce kağıda yazıp sonra telefona mı okuyordu? Merak edip sorduğumda, hayır doğrudan telefona konuşuyorum demişti. Yazılarını artık konuşarak yazıyordu. Çok zor bir iş yapıyordu. Mine - Ali Sirmen - Becerebiliyor muyum, yazılardaki değişim hissediliyor mu, diye sormuştu... Kesinlikle fark edilmiyordu... Son günlerine kadar yine laiklik, demokrasi ve ülkenin düzeni üzerine güzel yorumlar yazdı... Barış, demokrasi, cumhuriyet uğruna savaşını hiç ihmal etmedi. Bu savaşı kimseleri kırmadan, küçümsemeden, aşağılamadan yürüttü... Her zaman herkes için aydınlatıcı oldu... Son yıllarında Ali’ye canla başla destek olan oğlu Devrim ve eşi Deniz ile tüm diğer yakınlarına baş sağlığı diliyorum. Kaybı ülke için, biz dostları için, Cumhuriyet gazetesi ve okurları için büyük eksikliktir. Ardında hüzün dolu bir boşluk bırakarak ayrıldı aramızdan. Bu anıt adam Daha yıllarca kalplerde bıraktığı izlerle ve yazılarıyla yaşayacak... Hatırası ve yazıları bizlere yaşama direnci verecek... Onurlu adı sonsuz saygı ile anılacaktır...",https://www.milliyet.com.tr/yazarlar/melih-asik/ali-sirmen-bir-anit-adam-7096916
Melih Aşık,Sessiz olun...,09 Nisan 2024,"Toplu yerlerde, toplu taşımda, kafelerde, lokantalarda, kütüphanelerde sessiz olunur, alçak sesle konuşulur. Ne var ki bazıları bundan habersizdir... Özellikle yeni yetme ve şımarık çocuk ve gençler ile... Sonradan görmeler toplu yerlerde yüksek sesle konuşarak etrafın dikkatini çekmeyi adet edinmişlerdir... Yaşar Kemal bir öyküsünde otobüste yüksek sesle konuşan köylüleri anlatırken der ki: “Açık havada büyüdüklerinden seslerinin ölçüsünü bilmiyorlar. Kapalı yerde de dağ başındaymış gibi bağırıyorlar” Köylüler açık alanda yetiştiklerinden bu halleri olağan görülebilir. Ya kapalı mekanlarda büyümüş tiplerin kalabalık mekanlarda etrafta kimse yokmuş gibi bağırarak konuşmalarına, yüksek sesle kahkaha atmalarına ne diyelim... Bu arada uyarmaya kalkarsanız ya anlamıyor ya üstünüze saldırıyorlar. Yine de tehlikeyi göze alıp uyarmalıyız... Başka türlü terbiye edinmeleri mümkün değil. PAZAR ÜZÜNTÜSÜ! Pazar sabahı Bahariye’de yürüyorum... Her zaman önünden geçtiğim ZOE adlı şapkacı dükkanının önünde polisler var. Birkaç kişi toplanmış dükkana bakıyor. Dükkanın tentesi kırılmış, aşağı inmiş. Karşı sıradaki büfeden gazete alırken satıcıya orada ne olduğunu soruyorum: - Kadın temizlik yaparken apartmanın beşinci katından aşağı düştü, diyor... Talihsiz kadın tentenin üzerine düşmüş. Ama tente uydurma cinsinden... Onu tutacak gibi değil. - Kadın öldü mü? - Hastaneye götürürlerken ölmemişti ama sonra ne oldu bilmem, durumu kötüydü... Bir işçi kadın pazar günü neden ev temizliğine gider? Herhalde çalışmak, birkaç kuruş kazanmak zorunda... Ya hastası var evinde ya yatalak yakını, ya okuyan çocuğu... Sonuçta bu zavallı kadın pazar günü de birkaç kuruş kazanayım derken çalışamaz oldu. Ailesi onun kazanacağı üç beş kuruştan da mahrum kaldı. Bir pazar sabahı üzüntüler içinde apartmanın önünden geçip gidiyoruz. Giriş kapısında “Hayat Apartmanı” yazısı dikkatimizi çekiyor. (NOT: Son aldığımız habere göre kadının vücudunda kırıklar varmış ama yaşıyormuş. Dükkânın tentesi onu kurtarmış. Sevindik...) ÜLGÜR Çanakkale’nin 22 yıldır Belediye Başkanlığını yapan Ülgür Gökhan, bu dönem aday olmayacağını açıkladı ve göreve veda etti... Başkan Gökhan’ı çevre konusunda verdiği çetin mücadele ile tanıdık... Bir büyük özelliğini ise Çanakkale Özel Haber adlı internet sitesinde okumuş ve bu sütunda nakletmiştik... Başkan Ülgür Gökhan, Çanakkale Belediye Başkanı seçildiği 2002 yılından bugüne kadar tek bir ay maaş almamış, harcırah, huzur hakkı gibi gelirlerini de hesabına geçirmemiş... 17 yıldır Belediye kasasından kendisine yapılan tüm ödemeleri fakir aile çocuklarına burs olarak vermişti. Başkan Gökhan’ı alkışlarla uğurluyor, aynı zamanda Mülkiyeli olan kardeşimize bundan sonrası için başarılar diliyoruz...... TRENDE “Hepimiz aynı gemideyiz” veya “aynı trendeyiz” muhabbetine ilişkin... Efsane hocamız Seha Meray’ın anlattığı bir İspanyol öyküsü... Barcelona’dan Madrid’e giden tren bir istasyonda mola veriyor. Yolcular arasındaki İspanyol köylüsü farkında olmadan treni kaçırıyor. Perona gelince Madrid’den Barcelona’ya giden treni kendi treni sanarak biniyor. Kompartımandaki yolcularla muhabbet sırasında onların Barcelona’ya gittiğini öğreniyor. Kendi kendine mırıldanıyor: - Şu teknolojiye bak... Ben Madrid’e gidiyorum. Onlar Barcelona’ya. Ve hepimiz aynı trendeyiz... MEMUR Arkadaşları memura soruyor: - Neden hiç tatil yapmadan çalışıyorsun? - Tatile çıkarsam burada işler durur diye korkuyorum… - Yok canım hiçbir şey değişmez, işler yine tıkır tıkır yürür... - İkinci endişem de bu... PARAZİT Darüşşafaka Cemiyeti, Türker İnanoğlu’nun kaybı üzerine yayınladığı mesajda diyor ki: “Cemiyetimizin Değerli Bağışçısı, Türkiye Sinemasının Çınarı, Yapımcı ve Yönetmen Türker İnanoğlu’nu kaybetmenin derin üzüntüsünü yaşıyoruz.” Son yıllarda etnik ayrılıkçıların bir numarası ortaya çıktı... Türk sineması yok, Türkiye sineması var Türk Edebiyatı yok, Türkiye edebiyatı var... Alman, Fransız, İngiliz sineması ve edebiyatı olabiliyor Ama Türk sineması, Türk edebiyatı olamıyor. Neden? Çünkü etnik ayrılıkçılar böyle uygun görüyor! Darüşşafaka’nın da bu kervana katılması etnikçilerin hayli yol aldığını gösteriyor. Bu coğrafyada yaşayan tüm etnik hatta dini unsurların adı bin yıldır “Türk”tür. Türk devletine vatandaşlık bağı ile bağlı olan herkese “Türk” denir. PKK aynı zamanda bir kültürel savaş yürütüyor. Teslim olmayın.",https://www.milliyet.com.tr/yazarlar/melih-asik/sessiz-olun-7110299
Melih Aşık,OKUL ÇEŞMESİ,09 Mart 2024,"DEVA Partisi İstanbul Milletvekili Evrim Rızvanoğlu, geçen yıl “Her okula ücretsiz içme suyu çeşmeleri yerleştirelim” sloganıyla yararlı bir kampanya başlatmıştı. Böylece şişe suyu alma gücü olmayan öğrenciler tuvaletlerden su içme zorunluğundan kurtarılacak, temiz yerden temiz ve sağlıklı su içebileceklerdi. Evrim Hanım pek çok diğer milletvekili gibi öne sürdüğü görüşü lafta bırakmadı... Ne mi yaptı? Müdürüyle anlaşarak bir ortaokulda su çeşmesi yaptırdı. Nasıl bir su mu? Kendisi anlatıyor: “Bu çeşme, suyu filtre ediyor. Test ettirdik, 1. kalitede içme suyu akıyor bu çeşmelerden. Bu okulumuzda çocuklarımız gönül rahatlığı ile sularını içip, suluklarını doldurabilecek. Bir gün tüm okullarda bu çeşmelerin yerleştirdiğini görene kadar devam edeceğiz kampanyamıza” Çeşmenin maliyetini sorduk... 40 bin liraymış... Suyun kalitesini ölçtürmek için de 6 bin lira ödemişler. Aslında her okulda hayırsever bir veli bir çeşme yaptırarak bütün çocukları sağlıklı suya kavuşturabilir. İSKİ de indirimli ya da tamamen ücretsiz su sağlayabilir. Böylece çocuklar sağlıklı suya kavuşur. Sayın Milletvekil Rızvanoğlu’nu kutluyoruz... YAŞLANDIK... Benimle röportaj yapan gazeteci arkadaş sordu: - Yaşlanmakta olduğunuzu ne zaman anladınız? Her insan yaşlandığını bir veya birkaç vesileyle anlamıştır... Benim de anladığım zamanlar elbet çok oldu. Yıllar içinde abi, amca, dayı, dede olduk. Metroda yer veren gençler de nazik biçimde bunu anlatmıştır. Bazı olaylara ise hala gülerim... SBF’de okulumuzun dekanı Prof. Aziz Köklü idi. Yumuşacık, tonton bir adam. Ama biz yine de onu görünce çekinir, olur da yanımızdan geçerse şöyle bir toparlanırdık. 50’li yaşlardaydı ama bize dede gibi görünür, bazı arkadaşlar “Aziz dede” bile derdi... Yıllar geçti. Sene 90’lar olmalı… Bir gün SBF’nin o dönemdeki dekanı Prof. Celal Göle Milliyet’te ziyaretime geldi. Tanımakla gurur duyduğum, iftihar ettiğim bir bilim adamı ve yöneticidir Celal Göle. Hocamızın sohbet sırasında benden söz ederken “Siz Mülkiyeli ağabeylerimiz” deyişi dikkatimi çekti. Bir an düşündüm. Geçen yıllar gözümün önüne geldi. Bir zamanlar dede gibi gördüğümüz SBF dekanları şimdi bize ağabey diyordu. Gelin de o anda ne kadar yaşlandığınızı anlamayın bakalım... 8 MART Kadınlar dünyanın yarısıdır… Diğer yarısını da onlar doğurur… Onların elinin değmediği yerde Ne sanat olur ne zarafet Ne sevgi ne incelik ne merhamet Mutlu bir mecburiyettir Onları el üstünde tutmak Ve ömür boyu onlarla yaşamak… AHTAPOT SALATA Ahtapotun salatasını mı seversiniz, ızgarasını mı? Kimi her şeyini sever, kimi taşa çarpa çarpa vahşice öldürüldüğünü düşünür asla yemez. Yiyen yemeyen ahtapotlar hakkında pek bir şey bilmez. O zaman öğrenelim... Ahtapotlar, 1000’den fazla vantuzu, 8 kolu, 3 kalbi, 3 santimetreye inebilen veya 9 metreye varabilen boyları ve “dünya dışı canlı” benzeri yapısı ile denizdeki en farklı yaratıklardandır. Dünya’daki canlıların % 95’i omurgasızdır ve omurgasızlar arasındaki en zeki hayvan ahtapottur. Bu ilginç hayvanlar, 500 milyon yıldır yeryüzünde var olan kafadan bacaklılar sınıfının bir üyesi olup, bundan yaklaşık 140 milyon yıl önce atalarında var olan kabuklarını kaybederek, günümüze kabuksuz ulaşmışlardır. Diğer ilginç özelliklere örnek olarak renk değiştirmeleri, kendi kollarını koparabilmeleri ve belki de en ilginci, dokunarak tat algılamaları verilebilir. Alışılanın aksine kanları kırmızı değil, yeşil - mavi renktedir. Bunun sebebi de bizlerdeki hemoglobin isimli demir pigmenti yerine, kanlarının içerisinde bulunan “hemosiyanin” isimli bakır pigmentidir. Ahtapotun sekiz kolu var sanılır. Aslında iki bacağı 6 kolu vardır. Onu yerken sıradan bir hayvanı yemediğimizi bilelim!",https://www.milliyet.com.tr/yazarlar/melih-asik/okul-cesmesi-7091368
Melih Aşık,ÖĞRENCİLER İÇİN,06 Nisan 2024,"Ankara Etimesgut’un ekranlardan tanıdığımız yeni belediye Başkanı Erdal Beşikçioğlu, en önemli ihtiyaca parmak bastı: “Etimesgut’ta 3 tane üniversite var, ayrıca diğer üniversiteler de var komşu ilçelerde, ama Etimesgut’ta 1 tane bile öğrenci yurdumuz yok. Öğrenci yurdu açacağız” dedi... Beşikçioğlu’nun göreve başlarken öğrenci yurdu konusunu ele alması önemli. Ancak sadece Etimesgut’ta değil ihtiyaç duyulan tüm ilçe ve illerde öğrenci yurdu inşası acil öncelik olarak ele alınmalı... Bir başka ihtiyaca bu sütunda daha önce değinmiştik... O da öğrencilere ders çalışacak mekân sağlanması... İstanbul’da gözlüyoruz... Belediyenin açtığı güzel kütüphaneler var... Ancak kitap okumaya gidenler kütüphanelerde yer bulamıyor Çünkü öğrenciler buralara kitap okumaya değil ders çalışmaya geliyor. Çünkü evlerinde veya yurtlarda ders çalışacak alanlar yetersiz Ancak bu kütüphaneler de muhtemelen akşam 6’da veya 8’de kapanıyor. Önerimiz şuydu... Belediyeler kütüphanelere nöbetçi eleman koyarak gece örneğin 12’ye kadar açık tutsunlar. Böylece öğrencilere ders çalışacak alanı artırsınlar. İBB’nin Müze Gazhane’deki Afife Batur Kütüphanesi örnek alınabilir. Bu kütüphane 24 saat açık tutuluyor. Öğrenciler gece boyunca çalışabiliyor. Gençlere daha iyi koşulları mutlaka sağlamalıyız. RANT E. Gen. Ahmet Yavuz anımsatıyor: “Belediye başkanları ilk günlerde büyük sevinçlerle, heyecanlarla işe başlarlar. Halkla sıcak bağlar kurar büyük sözler verirler. Ama bazıları sonradan ranta teslim olur...” Evet... Belediyeleri bekleyen bir büyük tehlike budur... Başkanlar ipleri sıkı tutmazsa kısa sürede kendilerini pis kokular içinde bulur. O yüzden dikkat... KADRO Seçimden birinci parti olarak çıkan CHP’den beklentiler yüksek... CHP’li dostumuz partide yıllardır var olan aksamalara değiniyor... Diyor ki: “Parti örgütleri kapılarını uzun yıllardır dışardan gelecek olanlara kapatmışlardır. Uygun görmedikleri kişileri partiye almaz veya barındırmazlar. Bu düzen değişmeli. Parti Genel Başkanı örgütlere talimat vermeli. Üye sayısını her yıl diyelim yüzde 3 - 5 arttırmalarını şart koşmalı. Daha da önemlisi il ve ilçe başkanlarına yörelerini taramaları, nitelikli kişileri partiye kazandırmaları yönünde talimat vermeli. Partinin nitelikli kadrolar kazanması ancak böyle mümkün olabilir.” MEKTUP… SİNEĞİ ÖZLEMEK Mahpushane nasıl bir yerdir. Uzun zaman yatanlar nasıl ruh halleri içine girerler? Bunu bana en güzel, 2012 yılında yattığı mahpushaneden yazdığı mektupta Mahmut Alınak anlatmıştı... Arşivi karıştırırken o mektup gözüme çarptı. Aynı zamanda duygulu bir yazar olan siyasetçi Mahmut Alınak, bakın neler yazmış: “Dışarıda bir sineği özlemek gelmez kimsenin aklına. Ama burada sinekler de özlenir. Birkaç gün önce kuşluk vakti pencereye bakan yatağıma oturmuş, dizimdeki çizgili deftere yeni romanımı yazıyordum. Gözüm bir an pencereye ilişti. Pencerede gençten bir sinek geziniyordu. Hasretle beklediğim bir misafir gelmiş gibi kalbim sevinçle attı. ‘Hey...’ dedim ona sitemle, ‘Nerelerdeydin şimdiye kadar? Hoş geldin.’ Beni duymadı, tasasız yolculuğuna devam etti. Bizim malta ile komşu maltayı dokuz metre yüksekliğinde bir duvar ayırır birbirinden. Komşuyuz ama göremeyiz birbirimizi. Serçeler gelsin diye geçenlerde ben ve hücre arkadaşlarım o duvarın üstüne ekmek atma denemeleri yaptık. Birkaç hamleden sonra iki ekmeğimiz iki kuş gibi gidip duvarın üstüne kondu. Maltamızın birkaç kulaçlık donuk göğü ertesi gün şenlendi. Şimdi sabahları kuş sesleri ile uyanıyoruz güne. Dikenli bir tele takılan bir ipliğin ya da bir gazete parçasının rüzgârda sallanması dışarıda kimsenin dikkatini çekmez. Ama rüzgârda değişik figürlerle dans eden bir iplik ya da bir kağıt parçası F Tipi’nde büyük bir zenginliktir. Mahpus, hareket eden bir şey görmenin heyecanıyla durup o nefes kesen dansı uzun uzun seyreder. Baharın müjdecisi sığırcıklar vefasız çıktı. Hâlâ ziyaret etmediler maltamızı. Birkaç elma ve limon çekirdeği koydum pencerenin önündeki su dolu şişeye. Bakalım yeşerecekler mi? Ümitle bekleyeceğim. Bizi sevenler rahat olsunlar. Bu mezarlıkta büyük aşklar yaşıyoruz firavunlara inat.”",https://www.milliyet.com.tr/yazarlar/melih-asik/ogrenciler-icin-7109153
Melih Aşık,Bundan sonrası,04 Nisan 2024,"Yeni belediye başkanları görev için kolları sıvarken kendilerini hem kutlayalım hem “araba devrilmeden” uyaralım... 1989 yerel seçiminde SHP İstanbul’da belediyeleri silip süpürmüştü... Alkışlarla işe başladılar... Bir süre sonra İSKİ skandalı patlak verdi... İSKİ Genel Müdürü Ergun Göknel, Başkan Nurettin Sözen tarafından görevden alınmasına rağmen İSKİ dedikodusu yıllarca sürdü... Ardından SHP’nin başta Beyoğlu ve Eminönü belediye başkanları olmak üzere bazı başkanlarının yolsuzluğu açığa çıktı. SHP yönetimi hassas davrandı, Beyoğlu’nu, Eminönü’nü partiden ihraç etti. Ama bu başkanlar yine de görevlerine devam etti. SHP’li belediyeler bir beceri ortaya koyamadığı gibi yolsuzluk söylentileri de gittikçe büyüdü. Partinin oyları eridi... Diyeceğimiz... Paranın olduğu yerde yolsuzluk olur... Belediyeler bu anlamda en müsait alanlardır. CHP yönetimi bu konuda çok uyanık olmalı... En küçük yolsuzluğa anında el koymalı. Halka bilgi vermeli. Bir örnek... Üç yıl önce Kadıköy Belediyesi’nde 32 belediye görevlisinin rüşvet suçundan tutuklandığı açıklanmıştı... Peki sonra ne oldu? Bu kişiler aklandı mı? Yoksa hüküm mü giydiler? Belediye ile ilişkileri kesildi mi? Bir açıklama duymadık. Artık böyle olmamalı... Belediyeler kamuoyuna karşı daha titiz ve şeffaf olmalı. Beklenti budur. TADİLAT Gayrettepe’de 16 katlı binanın bodrum katlarında faaliyet gösteren eğlence merkezinde tadilat esnasında çıkan yangında 29 çalışan hayatını kaybetti... İşçiler yangın başlayınca dışarı çıkamadıkları için gaz ve alevler arasında kaldılar. 29 aile bir anda acıya boğuldu... Beşiktaş Belediyesi gece kulübü olarak işletilen mekânın tadilat projesi bulunmadığını açıkladı... Peki acaba böyle kentin orta yerindeki büyük bir mekânda büyük bir tadilat yapıldığı belediye tarafından haber alınmadı veya tespit edilmedi mi? Apartmandaki daire sahipleri en azından kolonların kesilip kesilmediği kuşkusuna kapılarak belediyeyi uyarmadı mı? Belediye ruhsatsız tadilatı yakalayamaz mıydı? Büyük kentlerde maalesef bu konularda yeterli denetim yapılmıyor... Sonuç bazen işte böyle facia oluyor... FUTBOL KEYFİ Bizde futbolun yeni tanımı şöyle olabilir: “Kulüp başkanlarıyla federasyon ve hakemler arasında oynanan bir oyun” Futbolcular haftada bir gün sahada... Kulüp başkan ve yöneticileri her gün kamera önündeler... Her gün, hem de uzun uzun konuşuyorlar. Ancak dikkatli olmalılar... Sporu sahanın dışına taşımak bizatihi bu yöneticilerin takımlarının motivasyonunu bozar. Mağduriyet duygusu sporcuya iyi gelmez. Gerilim yaratmak futbol dünyasında herkese birden zarar verir.. Sonuç mu? Futbolun keyfi zaten kaçtı, biraz daha kaçıyor... HAYAT DERSİ Ortadoğulu olduğu anlaşılan kadın, mükemmel İngilizcesiyle sosyal medyada kısa bir hayat dersi veriyor... Diyor ki: - Araç sürerken önündeki camdan dışarı bakarsınız. Bir de yan tarafınızda dikiz aynası vardır. Zaman zaman da o aynaya birkaç saniye bakarak arka tarafınızı kontrol eder, böylece yanınızı ve önünüzü güvenceye alırsınız. Eğer önünüze bakmaz sürekli dikiz aynasına bakarsanız arabanızı büyük olasılıkla bir yerlere çarparsınız. Çarpmamak için sürekli önünüze bakmak, dikiz aynasına ise sadece bir iki saniye göz atmak zorundasınız. Ve bu bilge kadın devam ediyor: - Hayat da böyledir... Sürekli önünüze bakmak zorundasınız. Arkanıza sadece bir iki saniye bakacak, durumunuzu değerlendirecek ama geçmişe takılmayacaksınız. Sağlıklı şekilde ilerlemek ancak sürekli önünüze yani geleceğe bakmanızla mümkündür. İNSANOĞLU Aptallar utandıkları bir şey yaparken “Ben görevimi yapıyorum” derler... *** İnsanlar sizinle yüz yüze konuşabilecek düzeyde olmadıklarını anladıklarında arkanızdan konuşmaya başlarlar... *** Çoğu insan dua etmez adeta yalvarır... *** Önce bir günahkâr olduğuna inandırmadan kimseyi dindar yapamazsınız... *** İnsan denen yaratık salt kendini ilgilendiren işlerde ödleğin tekidir ama bir düşünce uğruna kahramanca savaşır. *** Kafanızın en küçük köşesini bile bir an boş bırakmaya gelmez, başkalarının düşünceleri dört bir yerden içine dolar. *** Bir kadın koca buluncaya kadar geleceği konusunda kaygılıdır. Bir erkek ise bir kadınla evlendikten sonra geleceği konusunda kaygılanmaya başlar. *** Hastanede doğru dürüst iyileşmeden seni kapının önüne koyarlar ama huzurevinde ölmeden dışarı bırakmazlar. *** Diş ağrısı çekenler, dişi ağrımayan herkesi mutlu sanır. Yoksulluk çekenler de zenginler hakkında aynı yanlışa düşerler. *** İhtiyarlar tehlikelidir, dünyanın başına gelecekler onlara vız gelir. - Bernard Shaw (1856-1950)-",https://www.milliyet.com.tr/yazarlar/melih-asik/bundan-sonrasi-7107938
Melih Aşık,Nükleer bomba,16 Mart 2024,"Avrupa’da bir savaş olasılığı giderek daha sık dile getiriliyor. Almanya, Rusya’nın NATO ülkelerine saldıracağını iddia ediyor. Rusya, Almanya’nın kendilerine karşı savaş hazırlığında olduğunu öne sürüyor. Putin, Rusya köşeye sıkıştırıldığı takdirde nükleer silah kullanacağını açık biçimde dile getiriyor. Özetle Avrupa üzerinde bir nükleer savaş tehlikesi her zamankinden daha olasıdır. Bu bağlamda E. Amiral Cem Gürdeniz’in mesajına kulak verelim: “Bugün ABD’ye ait 0,3 ila 170 kilotonluk farklı başlıklara sahip havadan atılan B61 taktik nükleer silahlar NATO şemsiyesi altında İtalya, Almanya, Türkiye, Belçika ve Hollanda’daki hava üslerinde depolanmış bulunuyor. İncirlik’te bulunan F16 savaş uçaklarından atılması planlanan B61 bombalar Türkiye’ye hiçbir fayda sağlamıyor. Zaten kullanılmasına sadece ABD karar veriyor. Buna karşılık bombalar Türkiye’yi genel nükleer harpte hedef haline getiriyor. Türkiye bu bombalardan kurtulmalıdır.” Bize hiçbir yararı olmayan bu cephaneliği ABD alıp götürmeli… “SIKIŞIP KALDIK” İletişim hocası Prof. Nuran Yıldız, seçim sürecinde kendisini rahatsız eden noktaları şöyle sıralamış... Bir, sürekli kişilerden söz edilip sorunlara gelinememesi. İki, ittifak sözcüğünün cılkının çıkarılması. Üç, tarihin gördüğü en berbat seçim kampanyalarına gark olmamız. Dört, medyanın İstanbul dışında bir yerde seçim yokmuş gibi yayın yapması. Beş, hep aynı şeylerin konuşulup, havanda su dövülen tartışma programları. Altı, hiçbir yerde örnek belediyecilik, model gösterilemiyor olması. Yedi, DEM kime oy verecek ile YRP ne yapacak arasına sıkışılıp kalınması. Sekiz, tartışılan konuların 100 yıllık geçmişle tezat içeriksizliği. Dokuz, bir tek düzgün slogana rastlanmayışı. On, seçmenle iletişimin televizyona ve sosyal medyaya indirgenmiş olması. İSKAMBİL Çoğu kişi boş vaktinde iskambil oynar ama içindeki sayıların sırrını bilmez. İskambil kartlarının sayısı 52’dir... İskambil bir tarım takvimi düzenlemesidir. Bir yılda 52 hafta olduğu için her kart 1 haftaya karşılık geliyor. Kart renkleri de 4 mevsimi temsil ediyor. Her renkten 13 kâğıt olması bir mevsimde 13 hafta olmasına karşılıktır... Her rengi topladığımızda 1+2+3+4+5+6+7+8+9+10+(Vale)+11+(Kız)+ 12+(Papaz)+13 = 91 eder. Bu da bir mevsimdeki gün sayıları toplamı, yani 91’dir. Yılda 4 mevsim olduğuna göre 91 x 4 = 364 gün eder ki, bu da bir yıla karşılıktır. 2 tane jokerden birisi yılı tamamlar. Birisi de 4 yılda bir gelen artık sayısını tamamlar. Görüldüğü gibi... İskambil destesinin kendine özgü bir matematiği var. LAMBA Taksilerde yararlı bir uygulama başlatıldı... Tepe lambaları kırmızı ve yeşil renkte yanıyor. Böylece taksi dolu mu boş mu karşıdan gelirken anlıyorsunuz... İyi de bu uygulamaya taksilerin yarısı uyuyor, yarısı uymuyor. Kimisi tepe lambasını değiştirdi. Kimisi eskisiyle idare ediyor. Eskisi dediğimiz çalışmayan bir tepe lambası… Peki sorun nasıl çözülecek? İstanbul’un geçmişte dinamik bir trafik müdürü vardı: Mehmet Çetinalp... Tepe lambalarını ilk o uyguluyordu. Tepe lambası takmayanlara ceza yazıyordu... Biz bu cezalara gerek olmadığını söylediğimizde şöyle demişti: - Bir kuralı uygulamak için ceza yazmaya mecbursunuz... Ceza yazmadan taksileri düzene sokamazsınız... Neden böyle? Neden ceza görmeden kural uygulama terbiyemiz yoktur? Bu bilinmez. Ama gerçekten cezayı görmeden kendimizi düzene sokamıyoruz... KÜLTÜR Radyo ve televizyon hem eğlence hem eğitim ve kültür aracıdır. Bizim gibi ülkelerde eğitim görevi daha da ağır basar. Peki bizdeki bu araçlarda ne var ne yok? Mafya var, argo var, şiddet var, cinayet var, aldatma var, entrika var, kimin eli kimin cebinde belli değil; erkeklerin elinde tespih, belinde silah, yüzünde kirli bir sakal, her biri birer sokak eşkıyası.! Kültür yok, sanat yok, bilim yok, eğitim yok, medeniyet yok, ahlak yok, saygı yok, sevgi yok, nezaket yok, tebessüm yok, dostluk yok, sadakat yok, vicdan yok, insanlık yok, aile kavramı yok, geleneksel Türk toplumu yok, milli değerler yok.! Kim yazar bu berbat senaryoları? Üç kuruşluk reyting uğruna mı bunlar? Bu eğitimle yetişen çocuklardan yarın ne çıkar? Saygın birer bilim adamı, mühendis, doktor, yönetici çıkar mı? İZİN Değerli okurlar, seçim sürecinde sizlerden izin rica ediyoruz...",https://www.milliyet.com.tr/yazarlar/melih-asik/nukleer-bomba-7095352
Melih Aşık,1 MART BADİRESİ,02 Mart 2024,"1 Mart tezkeresinin Meclis’te reddinden bu yana 21 yıl geçti. Olay belleklerde hala tazedir. Meclis’ten dönen “Mutabakat Muhtırası”na göre Amerikan askerleri Silopi’de bir üs kuracaklar ve 12 havaalanımızı kullanacaklardı. Türkiye’de 60 bin asker ile 255 uçak konuşlanacaktı. Bu askerlerden 23 bini Irak’a geçecek, 37 bini Türkiye’de kalacaktı. Onlar ne zaman Türkiye’den ayrılacaktı? 6 ay içinde ayrılırlar deniyordu ama bu konuda hiçbir açıklık yoktu. Onur Öymen o gün şu hatırlatmada bulundu: “Kore Savaşı vesilesiyle gönderilen Amerikan askerlerinden 23 bini 66 yıldır hala Kore’de, Dünya Savaşından sonra Japonya’ya gönderilen Amerikan askerlerinden 50 bini hala o ülkededir. Almanya’ya gönderilenlerden 33 bini hala Almanya’dadır.” Askerlerin büyük bölümü ve kurulan üsler de çok muhtemelen ülkemizde kalıcı olacaktı. Türkiye adeta işgale uğrayacaktı. Meclis’te yapılan gizli oturumda hararetli tartışmalar oldu. Deniz Baykal tüm Genel Kurul’u etkileyen uzun bir konuşma yaptı. Sandıktan 264 kabul 250 ret 19 çekimser oy çıktı. 3 kabul oyu eksik kalmıştı. Türkiye bu üç oy sayesinde büyük bir badire atlattı. AKP’den 5’i bakan milletvekili 100’e yakın vekil ile CHP’nin tüm milletvekilleri hayır oyu kullandılar. İşgalden bu onurlu duruş sayesinde kurtulduk. Gizli oturum zabıtları ve ABD ile yapılan mutabakat metni ise hala açıklanmadı. Açıklanırsa tarihin bir dönüm noktası aydınlanacak. BIÇAK YARASI CHP eski lideri Kemal Kılıçdaroğlu demiş ki: “Yerel seçimlerde başarısızlık olursa oturup tartışacağız. Aday belirleme süreci daha sağlıklı olabilirdi. Bu süreçte benim fikrim sorulmadı.” Özgür Özel cephesinden karşı mesajlar: “Siz Cumhurbaşkanı adayı olurken ya da 39 CHP’li olmayan adayı Meclis’e sokarken kimseye sordunuz mu?” Bir başka mesaj: “İstanbul’u kaybettirmeden içiniz rahat etmeyecek” SOHBET ABD’deki yakınımızla sohbet ederken söz ilkokuldaki çocuklarına geliyor... - Ne yapıyor sizin ufaklık? - Okulla birlikte dün sanat galerisi gezdiler... Yarın da Metropolitan müzesini gezecekler... - Ne yapıyorlar orada? - Ünlü sanat eserlerinin resimlerini yaparak bilgilerini ve duygularını geliştiriyorlar. - Peki sizin okullarda sınıfa mezar getirip anneniz ölürse nasıl ağıt yakacaksınız diye sabır dersi verilmiyor mu? Ya da kurban kesme dersleri? Telefondaki yakınımız ne dediğimi anlamadı... Ben de tekrar sormadım! MOZ Fıkra, Afrika ülkesi Mozambik’ten geliyor... Mozambik’te çok zengin bir adam şehirdeki yoksullardan kurtulmak istiyormuş. Çok yüklü miktarda kâğıt paranın üstüne zehir sürerek fakirlere dağıtılmak üzere bir yardım kuruluşuna göndermiş. Bir süre sonra şehrin yöneticileri ve yardım kuruluşunun yetkilileri zehirlenerek ölmüş... Fakirlerden kimseye bir şey olmamış. TEMPİ Yunanistan’da geçen yıl 28 Şubat’ta meydana gelen tren kazasının yıldönümünde Atina’da yoğun gösteriler yapıldı. Öğrenci örgütlerinin düzenlediği gösterilere halk ve sendikalar da katıldı. Demiryolu işçileri 24 saat süren grev yaptı... Hükümetin ne tepki verdiğini Atina’daki bir dostumuza sorduk: - Başbakan Mitsotakis üzüntülerini belirtmekten başka bir şey yapmadı, dedi... Tepkilerin büyümesi böyle önlenmiş... Demokrasinin faydaları... MERDİVEN Hikâye gerçek midir, ne kadar gerçektir, bilinmez Ama eğlenceli... Süleyman Demirel’in başbakanlığının ilk günleri... Meclis’te Süleyman Demirel ile muhalefet lideri İsmet karşılaşıyorlar İnönü ayaküstü sohbet sırasında soruyor: - Meclisin kaç merdiveni var Süleyman Bey, biliyor musun? Demirel: - Bilmiyorum... Soruyu yanıtsız bırakan Demirel içten içe bozulmuştur. Birkaç gün sonra yine Meclis’te karşılaşınca Demirel, İnönü’nün kulağına eğilerek; - Efendim, Meclis’in 220 merdiveni var, der. - Kime saydırdın? diye sorar İnönü. Demirel: - Bizzat ben saydım efendim! der. Ve bunun üzerine İnönü şöyle der: “Bak Süleyman Bey, lider basit işleri kendi yapmaz. Başkalarına yaptırır. Bak mesela ben meclisin kaç merdiveni olduğunu bilmiyordum. Sana saydırdım...”",https://www.milliyet.com.tr/yazarlar/melih-asik/1-mart-badiresi-7087444
Melih Aşık,Seçmece onlar,07 Mart 2024,"Okurumuz CHP Genel Merkezi’ne gönderdiği yazının bir kopyasını da bize postalamış. Diyor ki: “Partimizin tam 30 yıllık üyesiyim, emekli edebiyat öğretmeniyim. Çankaya Belediyesi meclis üye aday adaylığına başvurdum. Atama yöntemi ile açıklanan listede 1 adet PM üyesinin oğlu, 1 adet PM üyesi kardeşi, 1 adet eski genel başkan yeğeni, 1 adet PM üyesi ortağı, 1 adet eski genel başkan yardımcısı vardı, ben yoktum. Liyakat, beceri, emek yok sayıldı. Bir sosyal demokrat parti belediye meclis listesini böyle mi hazırlamalı? *** Belediye meclislerinin çalışma yöntemi malum. Meclise indirilen tasarılar hakkında grup kararı alınıyor. Karara uyacağından en ufak kuşku duyulan kişiler meclis aday listesine alınmıyor. Hemen tüm partiler bunu yapıyor. Belediye meclisleri böylece parti genel merkezinin politikası doğrultusunda hareket ediyor. Bendeniz İstanbul’un kalabalık bir ilçesinde yaşıyorum. Geçen dönemde bir iki eleştirimi ve talebimi meclis üyelerine iletmek istedim. Belediyenin internet sitesinde hiçbirinin e-mail adresi ya da telefon numarasını bulamadım. Sitede adları var ama irtibat numaraları yoktu. Yeni dönemde meclis üyelerinin hiç değilse bir irtibat adresinin internet sitesine konulmasını istesek çok mu olur? Seçtiğimiz kişiye ulaşmak hakkına sahip değil miyiz? TOWER İskenderun’daki 17 katlı MCG Tower’ın geçen yıl ilk depremde bir yarısı ikinci depremde diğer yarısı yıkılmış, 14 kişi yaşamını yitirmişti. MCG Tower Davası’nın ilk duruşması yapıldı. Yapının ilk 4 katı yasal, 13 katı kaçaktı. Davada tutuklu sanık yoktu. Peki tutuksuz kaç sanık vardı... Bakınız kimler sorumlu sayılmış ve sanık yapılmıştı. “Ustabaşılar Abdülhamit B. ve Ali C., firma sahibi Ferhat S, inşaat yetkilileri Ali Cemil A. ve Hikmet Y., yapı denetim şirketi yetkilisi Sakin K., jeoloji mühendisi Mehmet İ., proje mühendisi Yıldıray Ş., mimar Hatice S., proje mimarı Meltem Y. ve statik proje mühendisi Mehmet Y...” Görüldüğü gibi inşaatın yapım sürecinde usta, mühendis, mimar, jeolog en az 12 kişinin imzası var. Ve hiçbirisi tutuklu değil. En ufak bir zarar görmüş de değiller. Dava 31 Mayıs’a ertelenmiş. Daha da çoook ertelenir. Daha da çook kaçak yapı yapılır. SEVR GERÇEĞİ Birinci Dünya Savaşı yılları çok uzak olmamasına rağmen gerçeğe uymayan tarih saptırmaları yapılıyor. Bir iddia da şudur... “Türkiye’nin teslim belgesi olan Sevr Antlaşması, Meclis’ten geçmemiştir.” E. Gen. Naim Babüroğlu bu konudaki gerçeği şöyle anlatıyor: “Sevr Antlaşması’nın görüşülmesi için Padişah Vahdettin, Meclis olmadığı için Saltanat Şûrası’nı toplar. 22 Temmuz 1920’de toplanan Saltanat Şûrası’nda, emekli General Rıza Paşa dışında tüm üyeler Osmanlı’nın idam fermanı Sevr’in imzalanması yönünde kabul oyu verirler. Eğitim Bakanı Hadi Paşa, Danıştay Başkanı Rıza Tevfik ve Bern Elçisi Reşat Halis tarafından oluşan Osmanlı Heyeti, 10 Ağustos 1920’de Paris’te Sevr Banliyösünde Sevr Antlaşması’nı imzalar. Sevr’e göre Anadolu parçalanıyor, Doğu Anadolu’da bir Ermeni devleti, Güneydoğu’da özerk bir Kürdistan kuruluyordu. Osmanlı ordusu lağvediliyordu. Sevr ile Osmanlı Devleti tarih sahnesinden siliniyor, Türk Milleti’nin son yurdu da elden gidiyordu. Ankara’da Millî Mücadele kadrosunun kurduğu TBMM, 19 Ağustos 1920’de Sevr’i tanımadığını ilan eder. Antlaşmayı onaylayan Şûra üyeleriyle, imzalayan üyeleri vatan haini sayılarak vatandaşlıktan çıkarılır. Millî mücadele sonunda Sevr’in yerini Lozan alır. ÖVGÜN Çanakkale Yenice’de üç gün önce 4,9 büyüklüğünde bir deprem oldu. Yer bilimci Prof. Övgün Ahmet Ercan depremin hemen ardından şu açıklamayı yaptı: “4,9’luk deprem burada biriken gerginliğin bir belirtisidir. Bu aralık 6,8 ile 7,4 arasında bir depreme gebedir.” Depremin sarsıntısının yarattığı korku sürerken böyle bir açıklamanın kime ne faydası oldu? Korkan insanları biraz daha korkutup uykularını kaçırmaktan başka ne işe yaradı? Biraz sorumluluk yahu! MEMNUNE Arkadaşımız Musa Ağacık yıllar önce yerel seçim öncesi halkla röportajlar yapıyordu. Kastamonu’da yaşlı başlı amcaya sormuştu: - Belediye başkanından memnun musunuz? - Memnunuz… - Nesinden memnunsunuz? - Bize bir zararı dokunmuyor o yüzden memnunuz... Çoğu yerde bu tabloya rastlanabilir. Vatandaş hizmet almaktan umudunu kesmiş, zarar görmemeye razı!",https://www.milliyet.com.tr/yazarlar/melih-asik/secmece-onlar-7090061
Melih Aşık,HASAN ALİ YÜCEL,29 Şubat 2024,"Cumhuriyet tarihinde iz bırakan millî eğitim bakanlarından Hasan Ali Yücel (1997 - 26 Şubat 1961) 63. ölüm yıldönümünde anılıyor... 7 yıl 7 ay bakanlık yapan Hasan Ali Yücel’in Köy Enstitüleri’ni kurmak yanında en büyük hizmetlerinden biri dünya klasiklerinin dilimize çevrilmesi oldu. Bu amaçla Maarif Vekaleti içinde bir tercüme bürosu kuruldu. Büyük bir kongre düzenlendi. Ve o kongre ışığında kollar sıvanarak çalışma başlatıldı. Çeviri programı Alman mülteci bilim adamlarından Georg Rohde ile birlikte yapılmıştı... 1940 - 50 yılları arasında bu programın parçası olarak Almancadan 64, Fransızcadan 180, İngilizceden 46, Rusçadan 64, İtalyancadan 13, Eski Yunancadan 76, Latinceden 28, Farsça ve Arapçadan 23 eser çevrildi. O tarihe kadar elbette çeviri eserler yayınlanıyordu ama çevirmenler popüler hale getirmek için eserlerin aslına sadık kalmıyor adeta yeniden yazıyorlardı. Tercüme Bürosu ciddi bir çalışmayla dünya klasiklerini asıllarına uygun şekilde dilimize çevirdi. Dil bilmeyen vatandaşlar dünya klasiklerini aslına uygun çevirilerden okumak imkanına kavuştular. Bu hizmeti son yıllarda İş Bankası Kültür Yayınları ele aldı. Eski çeviriler yeniden basıldığı gibi yeni çeviriler yapıldı. Hasan Ali Yücel’in emekleri günümüzde de insanları aydınlatmaya devam ediyor.. SİGARA Kafe, kahvehane, restoran ve eğlence yerleri dahil, tüm kapalı alanlarda sigara ve diğer tütün ürünlerini yasaklayan özel bir kanun var... Öngördüğü cezalar da hafif sayılmaz... Sigara yasağını ihlal eden kişiye 977 lira, sigara içmeye izin veren işyerine 13 bin liradan başlayan para cezası öngörüyor. Peki bu kanun uygulanıyor mu? Hayır... Prof. Ali Ulusoy, Ankara’da Maidan alışveriş merkezinde bir mekanda akşam yemeği için yer ayırttıklarını ancak sigara dumanından içeri girip oturamadıklarını, telefon edip mekanı şikayet ettiklerini, ceza uygulanıp bilgi verilmesini talep ettiklerini, ancak kimsenin dönüp aramadığını anlatıyor T24’de... İstanbul ve İzmir’de durum farklı değil. Özellikle içki içilen mekanlarda sigara da içki gibi serbestçe içiliyor. Reklam olmasın diye ekranda sigara görüldü mü buğulanıyor. Ama tüketim azalmıyor artıyor. Sigara tekelleri kanunlardan daha güçlü... TEKLİF Zaman zaman Kadıköy’de kütüphanelere uğruyorum... İBB’nin Kadıköy ve Moda vapur iskelelerinin üst katlarıyla Müze Gazhane’de iyi döşenmiş, iyi ışıklandırılmış kütüphaneleri var. Ancak bu kütüphanelere kitap okumak isteyenlerden çok ödev yapan öğrenciler rağbet ediyor. Masaları onlar kapattıkları için kitap okuyana yer kalmıyor. Müze Gazhane’deki Afife Batur Kütüphanesi 7/24 açık. Diğerleri akşam 18, bazısı 21’de kapanıyor... Oysa personele iki kişi ilave ederek bu kütüphaneleri gece saat en azından 24’e kadar açık tutmak mümkün. Belediye gibi Kültür Bakanlığı da kendi kütüphanelerinde böyle bir program uygulayabilir. Böylece sadece Kadıköy’de değil tüm ilçelerde kütüphanelerin işlevi genişletilir... DENDİAS Yunan Savunma Bakanı Nikos Dendias, 22 Şubat günü bir radyo programında Ege’de Türk kıyılarının 3 mili dışındaki her şeyin Yunanistan’a ait olduğunu söyledi. E. Amiral Cem Gürdeniz bu sözleri şöyle yorumluyor: “Her şey demesinden ve sonraki yorumlarından hızını alamadığı ve sadece ada, adacık ve kayalıklar değil, Kıta Sahanlığı ve Münhasır Ekonomik Bölgeyi de kastettiğini anlıyoruz.” Siz istediğiniz kadar barış deyin, dostluk deyin, komşuluk deyin... Yunanistan’ı yönetenler o ilkokul yıllarında beri kafalarına sokulan Megali İdea’yı oradan söküp atamazlar. Dostluğu da barışı da o idealin gerçekleşmesi için araç olarak kullanırlar... Biz de bunu unutmayalım. TÜRK Zafer Partisi Genel Başkanı Ümit Özdağ’ın bir konuşması sosyal medyada oldukça hızlı dolaşıyor. Diyor ki Özdağ: “Türk demek aynı zamanda Müslüman demektir.” Oysa... Ne Türk’ün tanımında Müslümanlık vardır Ne Müslümanlığın tanımında Türklük var. Anayasa’ya göre ... “Türk Devletine vatandaşlık bağı ile bağlı olan herkes Türk’tür.” Avrupalılar bu ülkeye bin yıldır Türkiye, bu topraklarda yaşayan çeşitli din ve ırktan insanlara Türk demişlerdir. Din başka, ırk veya etnisite başka şey... Bunlar kişisel yoruma bağlı kavramlar değil. Pekala Hristiyan veya Musevi Türkler de vardır. Sayın Özdağ bu düşüncesini yeniden gözden geçirmeli.",https://www.milliyet.com.tr/yazarlar/melih-asik/hasan-ali-yucel-7085968
Melih Aşık,TUNUS HURMASI,24 Şubat 2024,"Ramazan yaklaşırken hurma ithali de hızlanmış. Markette hayli uygun fiyata (200 gramı 30 TL) görünce alacak olduk. Ama içeriğine bakınca durduk. Çünkü: “Hurma ve Glikoz şurubu” diyor... Tunus’tan ithal edilmiş, burada bir yerli firma tarafından paketlenmiş... Hurma zaten tatlı değil mi? Glikoz şurubuna ne gerek var? İnternette kısa bir araştırma yapınca mesele anlaşılıyor... Glikoz şurubu özellikle Tunus’tan gelen tatsız hurmalarda kullanılıyor, ürünü hem parlatıyor hem tatlandırıyormuş... Sağlıklı hurmalar örneğin Medine hurması parlak değil, daha iri ve daha pahalı. 500 gramı 200 lira civarında... Glikoz şurubu sadece hurmada mı var? Market raflarında cicili bicili ambalajlar içinde yer alan bisküviler, gofretler, çikolatalar, kurabiyeler, şekerlemeler gibi tatlı ürünleri inceleyin. Göreceksiniz ki hemen tamamında glikoz şurubu kullanılmaktadır. Genellikle genetiği değiştirilmiş mısırdan üretilen glikoz şurubu sağlığa aykırı olduğu için dünya ülkelerinde ya tamamen yasaklandı ya da kullanım kotaları düşürüldü. Bizde bir süre kota konuldu sonradan neredeyse serbest hale getirildi. Glikoz şurubu insanlarda hormonal bozukluğa yol açan, karaciğeri yoran, böbrek işleyişini bozan, çabuk acıktıran bu yüzden aşırı beslenmeye neden olan özellikleriyle tanınıyor. Hurma almaya niyetlenenler bu gerçekleri bilmeli... GALATASARAY Galatasaray, Sparta Prag takımına 4 - 1 yenilerek UEFA Avrupa ligine veda etti. GS’ı şampiyonlar liginden eleyen Kopenhag takımının kadro değeri 84 milyon euro idi. Sparta Prag’ın kadro değeri 54 milyon euro... GS’ın değeri ise 206 milyon euro... Pahalı GS onlara neden boyun eğiyor. Çünkü onlar alt yapıdan yetiştirdikleri genç futbolculara özellikle Kuzey ülkelerinden aldıkları gençleri ekliyor. Formasyonu iyi gençleri takım oyununa alıştırarak düşük maliyetli ama sonuca gitmekte başarılı ekipler oluşturuyorlar. GS ise büyük paralarla İngiliz kulüplerinin ıskartaya çıkardığı futbolcuları topluyor. Adları ünlü ama kendileri çaptan düşmüş. Bugün yarısı sakat, yarısı yedekte. Sahaya çıkanlar da tıknefes olunca 45 dakika 1 - 1’in üzerine yatıp tur atlama hayaline kapıldılar, büyük takıma yakışmayacak vakit geçirme taktikleri uyguladılar. Hem görüntü tatsızlaştı hem sonuç hüsran. YILDIZ 6 Şubat’ın yıldönümünde deprem bölgesini gezen ve izlenimlerini Milliyet’e harika yazılarla aktaran Prof. Nuran Yıldız’ın bir sözü var ki, insanı derinden yaralıyor. Depremin hemen ardından siyasi partiler, belediyeler, sivil toplum kuruluşları, iyi yürekli insanlar bölgeye yardıma koşmuşlardı. Ancak zaman içinde deprem bölgesi yalnızlaştı. Yardımlar kesildi. Hatay unutuldu. Nuran hoca hepimiz adına özeleştiri yaparak sözü şöyle noktalıyor: “Deprem sonrası yardım ettik diye unutma hakkımız var sandık.” JACKSON Quora diye sevimli bir internet sitesi var.. Çeşitli uluslardan insanlar diğer uluslar hakkında merak ettiklerini bu siteye yazıyor... O konuda bilgi sahibi olanlar da cevap veriyor, konuyu aydınlatıyor... Quora’ya yazan bir Amerikalı, Türk film ve dizilerini çok sevdiğini, sürekli Türkçe sözlü alt yazılı olarak izlediğini anlatıyor. Ve bir merakını dile getiriyor: - Sizin dizilerde sürekli olarak Jackson (Ceksın) diyorlar. Jackson’ın Türkçede bir anlamı mı var? Varsa nedir? Bu soruya bir Türkçe öğretmeni cevap veriyor. Kolay akla gelmeyecek harika bir cevap: - Bizim dilimizde gelecek zamanla ilgili fiiller (gele- ceksin, gide- ceksin, yiye-ceksin, içe- ceksin, ata- caksın, tuta- caksın” gibi sözcüklerle ifade edilir... Bu yüzden konuşurken sık sık “ceksin”,”caksın” diyoruz. Ama bunun Amerikalı Jackson’la ilgisi yok! FRANK Bu da aynı siteden bir fıkra.. Bir Arap aile İrlanda’ya göç etmiş. Çocukları okula başlamış. İlk gün öğretmen sormuş: Oğlum senin adın ne? - Muhammet öğretmenim... - Olmaz, demiş öğretmen, o senin eski adın bundan sonra senin adın Frank olsun... Çocuk akşam eve gitmiş. Annesi: - Muhammet okulda ne yaptın, diye sorunca: - Anne benim adım Frank, demiş çocuk, bana bundan sonra Frank diyeceksiniz... Annesi sinirlenip iki tokat atmış.. Akşam da babası aynı sözleri duyunca Muhammet’i güzel bir dayaktan geçirmiş. Ertesi gün çocuğun yüzündeki şişlikleri gören öğretmen merakla sormuş: - Bu ne hal evladım ne oldu sana? Çocuk ağlamaklı: - Dün akşam Arapların saldırısına uğradım öğretmenim...",https://www.milliyet.com.tr/yazarlar/melih-asik/tunus-hurmasi-7083304
Melih Aşık,Dilsiz rehber!,20 Şubat 2024,"Turist rehberliği meslek kanunu TBMM komisyonundan geçti. Yakında genel kurula gelecek olan yasaya rehberlerden ve bu alanda eğitim veren akademisyenlerden tepki var. Sakıncalar şöyle özetleniyor: 1- Arkeoloji ve sanat tarihi gibi bölüm mezunlarına ayrı bir eğitim almaksızın, yüz saatlik bir kurstan sonra rehber olabilme hakkı tanınmaktadır. 2- Her tur aracında bir rehber bulundurma zorunluluğu kaldırılmaktadır. 3- Turist rehberlerinin en az bir yabancı dil bilme zorunluluğu kaldırılmaktadır. Yabancı dil bilme zorunluluğunun kaldırılmasının gerekçesi ilginç: “Yabancı dil şartını sağlayamadığı için rehber olamayanların mağduriyetini gidermek ve iç turizmde artan Türkçe rehber ihtiyacını karşılamak...” Mesleğin profesyonelleri 100 saatlik eğitimle turist rehberi olunamayacağını, yeterli eğitim almayan rehberlerin turiste doğru bilgi veremeyeceğini hatırlatıyor. Yabancılar kendi rehberlerini getirebilecekler. Prof. İlber Ortaylı da yeni tasarıya itiraz ediyor ve bakınız ne diyor: “Güya rehberlerin Türkçe bilmeleri yeterli olacakmış. Daha sonra yabancı dile isterse birisi çevirecekmiş. Hangi turist grubu buna sabreder? Lisan turizmin temel unsurudur. Bırakınız bir tercüman rehberi, garsonun ve taksi şoförünün bile belli ölçüde lisan bilmesi gerekir...” Yasaya bazı turizm acenteleri de karşı çıkıyor. Bu alana bir karmaşa getireceğini savunuyorlar. Tasarı mutlaka daha geniş ölçekte tartışılmalı... KUSUR Erzincan İliç altın madeninde yaşanan facianın ardından Erzincan Cumhuriyet Başsavcılığı tarafından hazırlatılan bilirkişi ön raporunda Anagold Madencilik şirketi “tali” yani ikinci derecede kusurlu bulunmuş... Bu tespit neden mi önemli? Çünkü şirkete karşı ölen işçilerin ailelerince tazminat davaları açılacak, şirket önemli para cezalarına çarptırılabilecekti. Vadiye akan 20 milyon metreküp toprağın taşınması ve diğer zararlar da şirkete ödetilecekti. Şirket nihai bilirkişi raporunda da yine böyle “tali kusurlu” sayılırsa tazminatların ağırlığından kurtulacak. PAZARCI Televizyon muhabiri yaşlı başlı bir pazarcıyla sohbet ediyor… Fiyatlar nasıl, diye soruyor Yaşlı pazarcı meyveleri göstererek anlatıyor... - İyi... Mandalina, 12 liraya alıyoruz 25 liraya satıyoruz... Portakal, 8 liraya alıyoruz 20 liraya satıyoruz... Konuşma ilerleyince pazarcı bir itirafta bulunuyor: - Bizde vicdan yok, fiyatları istediğimiz gibi koyuyoruz... Televizyon muhabiri şaşırıyor... Pazarcı devam ediyor: - Belediye kontrol etse böyle olmaz... Kontrol etseler kimse malını bu kadar pahalıya satmaz. Belediyeler fiyat kontrolu yapar mı? Göstermelik yaparlar. Ancak genelde esnafa ilişmezler. Çünkü esnaf belediyelerin payandasıdır. Tabii fiyatları ve kaliteyi kontrol edecek olan yalnızca belediyeler değildir. İlgili bakanlıkların da çeşitli aşamalarda müdahale imkânı vardır. Ancak esnaf örgütlüdür ve hep koruma altındadır! MEDENİ YAŞAM 17 Şubat 1926, Medeni Kanun’un TBMM’de kabul edildiği yıldır. 98. yıldayız. Medeni kanun bu ülkede en başta kadın haklarını ve aile düzenini yasaya bağlamıştır. Bu kanunla her alanda kadın erkek eşitliği sağlandı. Kadın ikinci sınıflıktan kurtarıldı. Atatürk, kanun henüz Meclis’ten çıkmadan kendi yaşamında uygulamıştır. İzmir’de Latife Hanım’la nikahını imam değil İzmir kadısı kıymıştır. Özel Kalem Müdürü Hasan Rıza Soyak’ın anılarından aktaralım: “Latife Hanım’ın babası Muammer Bey’in evinde yapılan nikâh töreni gayet sade olmuştu. O zamanki usule göre törende nikâhlanacaklar bulunmazdı. Onların yerine seçtikleri vekiller ile şahitler bulunurdu. Atatürk ve Latife Hanım vekil tayinine lüzum görmemişler, bir yenilik olmak üzere, törende bizzat hazır bulunmayı tercih etmişlerdi...” Kadının nikah masasına oturması bile mümkün değildi daha önceleri... TOMO Tele 1 televizyonunda hafta sonu ana haberlerini sunan Burçin Atılgan canlı yayında anlattı: “Ağabeyim akciğer kanseri olduğu için doktor benden akciğer tomografisi istedi. 1,5 aydır hastanede yaşadığım için ‘Burada çektireyim’ dedim. Fiyat sordum. ‘12.500 TL’ dediler. Devlet hastanesinden de ‘En erken temmuz’ dediler. Akciğerlerimden söz aldım, temmuza kadar herhangi bir eylemde bulunmayacaklar.” REİS Bakliyat ürünlerinde en tanınmış marka olan Reis Gıda, enflasyonla mücadele kapsamında fiyatlarını dondurma kararı aldı. Reis, 20 Ocak tarihinde açıkladığı fiyat listesini Ramazan sonuna kadar yani 80 gün fiyatları sabit tutacak. İyi karar...",https://www.milliyet.com.tr/yazarlar/melih-asik/dilsiz-rehber-7081482
Melih Aşık,Sihirli pabuçlar,22 Şubat 2024,"İthal malı spor ayakkabılar satan bir mağazadayız... Tezgahtar arkadaş bir iki model çıkarıp önümüze koyuyor... Birini giymek için eğiliyorum... - Eğilmenize gerek yok, diyor... Bir çekecek yok mu, diyorum, eğilmeden giyeyim… - Çekecek kullanmanıza da gerek yok... - Neden? - Çünkü bu eğilmeden ve el sürülmeden giyilen model... Böyle bir ayakkabıyı ilk kez duyuyorum... - İyi de eğilmeden giyersem ayakkabının topuğunu ezerim. - Topuğu ezilmez, basabilirsiniz... Tezgahtarın dediği gibi ayakkabıyı eğilmeden, topuğuna basmayı da göze alarak giyiyorum... Topuk kısmı adeta çelikten ne eziliyor ne bükülüyor... Şimdi ayağımda o ayakkabıdan bir çift var... Eğilmeden, el sürmeden, vakit kaybetmeden giyip çıkarıyorum... Bu ünlü firmalar yüzlerce uzman çalıştırıyor. Bu uzmanlar gece gündüz böyle yenilikler üzerinde çalışıyor, akla gelmedik modeller yaratıyorlar. Tabii yalnız ayakkabı sanayi değil... Otomobil sanayiinden tıbbi ürünler sanayiine, mobilya sanayiinden gıda sanayiine yüzlerce sektörde binlerce uzman, hayatı daha kolaylaştıracak aynı zamanda şirket kârlarını katlayacak ürünler yaratıyor. Bizim coğrafya ise araştırma, geliştirme, yaratıcılık, bilim, üretim gibi kavramları bir yana itmiş, kendini öteki dünyanın sırlarını çözmeye vakfetmiş, sadece pazar olma görevini yerine getiriyor. GEMİLER Savunma Sanayi İcra Komitesi, Türkiye’nin ilk uçak gemisinin tasarım çalışmalarına başlandığını açıkladı. Bu dev gemi 286 metre uzunluğunda, 68 metre genişliğinde ve 60 bin ton ağırlığında olacakmış. Haberi okuyan E. Gen. Nejat Eslen merak ettiği soruları sıralamış: Bu geminin maliyeti ne olacak? Bu gemi hangi amaçla, nerede, kime karşı kullanılacak? Bu gemi hipersonik füzelere karşı nasıl korunacak? TSK’nın ihtiyaç önceliği uçak gemisi midir? Nejat Eslen diyor ki: “Donanması olmayan Ukrayna, Rusya’nın Karadeniz’deki savaş gemilerinin üçte birini insansız uçak, insansız gemi ve füzelerle kullanılmaz duruma getirdi. Husiler, benzer yöntemlerle ABD, İngiliz ve İsrail gemilerini hedef yapmaya devam ediyor. Büyük gemiler kolay hedef oluyor. Yeni savaş düzeninde dronların ve hipersonik füzelerin önemi artıyor. Kanımca Türkiye hipersonik füzeler üretmeye daha çok ağırlık vermeli. REKLAM Televizyonlardaki atışma programlarının en kızışmış anında spiker konuşmacıların sözünü kesiyor: - Size sonra geleceğim, şimdi kısa bir ara veriyoruz, reklama gidiyoruz... Haydii işin yoksa bekle... Bu arada sıkılıp bir başka kanala geçiyorsunuz, geri döndüğünüzde o tartışma çoktan bitmiş oluyor. Bu düzen böyle gidiyor. Bir tarihte bir İtalyan karikatürü görmüştük... Haber spikeri konuşuyor: - Sayın seyirciler şu anda haber aldığımıza göre üçüncü dünya savaşı başlamış bulunuyor. Ama önce reklamlar, ayrıntılar sonra... TCDD TCDD tarafından, “Görevde Yükselme” kapsamında yapılan sözlü sınavlarda adaylara “Penisilin kaç yılında bulunmuştur?”, “Yapay zekanın Türkiye’deki yol haritasını çizen belge nedir?”, “Toricelli yasası nedir?” “Celcius’a göre en düşük sıcaklık nedir?” gibi sorular sorulmuş. Birleşik Taşımacılık Sendikası, mülakatta adaletsizlik yapıldığını, başarılı elemanların başarısız gösterildiğini öne sürerek Diyarbakır ve İstanbul’dan Ankara’ya yürüyüş başlattı. Mülakatta sorulan sorulardan biri de şu: “Ravza i mutaharra nedir?”. Meğer Hz. Peygamber’in kabrinde bir yer imiş. Bilemeyen başarısız sayılmış... OKUYORUM İstanbul Valiliği, “Ben okuyorum, İstanbul okuyor” projesini başlattı. Proje kapsamında okullara 605 bin kitap alındı. Ancak kitap listesi kimi tartışmalara yol açtı. Listede yazar olarak, Yavuz Bahadıroğlu, Ahmet Kabaklı, Erhan Afyoncu, Mustafa Kutlu, İskender Pala, Osman Yüksel Serdengeçti, Rasim Özdenören, Necip Fazıl Kısakürek gibi isimler yer alıyor. Türkiye Yayıncılar Birliği Başkanı Kenan Kocatürk, “Belirlenen kitaplar arasında, ne Nâzım Hikmet, Yaşar Kemal, Orhan Kemal, Fakir Baykurt, Sabahattin Ali gibi şair ve yazarların, ne de Reşat Nuri, Hüseyin Rahmi, Halide Edip gibi isimlerin yer almadığını belirterek, “Böyle bir seçkide, çocukların ilgisini çekecek, aynı zamanda onlara katkı sunacak eserlerin tespitinin bir komisyonca yapılması gerekir” diyor.",https://www.milliyet.com.tr/yazarlar/melih-asik/sihirli-pabuclar-7082350
Melih Aşık,3 mart yasaları,05 Mart 2024,"Devrim yasalarının 100. yılındayız. Cumhuriyet’in ilanından 6 ay sonra, 3 Mart 1924’te çıkan üç yasa ülkenin yaşamına yeni bir yön vermiştir... 1- Halifeliğe böylece dini egemenliğe son verilmiştir. 2- Şeriye ve Evkaf Bakanlığı lağvedilmiş, yerine Diyanet İşleri Başkanlığı ve Vakıflar Genel Müdürlüğü kurulmuş, laikliğin temeli atılmıştır. 3- Tevhid-i Tedrisat (Öğretim Birliği) kanunu ile tüm yurtta öğretim birliği sağlanmıştır. Daha öncesinde eğitimde şöyle bir karmaşa vardı: 1- Osmanlı Maarif Nezareti yalnızca kendi açtığı az sayıda rüştiye (orta okul) ve idadileri (lise) yönetiyordu. 2- Yabancı ülkelerin misyonerlerinin açtığı ilk, orta ve yüksek okulların sayısı devletten birkaç kat daha fazlaydı. 3- Özel vakıflar kendi medrese ve sibyan mekteplerini yönetiyordu. 4- Şeriye ve Evkaf vekaletine bağlı medrese ve mektepler vardı. 5- İl özel idarelerinin sibyan, rüştiye ve sanat mektepleri vardı. 6- Köy ve mahalle mektepleri bağımsızdı. 7- Kişilerce açılan özel okullar denetim dışıydı. 8- Azınlık okulları da misyoner okulları gibi bağımsızdı. Bu okulları yönetenler çocukları kendi yaptığı başına buyruk programla eğitiyordu. Atatürk o yüzden: - Eğitim ve öğretimde bütünleşme yapılmadıkça aynı düşüncede, aynı inanıştan bireylerden oluşmuş bir ulus yapmaya olanak yoktur, diyordu... Üç devrim yasası hem laik cumhuriyetin hem ulusal birliğin temeli olmuştu. ESRARLI SİGARA Medyada sık sık baskınlarda ele geçirilen kaçak elektronik sigara haberlerini okuyoruz... Anlaşılan çeşitli illerde hareketli bir elektronik sigara trafiği var. Bu arada bir emekli korgeneralin Kıbrıs’tan Türkiye’ye elektronik sigara kaçırırken yakalanıp hapse atıldığı haberlerini de okuduk... Elektronik sigara Avrupa’nın çeşitli ülkeleriyle ABD’de serbest. Türkiye’de, isabetli bir karar sonucu, yasak. Elektronik sigarada kağıt bulunmadığı için kanserojen etkisi az. Ancak içinde nikotin çok ve kolayca bağımlılık yapıyor. Sigaraya göre kolay taşınıyor, etrafa koku yaymadan ve hissettirmeden içilebiliyor. Uluslararası tekeller “zararı azaltılmış ürünler” adı altında elektronik sigara üretimine destek veriyor. Türkiye’de sigara ile savaş konusunda büyük çabalar sarfetmiş olan Prof. Elif Dağlı ile konuyu konuşuyoruz. Elif Hanım yeni bir tehlikeyi haber veriyor: - Sigara tekelleri elektronik sigaraya esrar, marijuana gibi uyuşturucular eklemek için hazırlık yapıyor, diyor... Türkiye sigara ile mücadeleyi iyice gevşetmiş durumda. Elektronik sigara ile gelen yeni tehlikeleri de görmek ve önlem almak zorundayız. DAVALAR Medyada haber: “Bayrampaşa Cezaevi’nde, 12 kişinin hayatını kaybettiği 19 Aralık 2000’de düzenlenen “Hayata Dönüş Operasyonu”nda görev almış 194 sanığın yargılandığı davaya devam edildi.” Aradan geçmiş 24 yıl... Ölen ölmüş... Kalan sağlar hayatın orasına burasına savrulmuş, kimi çoluk çocuğa karışmış, kimi hakkın rahmetine kavuşmuş. Dava sürüyor. Yargıtay Onursal Başsavcısı Sami Selçuk davaların bir - iki celsede sonuçlanması gerektiğini söyler. Gerçekte ise özellikle kamu davaları böyle yıllarca sürer. Demokratik rejimde, seçimle gelenler dahil, her kamu görevlisi halka hesap vemek zorundadır. Bu sağlanamazsa hem devlete güven kalmaz hem de kimileri suç işleme ayrıcalığına kavuşmuş olur. Eğer adalet aranıyorsa bir kamu davası 24 yıl sürmez. Davalar kamu görevlilerini kurtarmak için böyle sürüncemede bırakılır. Biz şu demokrasiyi öğrenemedik gitti... TORPİL Din İşleri Yüksek Kurulu Üyesi İdris Bozkurt, torpille işe alımlar konusunda dedi ki: “Kişinin hak etmediği işe girmesi tasvip edilecek bir şey değil. Fakat girdikten sonra emek verdi ve onun karşılığında da bir kazanç elde etti. Kazanç tamamen meşrudur.” Peki hakkı yenenler ne oluyor? Neyin cezasını çekiyorlar? Bu arada okurumuz diyor ki: - Futbolda aynen bu kural uygulanıyor. Hakem haksız bir penaltı verdi diyelim... Oyuncu penaltıyı gole çevirince takım galip sayılıyor ve 3 puanı helalinden alıyor! TİYATRO Kimi medya organlarında ısrarla Türk Edebiyatı yerine Türkiye edebiyatı, Türk Sineması yerine Türkiye sineması gibi ifadeler kullanılıyor. Bu arada tiyatro da nasibini almış. Tiyatro sanatçısı Sevtap Çapan diyor ki: “Şu anda insanlar Türk Tiyatrosu demeye bile çekiniyor, ‘Türkiye tiyatrosu’ diyor. Hayır, Türk Tiyatrosu!” İşte gerçek Türk sanatçısı...",https://www.milliyet.com.tr/yazarlar/melih-asik/3-mart-yasalari-7089033
Melih Aşık,Fatsa kapandı,27 Şubat 2024,"Erzincan’daki felaket tartışılırken bir iyi haber geldi, Fatsa’daki altın madeni kapatıldı. Fatsa’daki çevre zararlısı madene karşı yöre halkı, hukukçular ve siyasiler hukuk savaşı vermekteydi. Bu savaş toprağın gerçek sahipleri lehine sonuçlandı Geriye Fatsa tepelerinde onlarca futbol sahası genişliğinde kelleşmiş bir alan ve liç yığınları kaldı... CHP Ordu Milletvekili Mustafa Adıgüzel kalan mirası anlatıyor: - Fatsa’daki maden alanlarına maden yönetimi tarafından önce ağaç ekildi tutmadı sonra suni çim ekildi, ısrarla sulanmasına rağmen o da tutmadı... Üzerinde ot bile yetişmiyor... Söz geriye kalan liç yığınlarına geliyor... Erzincan’da heyelana dönüşüp vadiye akan işte bu toprak yığınlarıdır. Diyor ki Adıgüzel: - Bu topraklar siyanürlüdür. Evet siyanür kanserojen bir madde değildir. Ancak siyanürle ayrıştırma sırasında bu topraklardaki kobalt, kurşun, arsenik gibi kanserojen maddeler de açığa çıkmıştır. Bunlar yeraltı sularına karışırsa tüm çevreyi ve insan varlığını etkileyecektir. CHP’li vekilin bir iddiası daha var: “Bu topraklara fındık ekilse hem zehirlenme olmaz hem ekonomiye katma değeri daha yüksek olurdu...” Fatsa’da kurallara uygun çalışmayan madenin kapatılması iyi haber. Ama yarın bir başka mahkeme kararıyla maden tekrar açılır mı? O da bilinmez! HEZİMET Basketbol milli takımı Avrupa şampiyonası elemelerinde kendi sahasında İzlanda ile karşılaştı. Millilerimiz maçı son 3 saniyede atılan topun çembere girmesi sonucu bir sayı farkla 76 - 75 kazanabildi. İzlanda 370 bin nüfuslu bir ada. Dünya sıralamasında biz 24. onlar 48. sırada Son saniyedeki mucize basket olmasa bir hezimet yaşanıyor olacaktı... Türk basketbolu neden bu halde? Takımlara bakınca anlarsınız... Her takımda çoğu Amerikalı 8 - 10 yabancı oynuyor. Türk çocukları bir iki dakika süre ya alıyor ya almıyor. Bizim çocuklar büyük takımların kapısından içeri zor giriyor. Bu tür bir spor politikasının amacı ne olabilir? Amerikalı siyahi basketbolculara iş bulmak mıdır amaç? Sonuçta 85 milyonluk bir ülke, 370 bin nüfuslu adayla baş edecek bir takım çıkaramaz oldu. Bu başarısızlığın bir sorumlusu yok mu? Bu acı tablonun karşısında neden bir çift laf etmiyorlar. TEREYAĞ Marketlerde satılan ürünün adı “Tereyağlı milföy hamuru”... Paketin arkasında “içindekiler” anlatılmış.. Tereyağı yüzde 1... Geçenlerde sütlü salep diye satılan ürünü yazmıştık... İçindeki salep tozu 10.000’de 1 (on binde bir) idi. Tabii ürüne bol miktarda tereyağı veya salep aroması koymayı ihmal etmiyorlar... Bizde tüketiciyi koruma konunu var mıdır? Vardır... Sayısı 6502... Ama tüketiciye karşı bu tür cambazlıklara maalesef kanun da çare olmaz. Cambazlar kanunlardan güçlüdür. ÇOCUĞA SALDIRI Ankara Mamak CHP Belediye Başkanı adayı imiş... Yanında partililerle ilçeyi dolaşırken çocuklara rastlıyor. Bunlar 8 - 10 yaşında temiz yüzlü çocuklar. Onların Iraklı olduğunu öğreniyor. Hemen çocukların gözlerine bakarak nutuk atmaya başlıyor: “Bunların memleketlerine gönderilmesi lazım. Gönderirim ben bunları memleketine. İsterse oy da vermesin insanlar bana. Bu çocuklar yarın memlekete büyük sorun olacak.” Bunları çocukların önünde onların yüzüne bakarak söylüyor. Yaşanan göç krizinin sorumlusu onlarmış gibi konuşuyor. Oysa o çocuklar da göç dramının mağdurları. Krizle ne ilgileri, ne günahları var. Onları bu şekilde aşağılarsanız yarın olmayacakları varsa sorun olurlar. Esas sorun mu? CHP’nin bu ana konularda bütün üyelerinin uyacağı bir parti programının olmayışıdır esas sorun... DİYABET Diyabet hastaları şeker düzeylerini ölçmek için ölçüm çubukları kullanır. Accuchek marka çubukların 50 adetlik kutusu geçmişte 38 liraydı ve bunu devlet öderdi. İlaçlara zam geldikçe devlet payını artırmadı, farkı hastaya yükledi. Bugün Accuchek ölçüm çubuklarının kutusuna devlet katkısı hâlâ 38 lira. Hasta ise kendi payına 200 lira ödüyor. Bu çubuklar lüks değil. Diyabetliler şeker düzeyini sürekli ölçmek ve ilaç miktarını ona göre ayarlamak zorunda. Dahası... Bu çubuklar son haftalarda eczanelerde bulunmaz oldu. Soruyorsunuz.. Eczacı ne zaman geleceğini bilmiyor. Tabii sadece bu değil. Çeşitli ilaçlar zaman zaman ortadan kalkıyor. Sonra bir gün yeniden geliyor. Eczaneler neden kaldırıldığını, gelip gelmeyeceğini veya ne zaman geleceğini bilmiyor. Siz eczane eczane dolaşıp acaba tesadüfen bir kutu kalmış olur da bulur muyum, diye koşturuyorsunuz... Böyle bir tıp düzeni olabilir mi?",https://www.milliyet.com.tr/yazarlar/melih-asik/fatsa-kapandi-7084512
Melih Aşık,SAHTE YAĞLAR,13 Şubat 2024,"Haber geçenlerde gazetelerde yer aldı “Antalya’da yapılan baskında 2,5 ton sahte zeytinyağı yakalandı...” Baskın yapılan depoda 80 kilo pamuk yağı, plastik bidonlar, zeytinyağı aroması ve 2,5 ton sahte zeytinyağı bulunmuş... Zeytinyağı aromasıyla satılan zeytinyağı sahte sayılıyor demek... İçine birkaç gram da zeytinyağı konulsa yine sahte sayılacak mıydı? Sayılmaması gerekirdi Nedenine gelince... Geçenlerde bu sütunda yazdık. Ünlü bir marka altında salep diye satılan ürünün içinde sadece “on binde bir” oranında salep bulunuyordu ama aroma ile salep kokusu verilen toz, salep diye satılıyordu Gıda dedektifi adlı sitede bir başka haber... Ünlü bir firma margarin yağını “Tereyağı Lezzeti” diye satıyor. İçinde tereyağı yok ama tereyağı aroması varmış. Tereyağı rengini alması için bazı kimyasallar da eklenmiş. Vatandaş tereyağı süsü verilmiş bu ürünü tereyağı diye satın alıyor ve yiyor. Bu ürün sahte tereyağı sayılmıyor. Piyasada vanilya diye satılan ürünün içinde yüzde 1 vanilya ya var ya yok. Aroma ile vanilya süsü veriliyor. Sahte sayılmıyor. Bazı meyve sularının üzerinde açık açık içinde meyvenin aromasının bulunduğu belirtiliyor. Meyve diye aromasını içiyorsunuz. Evet etikette karınca duası gibi harflerle içerik yazıyor. Ama kim okuyor? Okuyan da zaten çoğu yabancı dilde yazılmış formülleri olumlu bir şey sanıyor. Piyasa böyle işliyor... POTADAN Basketbol maçlarını da futbol kadar keyifle izliyoruz. Basketbol daha centilmen, her anı daha heyecanlı, daha teknik bir spor. İzleyenlerin çoğalmasını diliyoruz. Bu arada kurallar maç sırasında veya aralarda sık sık hatırlatılmalı ki, izleyenler belli bir bilinçle seyretsin ve oyunun keyfine varsın. Bu konuda Nejat Eslen dostumuzun yeni fikirleri var... Diyor ki: - Bizim gençliğimizde pivotların boyları 2 metre civarında olurdu. Şimdilerde 2 metre 20 santime kadar uzanıyor. Çemberin yüksekliği 3 metre 5 santimetre. Uzun boylular topu neredeyse elleriyle potanın içine koyuyor. - Peki ne yapmalı? - Potaları yükseltmeli... Nejat Eslen devam ediyor: - Voleybolda kadınlar için file yüksekliği erkeklerden daha aşağıda. Ancak basketbolda kadın erkek aynı yükseklikte potaya top atıyorlar. Bence erkekler için pota yükseltilmeli, kadınlar için bugünkü gibi kalmalı. Öneriyi FİBA’nın dikkatine sunalım… SÖZ “Gazetelerin ilk önce spor sayfalarını okurum, burası başarı ve galibiyet haberleri ile doludur. Cesaret verir. Birinci sayfada ise sadece birilerinin hatalarından bahsedilir. Canınızı sıkar.” Earl Warren ANITLAR 6 Şubat depreminin birinci yılında hatırlarken... Adil Hacıömeroğlu ilginç bir öneride bulunuyor... Bakınız ne diyor: “Büyük deprem felaketinin etkilediği 11 ilde deprem anıtı yapılmalı. Bunun için kentlerde simgeleşen yıkıntılar var. Bence onlar kaldırılmamalı. Bu yerler kamulaştırılarak anıta dönüştürülmeli. Ayrıca kent caddeleri boyunca depremde yaşamını yitirenlerin ad, soyadları, doğum tarihleri, kısa özgeçmişleri yazılı fotoğrafları asılmalı. Bu yollarda yürüyenler, ister istemez bu kişilerin gözlerine bakıp derin üzüntü duyacaklar. Bu derin acı, onlarda bir deprem bilincinin oluşmasını sağlayacak. İnsanlar, fotoğraflarla her göz göze geldiklerinde kendi kendilerine: “Burada benim fotoğrafım da asılı olabilirdi” diye içinden geçirecek. Bu da kişisel ve toplumsal duyarlığı artıracak depremlere          karşı...” SATICI Okul yıllarımızda pantolon, ceket için kumaş alınır, terziye verilirdi. Annemle kumaş almaya Sultanhamam’a giderdik. Oradaki satıcılar çoğunlukla Yahudi idi. Raflardaki kumaştan beğendiğinizi indirir, evire çevire açardı. Beğenmediniz mi? Başka topu indirirdi. 15 - 20 top indi, siz yine beğenmediniz öyle mi, bu defa hepsini teker teker özenle toplar yine raflara yerleştirirlerdi. Hiçbir şey almasanız da yüzlerinde sıkkınlık göremezdiniz. Rum garson veya Ermeni tamirci keza... Önce işini iyi yapmayı, müşteriyi memnun etmeyi düşünürdü. Müşteri velinimetimizdir, şiarını onlar daha iyi uygulardı. O yüzden iş hayatında başarılı oldular, para yaptılar, Burada hayat onlar için zorlaşınca toplanıp gittiler. Satıcı adabını da birlikte götürdüler. Şimdi alışveriş etmeye girdiğimiz mağazalarda satıcıların yüzlerini ve davranışlarını görünce o eski günleri anımsıyorum......",https://www.milliyet.com.tr/yazarlar/melih-asik/sahte-yaglar-7078208
Melih Aşık,TRT 56. YIL,03 Şubat 2024,"TRT Ankara Televizyonu’nun yayına başlamasının 56’ncı yılındayız... 31 Ocak 1968’de bizler 25 yaş civarında genç, heyecanlı, gelecekten umutlu elemanlar olarak kolları sıvıyoruz... Kamera- manlar, ışıkçılar, ses teknisyenleri, montajcılar Alman uzmanlardan ders alıyor… Biz programcılar BBC’den gelen İngilizlerden... Tercümanımız Betül Mardin... Haftada üç gün yayın yapıyoruz. Yayını sadece Ankara ve çevresi alıyor. Alıcılar siyah beyaz. Buna rağmen cihaz satışları patlama yapmış durumda. Telesafir dönemi başlamış. Televizyon cihazı satın alanlar biraz da pişman. Çünkü konu komşu akşamları çat kapı eve doluşuyor, ekranın başına geçip sihirli kutunun içinden çıkacak görüntüleri bekliyorlar. Dış çekimler için topu topu 4 kamera var. Onları da Haber Merkezi meşgul ettiği için program çekecek kamera bulamıyoruz. Kamera bulsak ses cihazı bulmak mesele oluyor. Film çekilecek, banyodan çıkacak, ardından bu defa montaj masası kapma, seslendirme stüdyosundan randevu alma kavgaları patlak verecek. Sonuçta ortaya çıkan programlar pek ahım şahım değilse de Ankaralılar büyük merakla izliyor. Siyah beyaz ekran başında kimi zaman 15 - 20 kişinin toplandığını gazete röportajlarında görüyoruz... Adalet Partisi iktidarda ve biz gençler doğruları ekrana getiriyoruz. Bu yaptığımız muhalefet sayılıyor. TRT özerk. İktidar kurumun kapısından içeri adımını atamıyor. Halk memnun ama onlar küplere biniyor. AP’den iki milletvekili TRT’nin yakasını bırakmıyor. Birisi İhsan Ataöv, diğeri Fethi Tevetoğlu... Bir gün yayın nöbetçisiyim. Telefon geliyor. Arayan kendisini Ataöv’ün eşi olarak tanıtıyor. Uzun uzun bizi bize şikayet ediyor. O sırada yayında bir köy filmi oynuyor ve ekrandan bir eşek geçmekte. Kadını görünce avaz avaz bağırıyor: - Eşeğin bile en sıskasını çekmişsiniz yazıklar olsun sizeee... Beni bir gülme alıyor, hanım telefonu yüzüme kapatıyor. 12 Mart darbesinin yaklaştığı dönemde AP ipleri sıkıyor. Genel Müdür Adnan Öztrak’a baskı artıyor. Bize program yaptırmıyorlar artık. TV’nin yeni müdürü Güntekin Orkut toplantıda elemanlara: - Bu binaya girerken şahsi fikirlerinizi portmantoya bırakacaksınız, talimatını veriyor... Baskılarla dalga geçen bir yazı yazıp yetkililere gönderiyorum. O arada bir Dev Genç mitinginde yumruğumu kaldırdığım iddiaları var. 12 Mart darbesinin ardından ilk atılan televizyoncu ben oluyorum. Kısmetimizi artık Ankara’nın ilan gazetelerinin kümeleştiği Rüzgarlı Sokak’ta arayacak, darbe döneminin tatsız günlerine daha fazla dayanamayarak Almanya ve ardından İsveç’te işçilik günlerine uzanacağım. Darbe sonrası bir gün Senato’da konuşan AP’nin Dışişleri Bakanı İhsan Sabri Çağlayangil’in sözlerini gazetelerde okuyorum: “TRT bize kan kusturdu” diyor... TRT yeni anayasa ile özerkliğe veda ediyor. Bunlar olalı 50 yılı geçti... Belleğimizde hâlâ taptaze duruyor. Kimi zaman sıkıntılı, kimi zaman kavgalı ama tümüyle renkli günlerdi. Rüzgâr gibi geçti. Anıların tozları kaldı mazinin sayfalarında. PERDE AÇILIYOR İşte ilk gece... TRT Televizyonu yayına başlıyor... Açılışı program müdürümüz Mahmut Tali Öngören yapıyor ve yayın ilkelerimizi anlatıyor. Bir ara radyodan alışkanlık “Sayın dinleyiciler” diyecek sonra hemen özür dilerek sözlerini “Sayın seyirciler” diye düzeltecektir. Özgür ve demokrat bir kişilik olan Mahmut Bey de iktidar ve yönetimle anlaşamayacak, bir süre sonra görevden alınacaktır. Onu her zaman saygıyla anıyoruz.",https://www.milliyet.com.tr/yazarlar/melih-asik/trt-56-yil-7073526
Melih Aşık,CANİ DEDİKLERİ,06 Şubat 2024,"Merhamet sahibi bir taksi şoförü, üşümesin diye aracına aldığı 19 yaşındaki genç tarafından üç kurşunla öldürüldü. Geçenlerde bir başka katil sanığı cinayeti anlatırken, “Falancayı öldürecektim ama onu bulamayınca yakın arkadaşını öldürdüm” demişti. Her gün bunlara benzer insanlık dışı olaylara tanık oluyoruz... Bir adam tutuyor eski eşini çocuklarının gözü önünde öldürüyor. Bir başkası gürültü yaptı diye komşusunu vuruyor. Bu katillere, “cani”, “kalleş” “manyak” demek sorunu çözmüyor. Bunlar genelde kendini yalnız, yabancı, sevgisiz, umutsuz hisseden ve o yüzden herkese düşman olan insanlar. Toplumda bu tür insan çok. Hepsi cinayet işlemiyor. Çoğu bir biçimde kendine ve çevresine zarar veriyor. Birçoğu rahatlatıcı haplar ya da uyuşturucuyla ayakta duruyor. Bir toplum sağlığı sorunu söz konusu... Cinayete dönüşen cinnet halinin sosyal nedenlerine inmek zorundayız. METANET Cumhuriyet tarihinin en yıkıcı depreminin birinci yılında... Acılı ailelere metanet, yeni konutlarını bekleyen yöre halkına sabır diliyoruz. Depremde yıkılan konutlara imar izni veren kamu ve belediye görevlileri yargılanmadıkça gelecekteki felaketlere davetiye çıkarılmış olacağını bilvesile kaydediyoruz. KANTİN Eğitimde 2. dönem başladı. 20 milyonu aşkın öğrenci okul yolunu tutarken, İstanbul Kantinciler Odası fiyat tarifesini yayınladı. Buna göre okul kantinlerinde 90 gram simit, 60 gram poğaça ve açmanın fiyatı 15 lira olarak belirlendi. Meyve suyu 20, küçük ayran 13 ve süt çeşitleri 17 lira şeklinde fiyatlandı. Beyaz peynirli sandviç ve tost 40 lira... Listeye göre, 50 gram et döner 75, ekmek arası köfte 75 lira, 65 gram hamburger 65 liradan satılacak Kantinden alışveriş birçok öğrenci için lüks oldu. Bu bir yana... Okullarda öğrencilere hiç değilse sağlıklı ve ücretsiz içme suyu sağlansa... Çocuklar musluk suyuna talim etmese... Bu kadarına da razıyız... TUZ Anne ile çocuk konuşuyorlar. Anne çocuğa: -Oğlum komşudan gidip biraz tuz ister misin, diyor... Çocuk şaşırıyor: -Anne evde tuz var, neden komşudan isteyelim? Annesi anlatıyor: -Oğlum onlar fakir. Bizden bir şey istemeye utanıyorlar. Biz onlardan bir şey istersek onlar da ihtiyaç duydukları şeyler olursa bizden istemeye cesaret ederler, faydamız dokunur... İnsancıl bir öykü olarak aktarıyoruz... MAHRUKİ Depremlerdeki etkili çalışmalarıyla tanıdığımız AKUT’un eski başkanı Nasuh Mahruki, CHP’den Beşiktaş Belediye Başkanlığına adaylığını koymuştu. CHP Genel Merkezi aday olarak mevcut başkan Rıza Akpolat’ı tercih etti. Nasuh Mahruki bunun üzerine adaylığını bağımsız olarak koydu. Şu sırada Beşiktaş’ta mahalleleri dolaşıyor, hayli rağbet de görüyor. Bu arada yer bilimci Övgün Ahmet Ercan’ın bir mesajı dikkatimizi çekti. Diyor ki: “Sayın Beşiktaşlılar, bir depremde sizi Rıza Akpolat mı kurtarır yoksa Nasuh Mahruki mi?” SÖZ “Hiçbir vatandaş bir başkasını satın alacak kadar zengin olmamalı ve hiç kimse kendini satmaya zorlanacak kadar yoksul olmamalıdır.” J.J. Rousseau",https://www.milliyet.com.tr/yazarlar/melih-asik/cani-dedikleri-7074833
Melih Aşık,Çankaya’da poker,17 Şubat 2024,"Dış politika bir kumar mıdır? Asla.. Peki kumar masasında dış politika konuşulur mu? Atatürk konuşmuştur. Büyük devletlerin nabzını kumar masasında tuttuğu olmuştur... Ne demek istediğimizi Tarihçi Andrew Mango’nun “ATATÜRK Modern Türkiye’nin Kurucusu”adlı kitabından yaptığımız alıntıyla anlatalım...(S.577) “... 17 Haziranda Şah’ın onuruna Ankara Palas Otelinde verilen ziyafetten sonra İngiltere’nin yeni Büyükelçisi Sir Percy Loraine, sabaha kadar süren bir poker oyununa davet edildi. Büyükelçinin anlattığına göre Atatürk, “oyundan büyük keyif alıyordu. Çok yetenekli bir oyuncuydu ve epey kazanmıştı, ama oyun sona erince, kazanan ve kaybeden olmaması için bütün fişlerin karıştırılması için ısrar etmişti.” 20 Şubat 1928’de yine poker oynamak için davet ettiği ABD Büyükelçisi Joseph Grew’a da aynı şekilde davranmıştı. Loraine, Atatürk’e hayrandı, ama aralarında özel bir dostluğun kurulduğunu iddia etmek abartılı olur. Oyundan sonra Atatürk kendisine İngiltere ile dostça ilişkiler sürdürmek istediğini söyleyince, Loraine böyle bir ilişkinin Türkiye’nin Rusya ile olan dostluğuna zarar vermeyeceği güvencesini verdi.” *** İngiliz ve ABD büyükelçilerini davet edip onlarla sabaha kadar poker oynayarak dış politika konusunda nabzı yoklamak... Kazandığı parayı almayarak bunu kumar olmaktan çıkarmak. Sanırız bunları yapan bir başka dünya lideri olmamıştır. EDEBSİZ Yazar Füruzan’ın ölümü üzerine bir gazete: “Türkiye edebiyatının önemli isimlerinden Füruzan hayatını kaybetti” diye başlık atmış. Türk edebiyatı değil Türkiye edebiyatı! Aynı gazete Kürt edebiyatı, Alman edebiyatı, Rus edebiyatı diyor ama Türk edebiyatı diyemiyor. Türkiye edebiyatı, diyor. Bir TV Kanalı Berlin Film Festivalinde “Türkiye sinemasının tanıtılacağını” bildirmiş. Türk sineması değil Türkiye sineması! Siz istediğiniz kadar Anayasa’daki “Türk” sıfatının bu ülkede yaşayan tüm etnik kesimleri kapsadığını anlatın. Birileri zihinlere ayrımcılığı sokmakta kararlı... Edebiyle davranmıyorlar. FİRUZAN Edebiyatımızın ünlü isimlerinden Füruzan (Feruze Çerçi) ile ilgili ölümünden sonra onlarca yazı yazıldı.. Her biri onu yücelten, gururlandıran, öven yazılar... Ben son 10 yılda bu yazarımızla ilgili herhangi bir yazı okumamıştım. Herhalde birkaç yazı yazılmıştır. Ama yeterli mi? Son yıllarda kendisini çok yalnız hissettiğini dostlarından duyuyoruz. Ölümünden sonra yazılanların onda biri hayatının son yıllarında yazılmış olsa Füruzan ne kadar mutlu olur, belki daha da uzun yaşardı. İnsanlar hakkında iyi veya kötü şeyler söylemek için ölümlerini bekler olduk... Çok geç ve onlar açısından faydasız yazılar bunlar... Sadece yazanların hatırşinas ve edebiyat sever görünmelerini sağlıyor. Ayrılıp gidenlere faydası olmuyor. KOÇ VURUŞU! Fenerbahçe Başkanı Ali Koç bu sezon sonunda başkanlığı bırakacağını söyleyerek bize göre büyük hata yaptı. Böyle bir açıklama kulüpte kulisleri hareketlendirir, başkanlık mücadelesi başlatır, takımın motivasyonunu bozar. Nitekim başkanlık kulisi şimdiden başladı. Ali Koç yeni başkan olarak Sadettin Saran’ı işaret etmişti. Rıdvan Dilmen ise sosyal medyada eski başkan Aziz Yıldırım’ı göreve çağırdı. Demeye kalmadı kimi taraftarlar da Uğur Dündar’ı başkan görmek istediklerini açıkladılar. Başkanlığın başka heveslileri mutlaka vardır ve onlar da ufaktan kulise girişmişlerdir. Ali Koç bu açıklamayı neden yaptı? Anlamadık... Yoksa amacı görevi bırakacağım diyerek çevrenin nabzını yoklamak mıydı? Bu ihtimali de bir kenara not edelim... RAPOR Bir çevre felaketine sahne olan Erzincan İliç Çöpler altın madeni hakkında geçmişte görüşüne başvurulan firma, olumlu ÇED (Çevresel Etki Değerlendirme) raporu vermiş, bir heyelan tehlikesinin bulunmadığını bildirmiş. CHP Milletvekili Gökhan Günaydın, ÇED firmalarının çoğunlukla çevreyi gözetmeyen raporlar verdiğini söylüyor. Bu sorunu da ele almak gerekiyor. VAAZ Eski bakanlardan Gürcan Dağdaş, anlatıyor... Bir taziye evinde ziyaretçilere vaaz veren hoca nasihatler verirken sözün bir yerinde: - Peygamberin devesinin cennete gideceğini, söylemiş. Gürcan Dağdaş bunun üzerine sormuş: - Hocam diğer develerin suçu ne, o develer hangi günahı işliyor da cennete gidemiyorlar? Hoca cevap vermemiş.",https://www.milliyet.com.tr/yazarlar/melih-asik/cankayada-poker-7080218
Melih Aşık,HEDEF,15 Şubat 2024,"Lafa gelince “Ben partimin neferiyim...” “Pazara kadar değil, mezara kadar partiliyim...” Lafa gelince böyle de belediye başkan adayı gösterilmeyince gerçek kimlikler ortaya çıkıyor. Bu neferler o zaman AKP veya MHP’nin yaptığı eleştirilerden çok daha ağır ifadelerle partilerine hücum ediyor, yöneticileri yerden yere vuruyorlar. Eleştirilerinde haklı olabilirler. Ancak bunu aday yapılmayınca akıl etmeleri inandırıcılığı ortadan kaldırıyor. Parti içinden bir dostumuz, belediye başkan adaylığı bekleyip de kaybedenlerin Özgür Özel - Ekrem İmamoğlu ekibine karşı büyük bir savaş başlattıklarını anlattı dün. Kemal Bey yanlıları da aktif. Hedef, CHP’ye yerel seçimde büyük bir yenilgi aldırılması ve 1 Nisan’da yapılacak bir olağanüstü kurultay çağrısıyla Kemal Kılıçdaroğlu’nun tekrar genel başkanlık koltuğuna oturtulması... Türkiye nelerle uğraşıyor, bunlar nelerle! GAZETE İzmit’e 20 kilometre uzaklıktaki Maşukiye, Kartepe ilçesinin bir mahallesi... Nüfusu 6 bin... Kartepe’nin hemen eteğinde olduğu için hafta sonları ve yaz mevsiminde Maşukiye’nin nüfusu iki kat artıyor. Maşukiye’de yaşayan Oralp Basım dostum aradı dün... - Yahu rezalet, dedi - Nedir o... - Burada hiçbir yerde gazete bulunmuyor... - Daha önce bulunuyor muydu? - Burada bütün ünlü marketlerin şubesi var. Bir iki tanesi günlük gazeteleri getiriyordu. Şimdi hiçbiri getirmiyor. Ve biz gazete satın alıp okuyamıyoruz... Marketler anlaşılan kâr getirmeyen ürünlerle uğraşmıyor. Kültüre katkı gibi bir sorumluluk da duymayınca sonuç böyle oluyor... PENGUEN Kadıköy Bahariye’deki Penguen Kitabevi’nin şirin de bir kafesi var. Burada bir adet kafe latte 80 liraydı, zamlanmış 120 lira olmuş. Bahariye kafelerinde fiyatlar genellikle böyle. New York’tan bir arkadaşımı arayıp oradaki benzer kahvenin fiyatını sordum: 5 dolarmış... Bizimki de 4 dolara geliyor. New York’a yetişmeye az kaldı. SÖZ “Ancak birbirimizden nefret edecek kadar dindarız, birbirimizi sevecek kadar değil.” Jonathan Swift",https://www.milliyet.com.tr/yazarlar/melih-asik/hedef-7079197
Melih Aşık,UNUTMAYALIM...,08 Şubat 2024,"Depremin birinci yılında 50 binden fazla can kaybımızı anarken geride kalanlara elimizden gelen yardımı yaptığımızı söyleyemiyoruz. Halen 2 milyon insan bölgede çadır ve konteynerlerde yaşıyor... Bir yandan kayıplarının acısını bir yandan hayatın zorluklarını sırtlıyorlar. Depremde yıkıma uğramışlardan kadın gazeteci Şerife Güler’in şu sözleri içimize işliyor: - Sarıp sarmalasak bile iyileşmeyecek yaralarımız var... Unutulmuşluk, ihmal edilmişlik yaralara tuz biber ekiyor. Bu gazeteci, bir ihtiyaç için yetkililere başvurduğunda yaşanan süreci meslektaşı Jale Özgentürk’e şöyle anlatıyor: - Sorunu söylüyorsun hemen yönlendiriyorlar, hop bir kapı, sonra diğer sorumlu, sonra diğeri ve sonra yine diğer kişi ve son olarak iki kişiye geliyorsun. Sonuç mu? Gittiğin sebebi unutuyorsun... Üşüyorlar... Pençe Kilit Harekâtı’nda şehit düşen Er Müslüm Özdemir’in Kahramanmaraş’taki ailesine acı haberi vermeye gidenler ailenin konteynerde ısınamadığı için çadıra taşındığını gördüler. Acılı anneye ısıtıcı götürdüklerini gazetelerde okuduk... Yıldönümünde yurdun dört bir yanında “Unutmayacağız” pankartları asıldı. Lafta kalmasın. Gerçekten unutmayalım. ANNE ÖRNEĞİ Uzun yıllardır okurumuz olan bir genç arkadaşımız; Nevin Donat Pehlivan’ın 3,5 yaşında bir kızı var. Zeki mi zeki, akıllı, cin gibi bir çocuk; Nida Cansın... Sabahları gözünü açarken: - Anneciğim ne güzel bir gün değil mi? diyormuş... Sonra zaman zaman şu sözler: - Evin içi sımsıcak, sıcak suyumuz akıyor ne şanslıyız... - Sofrada her şeyimiz var, daha ne isteriz... Çocuk bu sözleri nereden öğreniyor, diye sordum... Nevin: - Benden duyup öğreniyor, dedi, ben özellikle böyle konuşuyorum, sahip olduklarının farkına varması, onlarla mutlu olması için çalışıyorum, o da benden duyup tekrarlıyor. Sonra da sebebini anlattı: - Çocuklar ihtiyaçları olsun olmasın dışarıda ne görürlerse istiyorlar. Bir türlü oyuncağa doymuyorlar. Biz bunlara yetişemeyiz. Ben çocuğumun sahip olduklarının farkına varması, mutluluğu sürekli yeni şeyler satın almakta aramaması için çalışıyorum... Genç anne olumlu bir örnek sunuyor. YÜRÜME Bendeniz Kadıköy’de yaşıyorum. Yerel seçimde oyumuzu kullanacağız. Henüz tüm adaylar belli olmadı. Ama insanlar oyunu kime vereceksin diye birbirine soruyor. Bendeniz de oyumu açıklıyorum: - Kadıköy kaldırımlarını işgalden kurtaracağına inandığım kim olursa oyumu ona vereceğim... Kaldırımların üçte birinin esnafa bırakılmasına razıyım. Yeter ki yayalara da yürüyecek kadar yer bırakılsın... VAHŞET Günlük hayatta şiddet alabildiğine devam ederken, televizyon dizilerindeki şiddet sahneleri de adeta gerçek hayatla yarışıyor. Hemen her dizide mafyatik birtakım tipler, etraflarına topladıkları karanlık adamlarıyla çevrelerine terör estiriyorlar. Karartılmış camlı arabalarla silahlı baskınlar, sürekli ateşlenen otomatik silahlar, kavgalar dahil şiddetin her türlüsü dizilerde serbest. Bu mafya tipli kişiler güya iş insanları. Rakipleriyle sorunlarını kendileri, kendi yöntemleriyle çözüyorlar. Ve ilginçtir; Bu kadar çete savaşı yapılıyor, bu kadar insan vurulup, öldürülüyor ama görünürde ne polis var, ne savcı. Ekranda aynı zamanda “devlet yok” mesajı veriliyor. Bireysel hesaplaşma hukukun yerini alıyor. Acaba bu dizilerin günlük hayattaki vahşete katkısı nedir? Hiç araştırılıyor mu? RTÜK bunlarla da ilgileniyor mu? JAPONYA Japonya’da bir sokak gösterisi yer alıyor haberler arasında... “Kürtlere karşı gösteri”, diyor haber başlığı... Japonya ve Kürtler ne alaka diyorsunuz ilk bakışta. Meğer 1990’lardan itibaren ülkemizden Japonya’ya göç artmış. Japonya Türk vatandaşlarından vize istemediği için Kürt vatandaşlarımız da ülkeye rahatça giriyor, yolunu bulup yerleşiyorlarmış. Daha çok Saitama ve Warabi bölgelerini mesken tutmuşlar. Sayıları 2 bini bulmuş. Kimi inşaatta çalışıyor kimi kurduğu dükkânı işletiyormuş. Warabi’ye esprili şekilde Warabistan deniyormuş artık. Japonlar konuksever ve nazik insanlar... İlk yıllarda ilişkiler sorunsuz devam etmiş. Ancak göç edenlerin sayısı arttıkça sıkıntılar da artmış. Uyum sorunları ortaya çıkmış. Japonların disiplinine uymak kolay değil. Bazı tatsız taciz olayları da patlak vermiş. İşin sonu nereye mi varır? Böyle giderse Japonya Türk vatandaşlarına vize koyabilir. O olur...",https://www.milliyet.com.tr/yazarlar/melih-asik/unutmayalim-7075874
Melih Aşık,ÜÇLÜ ÇEMBER,01 Şubat 2024,"Dünyamız, tarihin en bunalımlı dönemlerinden birini yaşıyor... Bizler de bunalımın orta yerindeyiz. E. Gen. Nejat Eslen durumu “Üç Çember” teorisiyle özetliyor... “İç içe üç çember düşünün. En büyük dış çemberde ABD’nin küresel liderliğini korumak için uğraştığı ama bu sebeple küresel bir kaosa sebep olduğu ve kendisinin de her geçen gün güç kaybettiği bir dönemdeyiz. Sovyetler Birliği’nin dağılmasından sonra ortaya çıkan jeopolitik boşluk doldurulamadı. ABD’nin kendi içinde de büyük sorunlar başladı. - İkinci çember Orta Doğu’daki kaostur. İsrail, ABD’yi Büyük Orta Doğu Projesi ve Arap Baharı ile yönlendirdi ve bölgede kendisi için tehdit oluşturacak Irak, Suriye, Libya, Sudan ve Yemen’i istikrarsızlaştırdı. Mısır da Arap Baharı ile yumuşatıldı. İsrail bu defa, en büyük tehdit olarak gördüğü İran’a doğrudan bir ABD müdahalesi planlıyor; bunun gerekçelerini oluşturmaya çalışıyor. - Üçüncü çember Türkiye’dir. Yurdumuzdaki siyasi ve ekonomik durumdur. İktidar ile muhalefet partileri arasındaki gerilim Hatay’dan milletvekili seçilen Can Atalay’ın vekilliğinin düşürülmesi ile doruğa ulaştı. Oysa tam şu sırada Atatürk’ün işaret ettiği iç cephe önem kazanıyordu. Sağlam durmamız iç cepheyi güçlendirmemize bağlıdır.” Çözüm, yeni sorunlar ve tartışmalar yaratmak yerine dünyanın içinde bulunduğu tehlikelerin farkına varmak ve içeride birlik ve bütünlüğü gerçekleştirmektir. ÇİFTÇİLER Fransa’da çiftçiler isyan halinde... Traktörleriyle ana yolları tıkıyor, Paris’i kuşatıyor, hükümeti çiftçi yanlısı tedbirlere zorluyorlar. Çiftçilerin şikayet listesinin başında akaryakıt zamları geliyor... Eleştirilen konular arasında Avrupa Birliği’nin tarım politikaları, destekleme alımlarındaki kesintiler, Rusya - Ukrayna Savaşı sonucunda ortaya çıkan yüksek enerji, yakıt ve gübre maliyetleri, Ukrayna’dan gelen ucuz tahıl ürünleri ve su tasarruf tedbirleri yer alıyor. Almanya ve Hollanda’daki çiftçiler de çeşitli gösterilerle rahatsızlıklarını açığa vuruyorlar. Sıkıntıların ana sebebi Rusya - Ukrayna savaşı gibi görünüyor. ABD’nin Avrupa ülkelerini Rusya’ya karşı ambargoya sevk etmesi, karşılık olarak Rusya’nın gazı ve petrolü kesmesinin bu sonuçta en önemli rolü oynadığı belirtiliyor. ABD’nin peşine takılarak kendini ilgilendirmeyen bir savaşa karışmak Avrupa’ya pahalıya mal oluyor... EFSANEYDİ Milliyet gazetesinin efsaneleşmiş Genel Yayın Müdürü Abdi İpekçi’yi katlinin 45.yılında saygı ve özlem ile anıyoruz. Gazetecilikte bir anıttır Abdi Bey... Rahmetli Mete Akyol dostumuz yıllarca birlikte çalıştığı Abdi Bey hakkında şu ilginç öyküyü anlatmıştı: “Her hekimin, mesleğinin A harfi olarak öğrendiği ‘Primium non nocere’ kuralını Abdi İpekçi, gazetecilik mesleğinin de temeline yerleştirmiştir. Türkçesi ‘Önce, zarar verme’ olan bu öğretisi sonucu Abdi İpekçi’den ilk öğrendiğim, ‘kimsenin üzerine toz kondurmamak’ olmuştur. Aynı abecenin B harfi olan ‘Medice, cura te ipsum’ yani ‘Hekim, önce kendini iyileştir’ kuralını da Abdi İpekçi, önce gazeteciliğin temeline, sonra gazetecinin beynine yerleştirmiştir. İkinci olarak da ondan, gazeteciliğin bu kuralını öğrendim: ‘Mesleğinin üzerine leke kondurmayacaksın’. İYİMSER Her şeye rağmen iyimserlik ve umudu elden bırakmamak lazım. Şair Nazım Hikmet 13 yıl hapis yattı. Ve bu sürede iyimserliği hiç elden bırakmadı. Tabii iyimserlik duygusu sadece hapistekilere değil, dışarda yaşayanlara da lazım... O zaman Nazım’ın şu şiirini birlikte okuyalım. “Kardeşim, Sonu tatlıya bağlanan kitaplar gönderin bana Uçak sağ salim inebilsin meydana Doktor gülerek çıksın ameliyattan Kör çocuğun açılsın gözleri Delikanlı kurtarılsın kurşuna dizilirken Birbirine kavuşsun yavuklular Düğün dernek yapılsın hem de Susuzluk da suya kavuşsun Ekmek de hürriyete Kardeşim Sonu tatlıya bağlanan kitaplar yollayın bana Onların dedikleri çıkacak Eninde de sonunda da…”",https://www.milliyet.com.tr/yazarlar/melih-asik/acik-pencere-7072494
Melih Aşık,ÇİKOLATA DÜKKÂNI,10 Şubat 2024,"Sene 2012... Bir genç adam Moda’da küçücük bir dükkânda el yapımı çikolata satmaya başlamıştı. Adı Çikolata Dükkânı idi. Ürün 13 metrekarelik bu dükkânın bodrumunda üretiliyor, üst katta vitrine çıkarılıyordu. Her gün önünden geçiyor, içeride görünen genç adamın akşama kadar orada çok sıkıldığını düşünüyordum. Açıkta satılan çikolataya fazla rağbet yoktu. Adının Yılmaz Cihan olduğunu sonradan öğrendiğim bu arkadaş, bir süre sonra bir tatlı icat etti. Erimiş çikolata üzerine krema koyup üzerine de bir çilek yerleştirdi ve adını Asuman koydu. Bu tatlı olağanüstü rağbet gördü. Dükkânın önünde kuyruk oluşmaya başladı. O zaman tramvay yolu üzerinde daha büyük bir mekâna geçtiler. Yeni mekânın adı Asuman oldu. Kremalı tatlıya rağbet daha da büyüdü. Tatlılar çeşitlendi. Asuman’a Nalan, Piraye, Münevver, Leyla, Firuze gibi adlar taşıyan tatlılar eklendi. Çikolata kolonyası veya çikolatalı Türk kahvesi bile satılıyor artık. Her akşam dükkânın önünde yine kuyruk oluşuyor. Müşteriler genellikle genç hanımlar. Bir ara içeri girip fiyatlarını sordum... Bir ince belli bardak çay 50 lira... Bir küçük kap asuman 240 liraymış... Yılmaz Cihan’ın 12 yıl içinde satış mekanlarını 2’si Kuveyt’te olmak üzere 5’e çıkardığını öğreniyoruz. Yaratıcılık, çalışkanlık, sabır, reklam ve pazarlama becerisi birleşince ortaya hatırı sayılı bir firma çıkmış. Kutluyoruz... MUAVİYE Irak’ın Kufe kentinden bir Arap, devesiyle Şam’a gelir. Şam sokaklarında dolaşırken biri ona yaklaşıp “O dişi deve benimdir” der. Kufe’den gelen adam, “Bu deve benimdir, üstelik dişi değil erkektir” dese de bir türlü anlaşamazlar ve sorun Muaviye’ye yansır. Halk meydanda toplanmıştır. Muaviye, Kufe’den gelen yabancı ile onun devesine sahip çıkan Şamlıyı dinledikten sonra kararını açıklar: - Bu dişi deve Şamlınındır! Sonra meydanı dolduran kalabalığa dönüp sorar: - Ey ahali, bu dişi deve kimindir? Kalabalık hep birlikte bağırır: - Şamlınındır! Adamın şaşkınlıktan neredeyse dili tutulacakken Muaviye onu yanına çağırır: - Ey Kufe’li dinle! Sen de ben de biliyoruz ki bu deve senindir ve dişi değil, erkektir. Ama sen Kufe’ye dönünce gördüklerini Ali’ye anlat ve de ki: “Ey Ali, Muaviye’nin dişi deveyi erkekten ayırt edemeyen, o ne derse evet diyen 10 bin adamı var! Ayağını denk al!” SÖZ - Seçmen ne zaman “Benim partim” değil de “Benim ülkem” anlayışını benimserse o zaman bu ülkede bir şeyler düzelmeye başlar. (İlber Ortaylı) AYNEN Ünlü yazar John Steinbeck’in Amerikan toplumu ile ilgili tespiti: “Sosyalizm köklerini Amerika’da bulamaz; çünkü fakirler burada kendilerini sömürülen bir sınıf olarak değil, geçici olarak sıkıntı yaşayan milyonerler olarak görmektedir” TAKINTILAR... Bir hayır sahibi oturmuş, ünlü yazarlarımızın takıntılarını derlemiş ve Facebook’ta yayınlamış... Eğlenceli takıntılar bunlar: * Nazım Hikmet’in en değişik özelliği devamlı beyaz pantolon giymesiydi. İlham geldiğinde aklındaki sözleri de beyaz pantolonuna not alıyormuş. * Özdemir Asaf “R” leri hiç söyleyemezdi. Bir gün Karaköy’e gitmek için bindiği taksinin şoförü de “R”leri söyleyemeyen biriymiş: “Neğeye biğadeğ?” diye sormuş... Asaf, alay ediyor sanacak diye “Kağaköy” diyemez “Eminönü” der, orada iner, Karaköy’e kadar yürür... * Yahya Kemal’in hiç evi olmamıştır. Ölene kadar otelde yaşamıştır. * Tevfik Fikret’in en büyük takıntısı, sol tarafında kimseyi yürütmemektir. * Ahmet Haşim’in hastalık derecesinde takıntısı toprak yemesidir. Doktorlar çocuk ve büyüklerin toprak yemesini demir eksikliğine bağlarlar. * Cemal Süreya’nın soy isminde neden tek “y” vardır... Rivayete göre soy ismindeki iki “y” den birini iddiada kaybetmiştir. * Sabahattin Ali kelimelerin telaffuzu konusunda takıntı derecesinde duyarlı imiş. Yanlış telaffuz edilen bir söz duyduğunda hemen bunu düzeltme girişiminde bulunurmuş. Dostlarına şöyle dermiş: “Aliye Hanımla karı koca şöyle ağız tadıyla kavga edemiyoruz. Kavganın ortasında diksiyon yanlışlarını düzeltmeye kalkışıyorum, gergin hava birden dağılıyor.”",https://www.milliyet.com.tr/yazarlar/melih-asik/cikolata-dukkani-7076916
Melih Aşık,BOMBALAR BİZDE,23 Ocak 2024,"NATO Askeri Komitesi Başkanı Amiral Rob Bauer, önümüzdeki 20 yıl içinde Rusya ile topyekun bir savaşa hazırlıklı olunması gerektiğini söylüyor: “Barış içinde yaşamamızın kesin olmadığını anlamalıyız” diyor... Askeri yetkili halka da çağrıda bulunuyor... Sivillerin bir savaş tehlikesine karşı hazırlıklı olmasını, yanlarında 36 saat yetecek kadar su, gıda, pilli radyo ve diğer kişisel ihtiyaçların bulundurulmasını tavsiye ediyor... ABD, NATO ülkelerini açık açık nükleer savaşa hazırlıyor... Bu konu Türkiye’yi ilgilendiriyor mu? Çok ilgilendiriyor. Pek farkında değiliz ama bir nükleer savaşta pekâlâ ilk hedeflerden biri olabiliriz. ABD’nin Avrupa’da 150 dolayında nükleer başlığı var. Bunlar Belçika (20), Almanya (20), Hollanda (20) İtalya (40) Türkiye (50) şeklinde beş ülkeye dağıtılmış durumda. En büyük nükleer cephanelik bizde. Tabii silahların tetiği bizim elimizde değil. Bombalar, İncirlik Üssü’nde ABD’ye kiralanmış depoda duruyor. B61 tipi bu bombalar geliştirilmiş F-16 uçaklarıyla taşınarak hedefe sevk edilebiliyor. ABD bir savaşta bunları kullanırsa bizim topraklar da nükleer hedef olacaktır. Türkiye bu bombalardan kurtulmalı. Bize hiçbir faydası olmayan bu savaş araçları başımızı bir anda belaya sokabilir. Bu arada yeri gelmişken hatırlatalım, deprem çantalarını hazır tutunuz, nükleer savaşta da (sağ kalırsak) lazım olacak… MUHTAR YARIŞI Yerel seçimlerde muhtarlık için de yarış olacak. Muhtar adayları bir bir ortaya çıkıyor, propaganda broşürleri bastırıyor... Muhtarlığın türlü zahmetleri vardır da getirisi ne olabilir? Muhtarımız Zeynep Ayman’la sohbet ediyoruz. Aydan aya ellerine geçen ödenek 17 bin liraymış... Başka bir geliri var mı? Yok... Söz adaylara geliyor... Zeynep Hanım: - Aday esnaf olmamalı, yurttaşlar esnaftan aday seçmemeli, diyor. Belediye meclis üyelerinin de aynı şekilde esnaf olmaması gerektiğini ekliyor. Sebebi malum; Sade vatandaş esnafla karşı karşıya geldiğinde yerel yönetici ve organlar esnaftan yana tavır almamalı... Kadıköy, Beşiktaş, Şişli gibi ilçelerde manzara malum... Kaldırımlar esnaf tarafından işgal edilmiş olup, belediyeler hiçbir şey yapmamaktadır... Çünkü belediye meclisinde esnafın temsilcisi çoktur ama vatandaşın yoktur... TEKEL Tekel’in çeşitli kademelerinde işçilikten fabrika müdürlüğüne kadar yıllarca emek veren Kerim Yanık, “Tekel’di Özel Oldu” adlı kitabında bize bu kamu kuruluşunun doğumundan ölümüne kadar yaşadığı dönemleri anlatıyor. Çok aydınlatıcı bilgiler veriyor. Renkli sahneler aktarıyor. Kerim Yanık, Ürgüp Şarap Fabrikası müdürlüğü sırasında Nevşehir’in Çat kasabasında bir bağ bozumuna rastlıyor. Üzüm hasadı yapan çiftçilerin yanına gidiyor. Ürgüp Şarap Fabrikası için üzüm satın almak istediğini söylüyor. O anda hasat yapan çiftçilerin en yaşlısından şu yanıtı alıyor: - Git işine beyim, biz şarap fabrikasına üzüm vererek günaha giremeyiz. Gördüğün bu üzümleri Vefa Bozacasına sirke yapmaları için veriyoruz... Kerim Yanık    yaşlı çiftçiye: - Bey amca sirke yapanlar önce şarap yapıp, daha sonra bu şarapları sirkeye dönüştürür, diyor... Ama faydası olmuyor... Çiftçiler sözleri duymazdan geliyor. Ancak sirke üreticisi bulup satamayanlar, üzümlerini yine de şarap fabrikasına verirmiş... MERTLİK Eski İçişleri Bakanı ve şimdiki İyi Parti Genel Başkanı Meral Akşener, Sinan Ateş cinayetinden söz ediyor: “Onu torbacılar öldürdü, katletti. Biz geçmişimizde siyasi cinayetlere şahit olduk ama mertçeydi” diyor. Siyasi cinayetleri onaylayan, üzerinden siyaset yapan siyasetçiler gördük ama övenini görmemiştik. O da görüldü. Bir tek şunu öğrenemedik... Bundan önceki bütün siyasi cinayetler mi mertçeydi, bazıları mı? Hangi cinayetlerdi mertçe olanlar. Meral hanıma birileri anlatmalı...Cinayetin mertçesi olmaz. Düellodan farklı olarak cinayetler pusu kurularak, hedefteki kişi avlanarak işlenmektedir. Siyasette pusula şaştı mı ağızdan çıkanı kulaklar duymuyor. Uzaya çıkan insanla iletişim kurabilecek sistemleri geliştirmiş bulunuyoruz. Buna karşın, çoğu kez anne kızıyla, baba oğluyla, siyah beyazla, işçi işverenle ve demokrat komünistle iletişim kuramıyor. Hadley Read",https://www.milliyet.com.tr/yazarlar/melih-asik/bombalar-bizde-7068127
Melih Aşık,UĞUR MUMCU,25 Ocak 2024,"Değerli meslektaşımız, örnek gazeteci Uğur Mumcu’yu kaybedeli 31 yıl oluyor... 24 Ocak 1993 günü Uğur’un otomobilinin bomba ile uçurulduğu Karlı Sokak’a gelen Savcı Nusret Demiral’ın ilk sözleri hâlâ kulağımızdadır: - Suikast eğer dış kaynaklı ise aydınlanamaz, demişti... Cinayet mahalline şöyle bir göz attıktan sonra fikrini söylemişti: - Suikast dış kaynaklı... Yargı ve devlet güçleri Uğur Mumcu cinayetini çözmekte çok isteksiz davrandı. İşte “TBMM Araştırma Komisyonu Raporu”ndan satırlar: 1) Cinayetin soruşturması sırasında Mumcu’nun evindeki çalışma odasında hiçbir inceleme yapılmamış... Bant kayıtları, özel notları, randevuları ile ilgili kayıtları, bilgisayar disketleri incelenmemiştir... 2) Uğur Mumcu’ya ait telefonlarla yapılan görüşmelerin kayıtları Telekom’dan istenmemiştir... Cinayetten 3 yıl sonra yapılan isteğe karşılık “Silindi!” yanıtı alınmıştır. DGM Savcısı Ülkü Coşkun’un şu sözü ise tarihe geçmiştir: “Bu işi devlet yapmıştır, siyasi iktidar isterse çözer...” Cinayetten çok sonra suikast sanığı olarak birileri yargılandı, hapse atıldı ama cinayetin arkasındaki güçler karanlıkta bırakıldı. Bombayı koyduğu iddia edilen kişi ise hâlâ firardadır. Uğur Mumcu eşsiz bir gazeteciydi. Yazılarında Türkiye’yi gelecekte bekleyen tehlikeleri anlatırdı. Tek amacı vardı; halkı aydınlatmak ve ülkeyi bekleyen tehlikelere dikkati çekmek... Kendisini şöyle tanıtırdı: ”Ben Atatürkçüyüm... Ben Cumhuriyetçiyim... Ben laikim...Ben anti emperyalistim...Ben tam bağımsız Türkiye’den yanayım... Ben insan hakları savunucusuyum... Ben terörün karşısındayım... Ben yobazların, hırsızların, vurguncuların düşmanıyım...” Uğur Mumcu tarihin unutmayacağı bir gazetecidir. AYASOFYA Ayasofya üç yıl önce müzeden camiye çevrildi... Kısa süre önce de üst katı müze olarak turizme açıldı. Hem cami hem müze oldu. Ortodoks dünyası da memnun edildi. Ancak tartışmalar bitmedi. Ayasofya’nın giriş katı cami cemaatine ayrılmış durumda. Turistler yan kapıdan ikinci kata girebiliyor. Giriş ücreti 25 euro (yaklaşık 800 lira) gibi azımsanmayacak bir ücret... Ancak Ayasofya’nın taban katına inmeyen, sütunlar arasında dolaşmayan, dilek taşında dilek dilemeyen, kubbesine aşağıdan bakmayan insanların yapının görkemini algılaması mümkün değil. Sonuçta alınan ücret Ayasofya’nın yarısını gezmenin bedeli oluyor. Eski Turizm Bakanı Bahattin Yücel, müze cami’nin cuma ve bayram namazlarında cami cemaatine ayrılmasını diğer günlerde tümüyle turistlere açılmasını öneriyor. Sanırız böylesi daha uygun bir çözüm olacak.. SHRINK Mülkiyeli iktisatçı Mahfi Eğilmez, Türkiye’nin enflasyon çıkmazı sonrası “skimpflasyon” ve “shrinkflasyon”girdabına girdiğini yazıyor. ANLAMI: Skimpflasyon, üreticinin ürünün kalitesini düşürmesi, shrinkflasyon ise ürünün gramajının düşürülmesiymiş. SONUÇTA: Fiyat aynı kalıyor ama ürüne daha ucuz madde karıştırılıyor veya  yine fiyat aynı ama ürünün gramajı düşürülüyor. Mal böylece pahalanıyor ama etiket fiyatı aynı kaldığı için enflasyon hesabına girmiyor. Bir de hissedilen enflasyon deyimi girdi hayatımıza. TÜİK’e göre bu yüzde 127 imiş... Hava raporlarında görüyoruz. Bir sıcaklık var bir de hissedilen sıcaklık. Sokağa çıktığınızda sizi etkileyen işte o, yani “hissedilen” sıcaklık. Enflasyonda da aynı durum. Cüzdanda hissedilen enflasyon önemli. Cüzdanda hissedilenin yarısı kadar zam alırsanız öteki yarısı sizden gitmiş oluyor... ÖYMEN Sene 1968... Ankara Televizyonunda yaptığımız siyasi programın metin yazarlığı ve takdimciliği için isim ararken aklımıza Altan Öymen düşüyor. Rahmetli Adem Yavuz’la birlikte Altan Ağabey’in Çankaya’daki evinin kapısını çalıyoruz. Bir zarif hanımefendi açıyor. “Ben Aysel, Altan’ın eşiyim” diye elini uzatıyor. Altan Ağabey davetimizi kabul ediyor. O arada Aysel hanım biz genç televizyonculara iltifat ediyor, çay getiriyor. Sonra çeşitli zamanlarda görüştük Aysel Hanım’la. Ama o ilk tanışma zihnimizin silinmez bir köşesinde kalakaldı. Aradan 50 küsur yıl geçmiş... Aysel Hanım’ı şimdi sonsuzluğa yolcu ediyoruz. Zaman bizlere sadece güzel anılar bırakarak öğütüyor. Öymen ailesinin başı sağolsun…",https://www.milliyet.com.tr/yazarlar/melih-asik/ugur-mumcu-7069176
Melih Aşık,Çocuklar susar,16 Ocak 2024,"Okul saatlerinde susayan çocuklarımız su ihtiyaçlarını nasıl karşılıyor? Kimi çocuklar annelerinin beslenme çantasına koyduğu suyu içiyor. Kimileri su ihtiyaçlarını okul kantinlerinden aldıkları pet şişe suyla karşılıyor. Bir pet şişe su 5 lira... Her ailenin çocuğu için ayda 100 lira sadece su parası verecek imkânı yok. Su alamayan çocuklar doğal olarak musluk suyuna yumuluyor. Okullar neden Batı’da olduğu gibi çocuklara ücretsiz temiz ve içilebilir su temin etmiyor? Bu konuyu dert edinen DEVA Milletvekili Evrim Rızvanoğlu, Milli Eğitim Bakanı’na sorular yöneterek okul çocuklarına neden içilebilir su temin edilemediğini sormuş... Sayın Vekil diyor ki: - 2008 yılında Milli Eğitim Bakanlığı bir yönetmelik ile okullarda temiz içme suyu bulundurulması zorunluluğu getirmişti. Ancak 2014 tarihli yönetmelikte okullarda içme suyu bulundurma zorunluluğuna yer verilmemiştir. Bu zorunluluğun tekrar getirilmesini milyonlarca aile adına talep ediyoruz... Bir çocuğun sağlıklı beslenme için günde en az 2 litre sağlıklı su içmesi gerekiyor. Okullarda çocuklara ücretsiz, sağlıklı su temini önemli bir konu olarak ele alınmalı... Yarınların sorumluluğu bunu gerektiriyor. KİLİT Pençe Kilit Harekâtı’ndaki dramatik gelişme konuşulurken ekrana çıkan bazı figürlerin iki özelliği dikkati çekiyor... Bir... Bilmedikleri konuları biliyormuş gibi yapıyorlar... Boş laflarla ekran başındakileri meşgul ediyorlar. İki... Bir kısmı da siyaset yapıyor... Bilgi vermeye değil, tarafını tuttuğu siyaseti korumaya rakip siyaseti suçlamaya çalışıyor. Ulusun geleceği konuşuluyormuş... Toplumun büyük kesimi acı çekiyormuş. Umurlarında değil. Bir yerlere yaranmak duygusu hepsine ağır basıyor... Savaşta her türlü sonuç ortaya çıkabilir. Önemli olan özeleştiri yapmak, eleştirilerden yararlanmak ve doğruya yönelmek... Savaşı ve dış politikayı, iç politika malzemesi yapmak birkaç oy getirir ama hataları düzeltmez. Yeni yıkımlara yol açar. NOKTA “Kuzey Irak’taki PKK saldırılarını Ortadoğu’daki gelişmelerden ve Türkiye’nin dış politikada karşı karşıya geldiği İsrail’den ve ABD’den ayrı düşünmek doğru değildir.”- E.Gen. Nejat Eslen JAPONYA ELÇİSİ Japonya, Uzak Doğu’da bir dost ülke... Günümüzde bu dostluğun sürmesinde müzik elçilerinin de önemli payı var. Bu onurlu görevi Barış Manço yıllarca sürdürmüştü. Zamanımızda sürdürenlerden biri de Deniz Erden... Genç piyanist ve besteci Deniz Erden, 1918 yılında henüz 25 yaşında, Hideki Kozakura’ya ait “Barcelona Duo” adlı eserin Türkiye prömiyerini gerçekleştirince Kasım 2019’da Tokyo ve Nagoya’ya davet edildi. Tokyo konserinde Haruyuki Suzuki’nin özel olarak bestelediği “Ringlet” adlı eserin dünya prömiyerini gerçekleştirdi. Bu konserlerin büyük ilgi görmesi üzerine, 2023 yılı Kasım ayında Japonya’da yeniden sahneye çıktı. Türk ve Japon bestecilerin eserlerinden oluşan konserler verdi. Profesör Akira Kobayashi ve Kazumi Tsukamoto’nun eserlerini de bu konserlerde icra etti. Kazumi’nin yorumu şöyleydi: “Deniz, her eseri derin yorumu ve parlak becerisiyle icra etti. Özellikle “Glass Swan” performansı beni çok etkiledi; her nota çok net, nazik ve parlaktı. Bu dünyaya ait olmayacak kadar güzeldi.” Deniz Erden’in verdiği resitallerde alınan kayıtları kısa süre önce Spotify üzerinden yayınlandı. Berlin’de yaşayan ve yeni bir Japonya seyahatine hazırlanan değerli sanatçıya bundan sonrası için başarılar diliyoruz... TERKOS Epey zaman önce... TRT’de Öteki Gündem adlı programda konuşan İstanbul Üniversitesi Öğr. Üyesi Dr. Yavuz Örnek dedi ki: “Hazreti Nuh, gemiye binmeyen oğlunu ikna etmek için onu cep telefonuyla aradı… Bu gemi nükleer enerji ile çalışıyordu…” Sosyal medyada bu uçuk sözlerin epey gürültüsü olmuştu. Bu akademisyenin tesadüfen İstanbul’un su sorunu konusunda bir projesine tesadüf ettik. Demiş ki: “Eğer Terkos Gölü kazılır, derinleştirilirse İstanbul’un su sorunu çözülür...” Uzmanlar ne der bilemeyiz ama... Bu fikir öncekilere göre daha makul görünüyor.",https://www.milliyet.com.tr/yazarlar/melih-asik/cocuklar-susar-7064652
Melih Aşık,KİTAPSIZLIK,27 Ocak 2024,"Türkiye İstatistik Kurumu (TÜİK) tarafından yayınlanan “Yaşam Kalitesi Modülü, 2022” araştırma verilerine göre, son 12 ay içerisinde 15 yaş ve üzeri fertlerin yüzde 69’unun hiç kitap okumadığı ortaya çıkmış. Türkiye’de toplumun düzenli kitap okuma oranı: % 0,1 (binde bir). Bu da 85 milyonluk nüfus içinde “düzenli kitap okuyan” sayımızın sadece 85 bin olduğunu gösteriyor. YÖK’ün verilerine göre tüm üniversitelerimizdeki öğretim elemanı sayısı 184.566 imiş. Lise ve altındaki okullarda ise 1 milyon 200 bin öğretmen görev yapıyormuş. Bu sayılara göre öğretim elemanlarının ve öğretmenlerin de çok büyük kısmının düzenli olarak kitap okumadığı anlaşılıyor. Kitap okumayan öğretmenler çocuklara kitap okuma zevkini nasıl aşılayabilir? Evet kitap pahalı... Ama bir yandan da bir kafede içilecek iki kahve parası... Ayrıca kütüphanelerden kitap alıp okumak da mümkün. Yeter ki kitap okumanın cep telefonunda saatlerce ıvır zıvır okumaktan çok daha yararlı olduğu anlaşılsın... GÜLÜT Siyasette karar verme hızı ve yeteneği önemlidir. Yanlış karar vermekten korkup kararsız kalanlar bazen felaketlere bile yol açar. Bu konuda bir Osmanlı hikayesi... Osmanlı Paşasının hanımı köşk yaptırıyormuş... Çizimlerini paşaya göstermiş... İki misafir salonu, iki mutfak, iki yatak odası, iki çalışma odası fakat tek ayakyolu (tuvalet) görünüyormuş planda. Paşa sormuş: - İyi güzel de tuvalet neden bir tane sultanım? Hanımefendi cevaplamış: - Paşam sen ona mı gireyim buna mı gireyim derken altına edersin de onun için iki değil tek tuvalet düşündüm... PROJE Diyanet İşleri Başkanlığı ilkokul üçüncü ve dördüncü sınıf öğrencilerine yönelik yeni bir proje başlattı. “Genç Gönüller, Çocuk Gönüllerle Buluşuyor” başlıklı proje, kimi iller ile İstanbul’un bazı ilçelerinde başlatılacak... Yarıyıl tatilinin bitiminde başlaması planlanan projede belirlenen din görevlileri ve manevi danışmanlar, haftada bir gün çocukların ev ödevlerini yapmalarına yardım edecekler, hafta sonunda da haftalık programa göre kamp yapma, öğrencilerle öğle namazı kılma gibi çeşitli etkinlikler gerçekleştirecek. Ayrıca lise ve üniversite öğrencileri arasından seçilecek “Diyanet Genç Gönüllüleri” ilkokul öğrencilerine rehberlik edecek. Eğitim sendikaları bu projeyi tartışıyor. Pedagojik formasyonu olmayan din görevlileri ve öğrencilerin küçük öğrencilerin eğitimine katılmasının vereceği sonuçlar üzerinde duruluyor. Bu konuda geniş katılımlı tartışmalarla ihtiyaç var sanırız. UZMAN Nejat Eslen Paşa’nın aklına takılmış... Soruyor: - Televizyonlarda bazı eski askerler terör uzmanı, güvenlik uzmanı gibi unvanlar kullanıyor. Terör uzmanı ne demek? İyi terör yapar, terörist yetiştirir mi? Doğrusunun “terörle mücadele uzmanı” olması gerekmez mi? Ya güvenlik uzmanı unvanı? Bu unvanı görünce aklıma AVM, site, banka şubesi gibi yerlerin güvenliğinden sorumlu kişi geliyor... Hangi okullardan mezun olunca bu unvanlara hak kazanıyor insanlar? Nerede ne eğitimi alıyorlar? Ben bunları da bilmiyorum! MAVİ KUŞ Yaşar Kemal “Kuşlar da Gitti” romanında bir “mavi kuş” u anlatır. İstanbul’un Florya taraflarında adeta kuş yağmurları vardır. Ta Bizans’tan hatta daha eskilerden beri orada diken topları gibi havada dönerek dolaşırlar. Kuşların kanatları elinize yüzünüze değer. Ötesini kitaptan aktaralım: “Bir mavi kuş vardı o zamanlar, şimdi gelmez oldu, kökü kesildi zaar. Küçücüktü, bir başparmaktan az iriceydi. Belki de daha iriydi de insanın kafası makine değildir ki, küçüğü büyük büyüğü küçük anımsar. Som mavi, güzel, biçimli gagalı, iri kapkara gözlü, lekesiz, yanar döner mavide bir kuştu. Mavisi insanın yüzüne gözüne bulaşır, içine bir aydınlık seli gibi boşanırdı. Dünya aydınlık, güzel, sevinçli bir som mavide balkırdı. Kuşlar geceyi, ay ışığını bile mavilerdi.” Şehirler betonlandı, o kuşlar da çoktan gitti. YAŞ 38 Açık Pencere Milliyet’te 38 yaşını tamamladı. 26 Ocak 1986 gününden bu yana yayımlanan bu köşe okuruna Cumhuriyet aydınlığı yanında biraz bilgi, biraz yorum, biraz mizah, biraz bilim keyfi, biraz yaşama sevinci katmayı amaçlar. Varlığını siz okurlarına borçludur.",https://www.milliyet.com.tr/yazarlar/melih-asik/kitapsizlik-7070226
Melih Aşık,Sigaranın dumanı,20 Ocak 2024,"Turgut Özal’ın yakın dostlarından işadamı Şarık Tara anılarında anlatır... Sene 1983... Şarık Bey ile Başbakan Turgut Özal, Çankaya’daki Başbakanlık konutunda baş başa konuşmaktadırlar... Konu sigaraya gelir. Şarık Tara elindeki sigara paketini göstererek: - Bak ağabey şu anda bunu içtiğim için hapse girebilirim. Türkiye’de bunu herkes içiyor, onun için ithalatını serbest bırakın. 500 lira ödüyoruz, değeri 100 lira, 400 lira kaçakçıya gidiyor. Aradaki fark için bir fon kurarsınız, diyor... Özal dikkatle dinliyor... Bir süre düşünüyor. Adnan Kahveci’yi çağırtıyor; “Sigaranın serbest ithali için bir tebliğ yaz” diyor. Kahveci itiraz ediyor. Ama itiraz fayda etmiyor. Tebliğ yazılıyor. Sigara ithali ertesi gün serbest bırakılıyor... (Şarık Tara Anlatıyor S.133) Bir milyon aileyi geçindiren tütün tarımı... 12 bin işçinin çalıştığı tütün işleme, sigara ve içki fabrikaları ve TEKEL adlı dev kuruluş için sonun başlangıcı böyle ilan edilmiştir. Sonuçları düşünülmeden, hiçbir çalışma yapılmadan, beş on dakikalık bir gece yarısı kararıyla şipşak uygulama... Yabancı tütün tekellerinin baskısının rolü neydi o kararda? Şarık Tara’nın anılarında bundan söz edilmiyor. Ancak dev tekellerin Türkiye pazarına girmek için çok önceden baskı ve girişimlere başladığı biliniyor. O kararın alınmasında dışardan gelen baskıların da etkisi elbet vardır. BABALIK Falanca ünlü filanca ünlüye babalık davası açmış... Çocuk var ama babası belli değil. Mahkemede baba belirlenecek... Haydi hayırlısı diyelim. Bilvesile geçmiş zamandan bir olay... Avusturya’da şehre inip gezinen bir köylü çevrenin dikkatini çekmiş. Krala yetişip haber vermişler... - Efendim şehirde bir köylü var size ikiz kardeşiniz gibi benziyor... Aynı siz yani... Kral, çağırın şunu bir de ben göreyim, demiş... Köylü süklüm püklüm gelmiş... Kral bakmış gerçekten de köylü aynen kendisi... Zeki biçimde sormuş: - Annen hiç şehre gelir miydi, sarayda çalıştı mı? Köylü saf saf cevap vermiş: - Annem hiç şehre inmedi ama babam bize bir süre sarayda bahçıvan olarak çalıştığını söylerdi... SAFİYE Atatürk’ün de sevdiği sanatçılardan Safiye Ayla ölümünün 26. yılında (13 Ocak) anıldı... Ünlü sanatçının bir anısı... ”İzmir eşrafından Halim Alanyalı adında bir hayranım vardı. Bana sık sık tenekelerle yağ, çuvallar dolusu erzak ve sabun yollardı. Ben de bir gün tuttum, hepsini Bursa’ya Nazım’a gönderdim. Aradan birkaç gün geçti, bir sabah sivil bir polis gelerek beni Birinci Şube’ye götürdü. Nazım Hikmet’e erzak gönderip göndermediğimi sordular. Hiç çekinmeden ‘Gönderdim, gene göndereceğim’ dedim. Komiser, ummadığı bu cevap karşısında sinirlenerek, ‘Bana bak Safiye Hanım, sen komünistleri mi besliyorsun’ diye bağırmaya başladı. Ben de sinirlendim ama bozuntuya vermedim. ‘O sizin tarifinizle komünist olabilir. Ben komünistlik, momünistlik nedir bilmem. Arkadaşım hasta ve parasız. O nedenle gönderdim. İhtiyacı olduğunu duyarsam gene gönderirim’ dedim.” KARNE Okulların yarı yıl tatili başladı. Çocuklar ve gençlere iyi tatiller diliyoruz. Bilvesile şu fıkra... Atacan cuma akşamı eve gelmiş, annesi sormuş: - Oğlum karnen nerede? Atacan’dan cevap: - Arkadaşım Emre’ye verdim. - Neden? - Evde gösterip babasını korkutacak.",https://www.milliyet.com.tr/yazarlar/melih-asik/sigaranin-dumani-7066854
Melih Aşık,Pasta zamları,18 Ocak 2024,"Emekli maaş zamları açıklandı... Emekliler yine buruk... Çünkü ne kadar zam yapılsa aylıklar hayat pahalılığına yetişemiyor... Taksilere 5 ay aradan sonra yine zam geldi... Geçen Ağustos ayında 70 lira olan indi bindi bu hafta 90 lira oldu. Bir taksiciye sorduk: - Bu zamlardan sonra müşteride azalma oluyor mu? Cevap: - Müşteride azalma oluyor ama fiyat arttığı için hasılatta düşme olmuyor... Artık orta gelir grubu da taksiden toplu ulaşıma geçiyor. *** Zaman zaman alışveriş ettiğimiz pastanede tuzlu kuru pastanın kilosu 350 liraydı. Geçen ay 400 lira oldu. Dün baktık 500 liraya yükselmiş... Bir adet pasta ise 170 lira... Toplumda ürünlerin fiyatlarına bakmadan satın alan bir kesim var. O yüzden esnaf zammı bastırdıkça bastırıyor. Toplu zam yapılınca vatandaş ürünü almaya mecbur kalıyor. Kadıköy’de yer yer bir fincan latte kahve 120 TL, bir çay 45 lira oldu. Müşteri şimdilik var... Bizden esnafa hatırlatma olsun... Ne fiyat koysak mal gidiyor diye zam üstüne zam yaparsanız bir gün gelir müşteri pes eder, siz de topu atarsınız... ENDOSKOPİ Vatandaş, Kayseri Şehir Hastanesi’nde muayene olmuş. Doktor endoskopi yaptırmasını istemiş. Vatandaş ilgili bölüme gitmiş. Kendisine randevu vermişler. Ne zamana mı? 15 Ocak 2025 günü saat 08’e... Yani tam bir yıl sonrasına.. Endoskopi neden yapılır? Yemek borusu ve midede tümör gibi arızalar olup olmadığını anlamak için... Vatandaş böyle bir ihtimalle 1 yıl yaşayabilir mi? Ne demek isteniyor vatandaşa? Mesaj açık: - En iyisi parayı bul buluştur özel hastaneye git... SICAK SALEP Canınız bu soğuk günlerde sıcak salep mi istedi... Market raflarına şöyle bir göz atarsanız hemen bulursunuz... İşte ünlü bir firmaya ait 400 gramlık bir kutu ve üzerinde şu yazı: “Sütlü Salepli İçecek Tozu” Ürünün içeriğinde ne mi var? Bir internet sitesinde ayrıntısı yazılı... Ürün içeriğinde ilk 3 sırada; nişasta, şeker ve yağsız süt tozu bulunuyor. Patates ve tapyoka nişastaları ilk sırada yer alıyor. 400 gramlık tek kutuda 40 küp kadar şeker var. Kahve beyazlatıcısı, glikoz şurubu, Hindistan cevizi yağı, tatlandırıcı olarak sukraloz mevcut. Salep tozu mu? Üründe elbet o da bulunuyor. Ne kadar mı? ON BİNDE BİR oranında... Isıtılırken salep tadı ve kokusu alınıyor mu? Evet... Nasıl mı? İçindeki salep aroması sayesinde... İçinde yok miktarda salep bulunan bu ürün “sütlü salepli içecek tozu” diye satılıyor. Aroması sayesinde... Salep diye içiliyor! AKADEMİ Profesör Nalan Ölmezoğlu, Facebook’a not düşmüş: “Doçentlik başvurusunda bulunan adaylarla ilgili şöyle bir gözlemim var: Neredeyse hiçbirinin twitter hesabı yok ya da belki takma bir isim kullanıyorlar. Bu gençler en azından 4 - 5 yıldır doktor ünvanlı akademisyenler. Zaman zaman akademik konularda veya ülke ve dünya meseleleri ile ilgili görüş beyan etmek isterler diye düşünüyorsunuz. Ama çekiniyorlar. Dile getirdikleri bir görüşün, hatta bir beğeni ya da yeniden gönderimin başlarına dert olmasından endişe duyuyorlar. Çok hazin.” Bir katılımcı da şu notu eklemiş: - Bir çoğu WhatsApp kullanmaya dahi çekiniyor... Bu sıkışmışlık duygusu kötü bir duygu olsa gerek… KARBON Haber Manisa’dan... İki genç kız; Nur Yalçın (22) ve kardeşi Ayşe Yalçın (16) üç gün önce taşındıkları evin mutfağında ölü bulunuyorlar. İlk incelemelere göre iki kız kardeş doğal gaz kombisinin bacasından sızan karbon gazından zehirlenmişler. Aksa Manisa Doğalgaz’dan yapılan açıklama şöyle: “Yapılan incelemede doğal gaz kombisi bacasının yerinden oynatıldığı veya bağlantısının yetkili olmayan kişilerce eksik yapıldığı, tarafımıza bildirilmeden doğal gaz kullanımına başlandığı, ayrıca ortama hava akışı sağlayan menfezin kapatıldığı saptanmıştır.” Bağlantıyı hangi teknisyen yapmış, bu teknisyen hangi firmaya bağlı araştırıldı mı? Teknisyen ve firma hakkında soruşturma açıldı mı? Manisa’da valilik ve belediye, halkı, ehil olmayan teknisyenler konusunda uyardı mı? Makine Mühendisleri Odası gibi kuruluşlar halka uyarıda bulundu mu? Ülkede insan hayatı gittikçe ucuzluyor. Ölümler umursanmıyor. Öte yanda, moto kuryeyi hatalı sürüşle ezen Somali Cumhurbaşkanı’nın oğluna topu topu 27 bin lira para cezası verilmesi de insan hayatına biçilen son değeri gösterirken üzüntüyü derinleştiriyor.",https://www.milliyet.com.tr/yazarlar/melih-asik/pasta-zamlari-7065712
Melih Aşık,KUZGUNCUK,13 Ocak 2024,"Dostların gönderdiği bir kuzguncuk fotoğrafını görünce aklıma geleni yazmak istedim... Bir gün televizyon izlerken ekranda Londra şehri göründü... Eşim ekrandaki fotoğrafı görünce sordu: - Sen Londra’da mı yaşamak isterdin Paris’te mi? Sahi ben nerede yaşamak isterdim? Avrupa’da görmediğim az şehir kaldı... Düşündüm taşındım... Hepsini aklımdan geçirdim. Sonunda kararımı açıkladım: - Ben Kuzguncuk’ta yaşamak isterdim... - E gidip orada yaşayalım, dedi eşim... Vaktimiz de vardı. Ertesi gün Kuzguncuk’a gidip dolaştık. Dekoru ve grafiği harikaydı. Ahşap evler şahaneydi. Adeta eski İstanbul’daydık. Özellikle Bostan’a bakan ahşap evler çekti ilgimizi. Soruşturduk. Fiyatları nedir, kiraları ne kadardır... Aklımıza yatmaya başladı. En azından bir daire kiralayabilirdik. Bir kafeye oturup kahvelerimizi yudumladık. Hava kararmaya başladı. El ayak çekildi. Ana cadde ve sokaklar ıssızlaştı. Caddeden vasıta geçmez oldu. Ortaya bir yalnızlık çöktü. Bize de bir gariplik duygusu yerleşti. Alışmışız Moda’da caddeden hiç eksik olmayan trafiğe, gelip geçen insanlara, kafelerin lokantaların ışıklarına... Ve maalesef araç gürültüsüne... İnsanlar önünüzden geçer durur... Siz onların nerelere gittiklerini merak edersiniz... Hayalleriniz onlarla birlikte bir yerlere gider. O yerler aslında görmek istediğiniz yerlerdir. Size ilham verir gelip geçen o tanımadığınız kadınlar, adamlar, çocuklar, gençler, yaşlılar, kebapçı motorları, çöp toplayıcılar... Kuzguncuk’ta; o güzelim mekânda biraz daha oturunca sessizlik kulağımıza adeta basınç yapmaya başladı. Eve döndük. Anladık ki... Biz yaşadığımız semtimizle bütünleşmişiz. Sessizliğin ve ıssızlığın yabancısı olmuşuz. Yine anladık ki, evimizden uzaklaşınca kendimizi şehirde kaybolmuş hissedeceğiz. Sessiz ve tenha semtlere özlem sadece nostaljik bir duygu... Biz yaşadığımız yerin yerlisi olmuşuz... Artık başka yerde yaşamayı düşünmüyoruz doğrusu... Resimlerde görülen güzel evlerin, hoş bahçelerin bizi mutlu edeceğini sanmıyoruz... Yerinden yurdundan olan, evlerini mecburen terk eden insanların acılarını biraz olsun anlıyoruz. GAZETECİ 10 Ocak’ın “Çalışan Gazeteciler Günü” olarak kutlanması kimi okurların garibine gitmiş. Soruyorlar: - Neden sadece çalışan gazeteciler? İşsiz gazeteciler, emekli gazeteciler, hapisteki gazeteciler vb. neden bugünün kapsamına girmiyor? Haklılar ancak bugünün özel bir anlamı var... 10 Ocak 1961, basın çalışanlarına mesleki haklar ve hukuki güvenceler sağlayan “212 Sayılı Kanun” un Resmî Gazete’de yayımlandığı gündür. Bazı patronlar bu yasayı protesto ederek gazetelerini 3 gün kapatacaklarını bildirmiş, gazeteciler de karşılık olarak “Basın” adlı bir gazeteye çıkarmaya başlamıştır. Sonuçta mücadeleyi gazeteciler kazanmış, 10 Ocak’a bu yüzden “10 Ocak Çalışan Gazeteciler Günü...” adı verilmiş... Aslında sadece “Gazeteciler Günü” olarak anılsa daha iyi olacak. “Mesleğin ilke ve gereklerine saygılı Gazeteciler Günü” olarak kutlanması da düşünülebilir... SOYUT FIKRA Askerlik çağı geldiği halde şubeye gitmeyen genç adamı zaptiyeler yakalayıp şubeye götürmüş. Önüne askerlik formunu koymuşlar. Bakmış bakmış: - Bu o değil, diyerek yırtıp atmış. Emri aldığına ilişkin kâğıdı imzala, demişler. Bakmış bakmış: - Bu o değil, demiş yırtmış... Neyi gösterseler yırtıp atıyormuş. Muayene için hastaneye götürmüşler. Sevk kağıdını imzala demişler. Bakmış bakmış: - Bu o değil, demiş yırtmış. Kâğıdı imzalamadığına ilişkin kâğıt imzalamasını istemişler: - Bu o değil, demiş yırtmış... Sonunda deli olduğuna hükmedip ‘askerliğe elverişsizdir’ raporu vermişler. Başhekim raporu imzaladıktan sonra bizimkine uzatmış. Bizimki bakmış bakmış: - Hah işte bu o, demiş...",https://www.milliyet.com.tr/yazarlar/melih-asik/kuzguncuk-7063271
Melih Aşık,MUHTARA DİKKAT,30 Ocak 2024,"Mart sonunda yerel seçimde muhtarları da seçeceğiz... Muhtarlık genellikle küçümsenen... Yetkileri sınırlı... Ama sorumluluğu büyük ve fedakârlık isteyen bir görev... Çünkü mahallede bir derdi olan önce muhtara koşuyor… Muhtar mahalle halkıyla belediye ve devlet görevlileri arasında iletişim görevi yapıyor... Mahallenin sorunlarını ve taleplerini üst mevkilere bildiriyor, çözüm önerileri ve projeler götürüyor. Geliri yok… Ayda 17 bin lira ödenek alıyor ve bu para ziyaretçilerin çay kahve parasına bile yetmiyor... Gelelim muhtar seçimine... Garip hatta komik bir yöntemi var. Caferağa Muhtar Adayı Şehnaz Uzun’dan aldığımız bilgiye göre, adaylık için önceden herhangi bir makama başvuru gerekmiyor. Ya aday sakıncalı biriyse? Seçimden sonra kimse itiraz etmezse mesele yok. Her muhtar adayı mahalledeki seçmen sayısının yaklaşık iki katı pusula bastırıyor. Sabah 07 ile 08 arası 50 - 60 sandığı dolaşıp her birine pusulalarını bırakıyor. Daha sonra sık sık kulübeleri dolaşarak pusulaların bitip bitmediğini ya da rakiplerce yok edilip edilmediğini kontrol ediyor. Tabii bunları tek başına yapamayacağı için mutlaka bir ekip kurması gerekiyor. Mahalleliye tavsiye... Muhtarlık seçimine önem verin... Esnaftan birini muhtar seçmeyin. İyi bir muhtar, mahalleli de arkasında durursa, mahallede iş birliği ve güç birliği için önemli merkez olacaktır. Belediye meclislerinden daha önemli görev yapacaktır. TCDD CHP Eskişehir Milletvekili Dr. Jale Nur Süllü, Ulaştırma Bakanı Abdülkadir Uraloğlu’na bir soru önergesi vermiş... Soruyor: - TCDD Eskişehir Tren Garı Otoparkının gelirinin Eskişehir Demirspor Kulübü yerine Ankara Demirspor Kulübü’ne aktarılmasının gerekçesi nedir? CHP’li vekil otoparkın gelirinin Eskişehir Demirspor kulübüne bırakılmasını istiyor. TRUMP Donald Trump geçen dönem göreve geldiğinde dünya kamuoyu bir iş adamının ABD Başkanı olmasından memnun kalmamıştı. Joe Biden’ın başkanlığı fikirleri değiştirdi. Çünkü Dünya kana boyandı. Her tarafta savaş var. Her barış girişimi ABD’nin engeline takılıyor. Amerikan silah fabrikalarının çalışmasından başka hiçbir şey Biden’ı ilgilendirmiyor. Bütün uluslara savaş korkusu yaşatıyor ki silah alımları sürsün, fabrikalar çalışsın... Dünkü istenmeyen adam Donald Trump, şimdi dünya uluslarının umudu oldu Ben başkan olursam bütün savaşları 24 saatte bitireceğim diyor Trump. Dünya ulusları bu yılı Trump’ın başkanlığını beklemekle geçirecek. Bu bir yılda savaşlar muhtemelen şiddetlenerek sürecek. Dünyayı çok zor bir yıl bekliyor... COELHO Hikâye Brezilyalı Yazar Paulo Coelho’dan... Ölmek üzere olan bir yaşlı adam yanına bir delikanlıyı çağırır ve ona bir kahramanlık öyküsü anlatır... Bu adam savaş sırasında bir        adamın hayatını kurtarmıştır. Adama sığınacak yer ve yiyecek ekmek vermiş, onu koruyup kaçmasına yardım etmiş. Ama gün gelip adam kurtularak tehlikeyi atlatınca onu düşmana teslim etmiştir. - Peki nasıl kaçıp kurtuldunuz? diye sordu delikanlı. - Kaçıp kurtulmadım, ben ötekiyim, ihanet eden benim, diye itiraf etti yaşlı adam... - Ama bu öyküyü sanki kahraman benmişim gibi anlattığım zaman, onun benim için yaptıklarını çok daha iyi anlıyorum… RİYAD’DAN Görüntüyü Suudi Arabistan’ın başkenti Riyad’dan bir arkadaşımız yollamış. Atatürk filminin 2’nci bölümü Riyad sinemalarında gösterime girmiş. Birinci bölümü de geçen Kasım’da gösterilmiş. Anlaşılan Suudi’lerin Atatürk kompleksi bizim sandığımız kadar derin değil. Futbolda yaşanan gerilimin bilmediğimiz kimi başka nedenleri de olmalı... ZİYA OSMAN Sadeliğin, içtenliğin, zarafetin şairi Ziya Osman Saba’nın (1910 - 29 Ocak 1957) ölüm yıldönümündeyiz. Sadece 47 yıl yaşayan şair, Nazım Hikmet, Ahmet Haşim, Cemal Süreya, Fazıl Hüsnü Dağlarca, Necip Fazıl, Mehmet Akif, Faruk Nafiz Çamlıbel gibi Kadıköy’de yaşamıştır. Evinin bulunduğu Misakımilli Sokağı üzerine yazdığı bir şiiri de vardır. Onu kısa bir şiiriyle anıyoruz: KİMBİLİR İlk yağmur damlası düştü Kuru yapraklarına güzün. Ardında kış kıyamet, Dert, hüzün. Alınyazısı hepsi... Kısmet... Ha yazı, ha kışı geceyle gündüzün, Kim bilir kaç günü kaldı Ömrümüzün?",https://www.milliyet.com.tr/yazarlar/melih-asik/muhtara-dikkat-7071483
Melih Aşık,Umut 2024,02 Ocak 2024,"Yeni bir yıl başlıyor... Hayatımızda yeni bir sayfa açılıyor, mutlu ve umutlu olmalı, özellikle biz elinde kalem olanlar mutlu şeyler yazmalıyız... Bakın hava bedava, yağmur suyu bedava... Bu nimetlerin farkına varmalıyız... Kaldırımda yürürken para vermiyoruz... Dükkân vitrinlerini seyretmek bedava... Market vitrininden sarkan pastırma isterse 2 bin lira olsun... Göz ucuyla da olsa bakabilir, eski günleri yâd edebiliriz.. Hangi günleri mi? Hani o mezeciye girip: Göğsümüzü gere gere “Kes şuradan yarım kilo kuş gönü pastırma” dediğimiz günleri... Antep fıstığı 1200 lira... Olabilir… Bir kilo alıp yiyecek haliniz yok ya.. 100 gram neyinize yetmiyor. Önemli olan tadına bakmak… Çoluk çocuk 120 liraya 100 gram alıp, birkaç fıstık atıştırabilirsiniz... Evet kafeler pahalı… Ancak evde çayınızı yapıp bir termosa doldurup yanınıza alabilir, deniz kenarında bir kayanın üzerine oturup, yanınızdaki eşiniz veya arkadaşınızla birlikte yudumlayabilirsiniz... Deniz kenarında denize bakarak istediğinizi söyleyebilirsiniz... Siyasilerle ilgili düşüncelerinizi açıklayabilir, hayatla ilgili felsefe yapabilir: - Ah ulan kahpe felek kimine kavun yedirirsin kimine kelek, gibi eski özdeyişleri anımsayabilirsiniz... Bu arada Orhan Veli’yi unutmamalı... Ne demiş böyle günlerden birinde: Bedava yaşıyoruz, bedava/ Hava bedava, bulut bedava/Dere tepe bedava/ Yağmur çamur bedava/ Otomobillerin dışı, Sinemaların kapısı/ Camekanlar bedava/ Peynir ekmek değil ama/ Acı su bedava/ Kelle fiyatına hürriyet/ Esirlik bedava/ Bedava yaşıyoruz, bedava... DİLEKLER Maliye Bakanı tweet attı. Ne dedi mesajında 2024 için. - Yıllık enflasyonda düşüşün başladığı, - Rezerv yeterliliğinin daha da arttığı, - Kur korumalı sistemin sonlandığı, - Cari açıkta kalıcı iyileşmenin başladığı, - Bütçe disiplininin tesis edildiği, - Sürdürülebilir yüksek büyümenin temellerinin güçlendiği bir yıl olacaktır. Güzel ama makro vaatler… Biz de vatandaşın mikro beklentilerini ekleyelim: - Çalışanların hakkını aldığı - Emeklilerin bir parça nefes alacak ücrete kavuştuğu - Ormanların kesilmediği - Doğanın tahrip edilmediği - Şehirlerin ranta kurban edilmediği - Okulların yarına dönük eğitim verdiği - Hastanelerin sağ girenin sağ çıktığı - Adliyelerin adalet dağıttığı Bir yıl diliyoruz... KUTSAL Yeni yılı kutlarsak Hristiyan oluruz korkusuyla sarıp sarmalanmış bir toplumun görmediği neler var? Mimar Erdoğan Vata’nın eski bir yazısını kesip koymuşuz dosyaya. Aktaralım: “Hristiyanlığın 8 ana kutsal makamı vardır ve bunların sadece iki tanesi Anadolu dışındadır: Vatikan ve Kudüs... Hristiyanlığın kutsal kitabı İncil’in yazılması da Anadolu’da gerçekleşmiştir. Meryem Ana’nın mezarı Selçuk’ta, Aziz Nicolas’ın (Noel Baba) mezarı Demre’dedir. Konsül toplantı merkezleri de Tarsus, İskenderun, İznik ve Kapadokya’dadır. Ayrıca Süryaniliğin kâbesi “Deyrulzafaran Kilisesi” Mardin’de... Ortodoksluğun en büyük dini merkezi olan Fener Patrikhanesi, İstanbul’dadır...” Biz gereksiz komplekslerle bu tarihi ve kültürel zenginliği dışlamamış olsak, bunları tanıtım, turizm, dostluk ve barış unsuru olarak kullanabilseydik... Neler neler kazanırdık... YAŞASIN TATİL! Bu yıl tatil sevenler için tam bir takvim bayramı var… Eğer 7 gün izin eklenirse tam 40 gün tatil yapılabiliyor. 2023 yılında tüm tatiller neredeyse hafta sonuna denk gelmişti. 2024 yılında bir gün hariç, tüm resmî tatiller hafta içine denk geliyor. Şeker Bayramı 9 - 10 - 11 - 12 Nisan tarihine denk geliyor ve hafta sonu ile birlikte altı gün tatil oluyor. 23 Nisan Salı günü bir gün tatil var ve eğer 22 Nisan Pazartesi günü de izin alırsanız dört gün tatil oluyor. 1 Mayıs Çarşamba günü bir gün tatilken 29 - 30 Nisan izin alınırsa beş gün tatil oluyor. Kurban Bayramı ise 16 - 17 - 18 - 19 Haziran... 20-21 Haziran izin alındığında dokuz günlük tatil oluyor. Tatile meraklı olanlar, işinden sıkılanlar, işinde yorulanlar yaşadı. Bizim gibi tatil sevmeyenler ise biraz daha sıkılacak... STADYUM 1947 yılında açılışı yapıldığında adı İnönü Stadı idi. Demokrat Parti iktidara gelince adını değiştirdi, Mithatpaşa Stadı yaptı. 27 Mayıs sonrasında Dolmabahçe Stadı dendi. Son yıllarda Vodafone Park deniyordu. Vodafone ile anlaşma bitince bir ara boşluk oldu. Kâh Beşiktaş İnönü, kah Beşiktaş Park denildi. Şimdi de Tüpraş sponsor olup isim hakkını satın almış ve adı olmuş Tüpraş Stadı... Stat yenilenmiş de olsa adı İnönü Stadı’dır. Tüpraş şirketi Süleymaniye Camisi’nin isim hakkını satın alsa adı Tüpraş Camisi mi olacak? Sevgili Beşiktaşlılar... Stadınız aynı zamanda bir tarihtir... Sizler de bu tarihe sahip çıkınız, adını “İnönü Stadı” olarak sürdürünüz...",https://www.milliyet.com.tr/yazarlar/melih-asik/umut-2024-7058000
Melih Aşık,ESKİŞEHİR,09 Ocak 2024,"Eskişehir Belediye Başkanı Prof. Yılmaz Büyükerşen yeniden aday olmak istediğini açıkladı. Partisi ise şimdilik kararsız. CHP Genel Başkanı Özgür Özel hafta sonu Eskişehir’e gelerek Yılmaz Büyükerşen ile görüştü. Yerel basına göre bu bir teşekkür konuşmasıydı. Parti, Yılmaz Hoca’yı yeniden aday göstermek istemiyordu. Çünkü son kurultayda Kemal Kılıçdaroğlu’na yakın tavır almıştı. Orası öyleydi ama Eskişehir politikasını iyi bilen bir dostumuzun yorumuna göre, AKP’nin aday gösterdiği iş adamı Nebi Hatipoğlu’nun karşısında seçim kazanabilecek tek aday da yine Yılmaz Büyükerşen idi. CHP Genel Merkezi şimdi bu ikilem içinde... Bu arada 86 yaşındaki Yılmaz Büyükerşen’in yaşı da problem ediliyor. Eskişehir’de bir mucize yaratmasına rağmen artık emekli olması gerektiğini söyleyenler var. Peki acaba bir yönetici için ileri yaş problem midir? Zaman zaman yazarız... Cenevizli ünlü denizci Andrea Doria, Turgut Reis’e karşı Ponza savaşını yönetirken 86 yaşındaydı. Konrad Adenauer 88 yaşında Almanya’yı yönetiyordu. Eskilerin “Akıl yaşta değil baştadır”, sözü boşuna söylenmiş bir söz değildir... KURTULUŞ 3 Ocak günü Mersin’in düşman işgalinden kurtuluşunun 99. yılı kutlandı. Mersin, Birinci Dünya Savaşı’ndan sonra Fransız işgali altına girmişti. Halk direnerek işgalden kurtuldu. Acaba Antalya, Mersin’i kıskanır mı? Neden derseniz? Çünkü Antalya’nın bir kurtuluş günü yoktur. Savaş sonunda Antalya’yı işgal eden İtalyan birlikleri direniş görmemiş, şehri kendiliklerinden terk etmişlerdir. Antalya CHP örgütü 1934 yılında Ankara’ya başvurarak kurtuluş günü kutlamak istediklerini bildirmiş, kendilerine İçişleri Bakanı Şükrü Kaya tarafından şu yanıt verilmiştir: “Konu Gazi Mustafa Kemal ve İsmet İnönü’ye yansıtılmış, her iki yetkili kurtuluş gününe izin vermemiştir... Çünkü Antalya düşmandan çatışma ile değil, düşmanın şehirden kendiliğinden ayrılması sonucu kurtulmuştur... Bu zamana kadar kurtuluş günü kutlamayan bir kentin bundan sonra da kutlamasına o yüzden gerek yoktur...” AYDEDE Geceleri dünyamızı aydınlatan Ay acaba göründüğü kadar büyük mü? Orhan Bursalı’nın yönettiği Herkese Bilim Teknoloji adlı dergide pek çok yararlı bilgi yanında Ay ile ilgili bir küçük bilgi de göze çarpıyor. Hayır Ay sandığımız kadar büyük değilmiş. Dünyanın yüzde 27’si kadarmış ancak... Asya kıtasından daha küçükmüş. Asya’nın yüzeyi 45 milyon kilometrekare, Ay’ın yüzeyi 38 milyon kilometrekareymiş. Ay gözümüze neden mi büyük görünüyor? Çünkü dünyaya en yakın olduğu için... KARGO Bir yayınevine 250 sayfalık bir kitap ısmarladık. Kargo ile gönderdiler. Kitabın fiyatı 85 liraydı. Tam 45 lira kargo ücreti alındı. Bir kitabın şehir içi taşınma ücreti bu. Kitap okunmasın diye mi bu fiyatlar? KIRKLAR CHP’de ön seçim olsun olmasın tartışmaları sürerken Kırklareli ve bazı ilçelerinde pekala oldu... Kırklareli’nde sandıktan mevcut Belediye Başkanı Siyami Kesimoğlu çıktı. Babaeski’deki sonuç ilginç oldu. Orada ön seçimi bir hanım aday... Mimar Nuray Öner Polat kazandı. Başarılar diliyoruz... NOHUT ODALAR... Türkiye’de kimler nerelerde oturuyor? Yaşamımızda neler değişiyor, neler değişecek? Sosyolog Tuncay Şengöz kuşbakışı bakıyor: 1 - Ortalama gelire sahip insanların kentlerde konut edinme dönemi kapanıyor. Bu, aşağı yukarı Londra, Paris, Amsterdam gibi kentlerde de böyle oldu. Kent merkezleri artık sadece zenginlere aittir. 2 - Salon / salomanje büyük konutlarda oturma lüksü tarihe karışıyor. Bu da Japonya başta olmak üzere Asya ülkelerindeki durumdur. 50-60 m2 konutlarda, sıkış tepiş yaşamayı öğreneceğiz. 3 - Misafir odası / oturma odası kavramı tamamen kaybolacak. Orta sınıf aileler çocuklarına aynı odayı paylaşmayı, ranzada yatıp kalkmayı öğretmek zorunda kalacak. 4 - Orta gelir grubu için otomobil sahipliği 10 yıl içinde ortadan kalkacak. Türkiye geçen yüzyılda sosyalist uygulamaları beğenmedi. Amerikan yaşam tarzını sürdürebileceğini zannetti. Blok apartmanlar ve Sovyet modeli 2 +1 konutlar bile bugün aransa da bulunamıyor. Ne bunları inşa edebilecek arsa kaldı, ne kamucu / sol seçenek, ne de bu ölçekte bütçeleri finanse edecek kaynak var artık. Sahte cennet sürdürülemezdi, sürdürülemedi.” Artık uzun sürecek olsa da yeni şehirler inşa etme ve yeni hayata başlama zamanı...",https://www.milliyet.com.tr/yazarlar/melih-asik/eskisehir-7061292
Melih Aşık,Umut umuttur,30 Aralık 2023,"Hoş geldin yeni yıl... Seni pek büyük umutlarla karşılayamıyoruz amma... Yine de umut umuttur... Bakarsın talihimiz biraz olsun değişir. Toplum hayatımızda adalet, eşitlik, insanlık, mutluluk, akıl, duygu, sevgi, saygı kavramları biraz daha fazla hissedilir. Bakarsın cepler dolar. Umut umuttur... Fakirin ekmeğidir. Rahmetli Hasan Pulur’un umut üzerine severek anlattığı bir öykü vardı. Sinop kalesinde bir idam mahkûmu varmış. Sabahtan akşama kadar “Bu da geliiir bu da geçer” diye etrafta dolaşır, başka söz etmezmiş. Hikâye bu ya... Sonunda kale komutanı: - Yahu bu adam en umutsuz zamanda bu kadar umutlu olduğuna göre yaşamayı hak ediyor demektir... Salıverin gitsin, demiş… Ne diyelim... Bu da gelir bu da geçer... Biz de geldik gidiyoruz zaten... Şen olasın 2024... NOEL BABA Yılbaşını Hristiyan bayramı, çam ağacını Hristiyan ağacı sandığımız gibi biz Demre’de doğmuş bir Anadolu insanı olan Noel Baba’ya da kuşku ile bakar, iltifat etmeyiz. Baba Noel konusunda en özlü sözü! bir zamanlar Keşan Müftüsü S.Y. söylemişti: “Noel Baba dediğimiz şahsiyet düzgün bir şahsiyet olsaydı eve kapıdan girerdi, bacadan değil”... Noel Baba’ya gelince… Bu ak saçlı ihtiyar bu yılbaşı ortalıkta daha az görülüyor. Anlaşılan onun da neşesi kaçtı! ŞİNASİ NAHİT Türkiye’de kısa fıkra deyince ilk akla gelen isimdir Şinasi Nahit Berker... “Bu memleket uzun laftan battı”, özdeyişi onundur. Türkiye yavaş ilerlediğinden yıllar önceki fıkraların güncelliği geçmez. Mesela... *** Bir Amerikalı uzman bir milyon yıl sonra bir kuyruklu yıldızın Türkiye’ye çarpacağını söylemiş. Bu çarpma neticesinde yer yüzünde büyük tahribat olacakmış. Ne aksi tesadüf... Tam o yıllarda biz kalkınmış olacaktık... *** Ulu Atatürk ilkelerine hayranız ve bağlıyız, yalnız nasıl tatbik edileceğini pek bilemiyoruz... *** Başbakan Demirel ikide bir şunu söylüyor: - Millet reyi ile geldik... Ah iki gözüm... Millet artık sizin nasıl geldiğinizi değil nasıl gideceğinizi merak ediyor... *** Bir iktidar milletvekili Şinasi Nahit’e: - Siz komünistler vatanı bile satarsınız, demiş… Şinasi’den cevap: - O kadar büyük arsayı kim alır? *** Yaşar Kemal’in romanının devamı: Yer demir/Gök bakır/altı tamtakır. TÜVİT Biz yılbaşı kutlamayız, caiz değil diyenlere: “Madem öyle 1 Ocak’ta çalışacaksınız, desinler, hepsi anında Noel baba olur” ZAYİAT Sakarya’da, Kuzey Marmara Otoyolu’nda, 3’ü yolcu otobüsü, 7 aracın karıştığı zincirleme trafik kazasında 10 kişi hayatını kaybetti, 8’i ağır, 59 kişi yaralandı. Kazaya sebep olan sisli hava fotoğraflarda da görülüyor. Peki uzun yola çıkan sürücüler sisli havalarda nasıl araç kullanılacağını biliyorlar mı? Bir süre önce sisli havada yola düşmüştük. Araçların neredeyse yarısının uzun farları yaktığını gördük. Demek sisli havalarda uzun far yakılmayacağını bilmiyorlardı. Bazıları reflektörleri yakmıştı. Bazıları önlerindeki aracın dibine sokuluyordu. Sisli havada bunların yapılmaması gerektiğini de bilmiyorlardı. Peki illerin trafik müdürlükleri sisli havalarda denetimleri arttırıyorlar mı? Hiç duymadık. Ölüm kapıyı çalmadıkça kimse başkasının hayatını fazla dert etmiyor... Önlem düşünme zahmetine girmiyor. O yüzden her cephede durmadan zayiat veriyoruz TİYATRO Ankaralı okurumuz Devlet Tiyatrosu’na bağlı Küçük Tiyatro’ya oyun izlemeye gitmiş. Gerisini şöyle anlatıyor: “Oyunun başlamasına 15 dakika kala salon kapıları açıldı. Biz sıradan insanlar yerlerimizi kolaylıkla bulup oturduk. Bazı mühim şahsiyetler de gelmişti. Onlar bizimle birlikte salonun açılmasın beklemediler. Protokol odalarında ağırlandılar. Oyunun başlamasına çok kısa süre kala, bu mühim şahsiyetler önlerinde ve arkalarındaki protokol görevlileri olduğu halde salona girip, en ön sıradaki yerlerini aldılar. Bu arada kaçamak bakışlarla arka sıralara göz atmayı ihmal etmediler. Biz yerlerimizi kendimiz bulmuştuk. Bu kişiler ise koltukları daha kolay yerde olduğu halde yerlerini ancak protokol görevlileri yardımıyla bulabildiler. Eskiden olsa böyle VİP kişilere gıpta ile bakılırdı. Şimdi durumun dışarıdan nasıl görüldüğünü anlatıp onları üzmek istemem”",https://www.milliyet.com.tr/yazarlar/melih-asik/umut-umuttur-7056859
Melih Aşık,Gazze’de çocuklar,04 Ocak 2024,"Gazze’den gelen onca vahşet fotoğrafı ve haberi arasında bizi en çok etkileyeni şu oldu: “Gazze’de 1 Ekim’den bu yana 1000’den fazla çocuğun bir veya iki bacağı kesildi.” Açıklamayı Cenevre’de UNICEF Sözcüsü James Elder yapıyor... Gazze’de çalışan bir doktor, malzeme yetersizliğinden bu ameliyatların çoğunu ağrı kesici olmadan yaptıklarını anlatıyor... Bu çocuklar daha dün fakir evlerde kıt kanaat yaşarken en azından sokak aralarında top peşinde koşuyor, sefalet yaşamına biraz olsun çocuk neşesi katabiliyorlardı. Artık o mutlu günleri bir daha göremeyecekler. Savaş vahşetine kurban gidenler daha talihli sayılır. Ölen bir anlamda kurtuluyor. Bu çocuklar ömür boyu iki ayağı olan bir insanın mutluluğunu özleyecekler, tek bacakla ya da hiç bacaksız yaşamanın bitmeyen sıkıntılarını taşıyacaklar. Bugün Gazze için üzülenler yarın bu kadersiz çocuklara birer protez ayak için yardım kampanyası açarlar mı? Devlet böyle bir yardımı gündemine alır mı? Alacağını ummak istiyoruz. İki ayağı yere basan herkes bu acıya ortak olmalı. CÜZDAN TÜİK aylık ve yıllık enflasyon oranlarını açıkladı. Enflasyon tahmin edildiği gibi yıllık yüzde 65 düzeyinde ilan edildi. Önümüzdeki yıl için de yüzde 36 oranı veriliyor... Bu oranlar yorumlanırken “Enflasyon düşecek, düşüyor” gibi deyimler kullanılıyor. Kamuoyunda fiyatlar düşecekmiş gibi bir hava uyanıyor. Hayır, fiyatlar düşmeyecek... Sadece artış hızı yavaşlayacak... Verilen rakamlar bize bunu anlatıyor... Demektir ki, bu yıl da enflasyonla yaşamaya devam edeceğiz... Bu arada emekli zamları da açıklandı... Son 6 aylık enflasyona göre hesaplanmış... Yüzde 37,57 rakamına varılmış... Emekliler arasında bir anket yapılsa da bu oranlara inananların oranı ölçülse... Sonuç ne çıkardı merak ederiz! ÇAĞRI İlgili tüm makamlara çağrı... Yeni yılda okullarda 20 milyon öğrencimiz 1 TL’ye ayran içip, 5 TL’ye tost yiyebilmeli... Aynen Meclis’teki gibi. Ve su da ücretsiz olmalı... VERİNİZ Hukukçu Gönenç Gürkaynak mesaj çekmiş... Diyor ki: “Üç yıldır ülkemizdeki vergi rekortmenleri açıklanmıyordu. Az evvel açıklamışlar... İsmini açıklamayan 7 kişi dışında benden daha çok vergi ödemiş şu 6 kişi var: Selçuk Bayraktar, Rahmi Koç, Mehmet Tara, İpek Kıraç, Ömer Koç, Erman Ilıcak...” Gelirini avukatlık yaparak sağlayan Gönenç Gürkaynak’ın vergi rekortmenleri sıralamasında 14’üncü sırada yer alması ve onu aşabilen sadece 13 iş insanının bulunması ülkedeki vergi düzeni konusunda bir fikir veriyor olmalı...” UZAYDA 14 UZUN GÜN! İlk uzay seyahatimiz 17 Ocak’ta başlıyor. THK pilotu Albay Alper Gezeravcı’nın Türkiye’nin ilk astronotu olarak 17 Ocak’ta uzaya çıkması bekleniyor. Uzay gezisini ABD’nin Houston şehrinde Axiom Space isimli bir şirket düzenliyor. Sanayi Bakanı Fatih Kacır, 14 gün sürecek uçuşta biyoloji, tıp, malzeme bilimi ve genetik gibi alanlarda deneyler gerçekleşeceğini söylüyor. Teknoloji yazarı Füsun Sarp Nebil’in yazdığına göre uçuşun 55 milyon dolarlık bedeli de Sanayi ve Teknoloji Bakanlığı’ndan çıkacak. Axiom Space adlı şirketin düzenlediği bu üçüncü uçuş... Albay Gezeravcı uçuşu bir İtalyan ve bir İsveçli savaş uçağı pilotuyla paylaşacak; uçuş komutanı ise ilk iki uçuşa da komuta eden Axiom şirketinin kadrolu astronotu olacak. 14 günlük geziden şirket kaba bir hesapla en az 165 milyon dolar topluyor. İyi ve sağ salim uçuşlar dileyelim...",https://www.milliyet.com.tr/yazarlar/melih-asik/gazzede-cocuklar-7059053
Melih Aşık,İdeal belediye...,11 Ocak 2024,"Prof. Ferlâl Örs ve Mehmet Şakir Örs, Cumhuriyet’te “Toplumsal Belediyecilik” konusunu yazmışlar. İdeal belediyecilik nasıl mı olmalı? Anlatıyorlar: - ”Belediye hizmeti insan odaklı olmalıdır. - Yurttaş ve kentli, asla “müşteri” olarak görülmemelidir. - Böyle hareket eden belediyeler halka adaletli ve hakça hizmet götürmeyi kendilerine öncül görev olarak görürler. Asla savurganlık yapmazlar. Gösteriş harcamalarından kaçınırlar. - Toplumcu belediyecilik anlayışı, kamunun, halkın, kentlinin çıkarlarını her şeyin üzerinde görür, üretken, verimli hizmet programları hazırlar ve kent planlamaları yapar. - Doğayı ve çevreyi korur. - Kentlerin tarihine ve kültürel değerlerine sahip çıkar. - Saydamlığı temel ilke edinir. Böylesi bir anlayışla yönetilen belediyelerde, imar uygulamaları başta olmak üzere tüm akçeli çalışmalar, ihaleler ve satın almalar saydamdır ve başta kentlinin denetimi olmak üzere, her türlü denetime açıktır.” ★★★ Güzel tanımlar bunlar. İdeal belediyecilik böyle olmalı. Ne var ki günümüzde belediye başkan adaylarının niteliklerinden ve programlarından çok bağlı oldukları partiler önem kazanıyor. Oylar adaylara ve onların ilkelerine değil partilerine yöneliyor... Seçilen aday, hizmet önceliklerini parti politikasına göre ayarlıyor. LÜKÜS HAYAT “Biri yer biri bakar, kıyamet ondan kopar”, özdeyişi yaşadığımız günlerde eskiye göre daha çok anılıyor... Yiyenler yemeyenleri kışkırtıyor... Dizilerden örnek... Eskiden Yeşilçam filmlerinde dayanışma vurgulanır, zalimlik yapan zengin babalar filmin sonunda yola getirilirdi. Para şımarığı babaya insanlık dersi verilir, filmin başında aşağılanan fakir genç filmin sonunda yüceltilir, seyirciden alkış alırdı. Günümüzdeki filmlerin ve dizilerin çoğunluğunda büyük bir lüks ve israf sergileniyor. Kayıt dışı zenginlik, savurganlık ve sorumsuz harcamalar yüceltiliyor. Yaşanan hayatlar da bu yönde gelişiyor. Çünkü ‘ihtiyaç fazlası’ para saadet getirmiyor. Paraya boğulan ama üretici olmayan insanlar mutlu olamadıkları için başkalarını kışkırtarak, kendilerine gıpta ile bakılmasını sağlayarak mutlu olmaya çalışıyorlar. Bazıları kara para aklamaktan içeri girse de bu eğilim değişmiyor. TOKUŞ “Bende bir yumurta var sende bir yumurta var, ben sana bir yumurta sen bana bir yumurta versen her birimizde birer yumurta olur. Sende bir bilgi var, bende bir bilgi var. Sen bana bir bilgi versen ben sana bir bilgi versem ikimizde de ikişer bilgi olur” (KONFİÇYUS) ÖĞRETMEN Öğretmen okurumuz Ankara’daki öğretmenevlerine yapılan zamları eleştiriyor... Bu mekanlarda daha çok diğer illerden geçici süre için gelen öğretmenler konaklıyor. Sincan öğretmenevi geçen yıl gecelik 90 liraymış... 2023 yılının Temmuz - Aralık aylarında tek kişi gecelik 250 TL olmuş. Ücret 2023 yılının Aralık ayında 380 TL... 2024 yılının Ocak ayında ise 440 TL yapılmış... Ankara Başkent Öğretmenevi’nde ise yukarıda belirtilen fiyatlardan yüzde 50 daha yüksek bedeller alınmaktaymış... Doğrusu bunlar öğretmenlerin cebini yakacak rakamlar... KANARYA Denizli merkezli Denizli Muhabir adlı internet sitesinde bir yazı... “Fenerbahçe’ye neden sarı kanarya denir?” Kulübün sarı rengini deniz fenerinden aldığını, formalardaki kanarya sarısı renginden dolayı sarı kanarya denildiğini okuyoruz yazıda. Efsane kaleci Cihat Arman’ın maçlara kanarya rengi kazakla çıktığı da dilden dile anlatılır. Sarı Kanarya güzel ve zarif bir deyim Bizim anlamadığımız taraftarların maçlarda: “Kanaryaaa kanaryaaa saldır saldır kanaryaaa” diye tezahürat yapmalarıdır. Doğrusu bir aslana ya da kartala saldıran kanarya kuşunu hayal etmek pek de kolay olmuyor. RESSAM Bebek’te Clubhouse adı mekânda çağdaş sanatçıların resimleri sergileniyor. Serginin düzenleyicisi Demet Müftüoğlu: “Sergi için toplumsal konulara duyarlı sanatçılar seçildi”, diyor... Toplumsal konulara duyarsız sanatçılar var mıdır? Vardır... Onlar toplumsal konulara yaklaşmanın sanatçının ufkunu daraltacağını iddia ederler. Tamamen sanata odaklanmayı savunurlar. Bu mesele yüz yıllardır tartışılır. Toplumsal konularla ilgilenmeyen sanatçılara şu soru sorulur: - İçinde çalıştığınız apartmanda yangın çıksa, bina yanarken resim yapmaya devam eder misiniz? Yoksa önce yangını söndürmeye mi çalışırsınız? Tartışma bu noktada düğümlenir.",https://www.milliyet.com.tr/yazarlar/melih-asik/ideal-belediye-7062331
Melih Aşık,UNUTULAN PROJE...,26 Aralık 2023,"Yaklaşan Marmara depremi için önlemler konuşulurken. 1999 yılındaki Körfez depreminden sonra kaçırılan büyük fırsatı anımsamadan geçmeyelim... Depremin hemen ardından üç Ağa Han ödüllü mimar Turgut Cansever, geniş bir deprem çalışma grubu kurmuş, şehri değilse de halkı yıkımdan kurtarmak için kolları sıvamıştı. Binalara güçlendirme yapmak bir seçenekti fakat çok maliyetli olacaktı. Çare; yeni şehirler kurmaktı. Kırklareli’nde 25.000 kişilik 30 şehrin yaklaşık yeri belirlendi. 2003’ten 2009’a altı yılda bu şehirler kademeli olarak toplamda 750.000 kişilik nüfusa ulaşacaktı. Şehirler raylı sistemle İstanbul’a bağlanacaktı. Tarım alanları korunacak, konutlar yamaç ve tepelere yapılacaktı. Vakıf kuruldu. Bütçe hazırlandı, Dünya Bankası’yla kredi için görüşülüp, anlaşıldı. Cansever, beş yıl bu proje üzerinde bütün masrafları kendi karşılayarak çalıştı. Raporlar Başbakan dahil etkili ve yetkili tüm kişilere iletildi. Fakat bürokratik engeller söz konusu oldu, müteahhitlik alışkanlıkları ve aktörleri devreye girdi, proje gerçekleşmedi. Turgut Cansever 22 Şubat 2009’da vefat ettikten sonra proje tamamen unutuldu. Oysa İstanbul’u kurtarmak için en gerçekçi projeydi. Sadece depreme hazırlık olarak değil, İstanbul’un nüfus yükünü azaltmak ve modern şehircilik örnekleri ortaya koymak açısından da çok önemli bir girişimdi. Acaba hâlâ geçerli olabilir mi? Niyet olsa neden olmasın! SİGARA Böreklere de sigara yasağı gelmiş anlaşılan. Paket içinde sigara böreği “Kalem Böreği” diye satılıyor. Sigara bağımlılığına karşı önlemleri destekliyoruz… İyi ama... Sigara böreği ne alaka? Adı sigara böreği olursa insanlarda sigara içme hevesi mi uyandıracak? Adı değişince ülkede sigara tüketimi mi azalacak? Nasıl bir mantık bu... Anlayan beri gelsin. ULUDAĞ Bursa Uludağ kız basket takımı, EuroCup’da, London Lions takımıyla karşılaşacak... İngiltere vizeyi geciktiriyor. Bunun üzerine takım Londra’ya antrenörsüz ve yedek oyuncusuz gidiyor. Sahaya ceplerinde yabancı ülke pasaportu olan 5 oyuncuyla çıkıyor. Yenilgiye uğruyor. SORU: İngiltere vize vermiyorsa takımı oraya neden götürüyorsunuz? Ceza ödemekten korkuluyormuş... Bu kadar geçerli bir mazeretiniz varken kim ne ceza verebilir? Burada esas suçlu kulübe yol göstermeyen, hakkını savunmayı göze alamayan federasyondur. İngilizlerin vize engeli de elbet kınanmalıdır. Ama ülkenizde sık sık spor veya folklor kafilesiyle yurt dışına gittikten sonra geri dönmeyen kişiler varsa ve bunlar etkili şekilde takibe alınmıyorsa eloğlu ince eleyip sık dokuyor diye fazlaca kızmanın alemi var mı? Biraz aynaya da bakalım... SINIRDA ÖLÜM Irak sınırında 12 vatan evladı daha şehit düştü. Hafta sonu ulusun yüreğine acı ve hüzün çöktü... 2000’lerin başında bir yılda şehit olan asker sayısı 6’ya kadar düşmüştü... Bugün günübirlik şehit haberleri geliyor... Cumhuriyet Yazarı Barış Terkoğlu, bölgeyi iyi tanıyan emekli Albay Orkun Özeller’in verdiği bilgileri sütununa taşımış. Albay Özeller, “sınıra kilit vurmak istiyorsak Irak topraklarında derinlere inmek yerine, daha yakın bölgede emniyet tesis etmenin daha yararlı olacağını” söylüyor. Orkun Özeller’e göre ABD, Türk ordusunun komando birlikleri ve özel kuvvetleriyle Yunanistan ve Suriye sınırından Güneydoğu’ya kaydırılması için tuzak kurmuştur. Albay, kuşkusunu şöyle dile getiriyor: “Bölge KDP kontrolüne girmiş, PKK etkinliğini kaybetmişken, ne oldu da birden bölgeye PKK yığınak yapmaya başlıyor?” Albay Özeller’e göre ABD, KDP ile anlaşıyor. KDP hem PKK hem Türk ordusunun bölgeye girmesine ve karşı karşıya gelmesine sessiz kalıyor. Albay özetliyor: “Türk ordusu Irak sınırında oyalansın diye ABD böyle bir plan düşündü.” Bu durumda sormak gerekiyor: ABD’yi muhatap almadan gösterilen siyasi tepkilerin önemi var mı? SÖZ “İşleriniz iyi gidiyorsa, eğitim bütçenizi iki katına çıkarın. İşleriniz kötü gidiyorsa dört katına”. (Peter Senge)",https://www.milliyet.com.tr/yazarlar/melih-asik/unutulan-proje-7054827
Melih Aşık,SAKİN OLALIM...,28 Aralık 2023,"Bizim dilimizde şapkayı önüne koyup düşünmek diye bir deyim vardır... Beklenmeyen, acı veren, can yakan olayların ardından en iyisi şapkayı öne koyup düşünmektir... Bu olay başımıza neden geldi? 12 askerimizin kaybı hangi nedenlerden kaynaklandı? Hata ve ihmal var mıydı? Bu sorun 40 yıldır neden çözülemiyor? Çözüm için hangi önlemleri almalı, hangi politika değişikliğine gitmeli? Masaya yatırılması gereken konular bunlar olmalıydı. Bunları tartışmak dururken karşılıklı suçlamalara ve siyasi kavgalara girişmek tam da terör tezgâhçılarının istediğini yerine getirmek değil midir? Bu tuzağa düşmemeli, ülke derlenip toparlanmak ve güç kazanmak yerine kendi içindeki ayrılıkları derinleştirerek daha da zayıf düşmemeli. Ulusal direnç kırılmamalıdır. Sosyal medyada Kadir Has Üniversitesi’nde bir öğretim üyesi ile öğrencilerin tartışmasını izliyoruz. Öğretim üyesi hanım mescit önünde ayakkabıların ayakkabılığa konulmasını istiyor. Bu arada kendisi de ayakkabı ile mescide girmiş. Öğrencilerle arasında tartışma başlıyor. Yöneticiler ortada yok. Öğretim üyesi hanım emniyete ifadeye çağırılıyor. Evet öğrencilerin taleplerine her zaman kulak vereceksiniz. Ancak öğretim üyesinin itibarını ve saygınlığını da her şartta koruyacaksınız. Üniversite yönetimi bu olayı zamanında müdahale ile kendi içinde çözmeliydi. Yöneticilik çözüm ustalığı değil midir? Tİ SESİ ÇALINTIYMIŞ! Birlikte gözlüyoruz... Ölenleri anmak için saygı duruşu yapılırken 30 saniye kadar süren Ti Sesi çalınıyor ve arkasından İstiklal Marşı söyleniyor. Ti Sesi’nin bu bestesi ne zaman ve neden eklendi saygı duruşlarına... Prof. Mustafa Kaymakçı’nın Odatv’deki yazısına uzanalım:  “İlk bakışta Ti Sesi’nin “İnsanlar Yaşadıkça” filminden alındığı sanılabilir. Ancak, bu müziği Daniel Butterfield, Amerikan İç Savaşı’nda savaşın yıkımlarına karşı bir ağıt olarak bestelemiştir.” Prof. Kaymakçı devam ediyor: “İkincisi şu; İstiklal Marşı, Türkiye Cumhuriyeti’nin Marşı’dır. Onuru ve bağımsızlık isteğinin bir ifadesidir. Durum böyleyken hangi gerekçeyle, Amerikan İç Savaşı sırasında bestelenmiş bu müzik parçası saygı duruşuna eklenmiştir?” Prof. Kaymakçı, Ti Sesi’nin saygı duruşundan çıkarılması ve yerine Türk bestekârlarına bir müzik yaptırılmasını öneriyor. Hoca böyle diyor da acaba mümkün mü? Hiç sanmıyoruz. Taklitçilik hoşumuza gider. Hele ses Amerika’dan geliyorsa, mezuniyet günü kepi gibi başımıza oturur kalır... ASGARİ Asgari Ücret Tespit Komisyonu bir işçinin açlıktan ölmemesi için gerekli geliri saptamak için gece gündüz hesap yapıyor. İşçinin tiyatro, sinema, konser, seyahat, tatil, kitap gibi ihtiyaçları mı? Onlar lüks sayıldığından hesaba sığmıyor. DERBİ 2 Yarın akşam Riyad’da oynanacak GS - FB derbisi için yönetici ağlayışı başladı.. Galatasaraylı yöneticiler maça hakem olarak Abdulkadir Bitigen’in verilmesinden rahatsızmış... Fenerbahçeli yönetici de geri kalmadı... “Geçen hafta Arda Kardeşler’in atanmasından rahatsızdık, bu hafta Abdulkadir Bitigen’in verilmesinden 100 kat daha rahatsızız” dedi... Türkiye’de her iki takımın rahatsız olmadığı hakem kaldı mı? Sanmıyoruz... Geçmişte aleyhlerinde düdük çalmış her hakem kötüdür. Onlara haksız ikramlarda bulunmuş hakem varsa o iyidir. Yönetici böyle olunca sahadaki manzara da şöyle oluyor: Futbolcular birbiriyle değil hakem ile oynuyor. Siz maç izlemek için ekran başına oturuyorsunuz. Sahada hakemle dilenci pazarlığı yapan 22 oyunbaz izliyorsunuz. Onların hakemle pazarlığını ve yalvarış yakarışlarını izlerken siz utanıyorsunuz. Yöneticiler utanmıyor. FERRARİ Mülkiyeli iktisatçı Mahfi Eğilmez’in notu: “Mafyanın el konulan lüks arabalarının (Maserati, Ferrari, Mercedes vb.) trafik polisine tahsis edilmesi bir tek bana mı tuhaf geliyor? Dünyanın neresinde Maserati ile ceza kesmeye giden trafik polisi var? Maserati ile gelip Clio’ya ceza yazan trafik polisinin yazdığı ceza o arabanın benzin masrafını karşılamaz. Satarsınız o arabaları ve bütçeye gelir yazarsınız sonra eğer ihtiyaç varsa her birinden gelen parayla en az 3 - 4 tane normal araba alır, polise tahsis edersiniz. Trafik polisinin Maserati ya da Mercedes’e bindiğini gören insanlar sizce enflasyonun düşeceğine inanır mı?” “Kendinizi boş, çaresiz ve yararsız hissediyorsanız kötü... Bu demek oluyor ki, tez elden despot bir yönetimi başınıza efendi olarak getireceksiniz. Akıllı despot bunu bildiği için köleleri arasında yararsızlık ve çaresizlik hissini pekiştirmeye çalışır.” Frank Herbert",https://www.milliyet.com.tr/yazarlar/melih-asik/sakin-olalim-7055834
Melih Aşık,AYDIN BOYSAN,06 Ocak 2024,"Çok değerli iki aydının ölüm yıldönümüydü dün... Mimar ve Yazar Aydın Boysan ile Tiyatro Sanatçısı Münir Özkul’u aynı gün kaybetmiştik, 5 Ocak 2018... Aydın Ağabey süzme bir halk adamı, son İstanbul beyefendisiydi. 97 yıl güzel yaşadı, çevresine güzellikler yaşattı. En büyük keyfi dostlarıyla bir arada olmaktı. Akşam masaları dostlarını görmek için vesileydi. Herkes için her zaman iyi şeyler düşündü. Herkese mutluluk aşıladı. Dünyayı karış karış gezdi. Gördüklerini ve hayat deneyimlerini kitaplarına döktü, gelecek nesillere çok değerli dersler bıraktı... Aydın Ağabey hayatını anlatmaya: “Ben 1921 yılında doğduğumda son Osmanlı Padişahı Vahdettin henüz tahtında idi, Türkiye Cumhuriyeti henüz kurulmamıştı”, diye başlar... Fakir ve namuslu insanların semti Narlıkapı’da doğmuştur. Cumhuriyet İstanbul’unda büyümüştür. Der ki: “Hızır gelip de bir kez daha ömrümün bir bölümünü yaşama fırsatını verse ben ilk yılları seçerim. Patlak ayakkabılarım, yarı aç midem, üşüten giysilerimle Cumhuriyet’in ilk yıllarını... Çünkü saygın bir ülkenin onurlu vatandaşlarıydık...” Yazarlığa 60 yaşından sonra başlamıştır: “Bunca yıl yaşamaktan aldığım en önemli ders, hiçbir yaşta ve zamanda, zamanın geç olmadığını öğrenmek oldu. Hiçbir işe, yaş kaç olursa olsun başlamaktan korkmadım” Aydın Ağabey çok seyahat etti. Dünyayı gezip gördü. Mutluluğu şöyle tarif eder: “Yurt dışından her dönüş sonrası inandım ki, vaz geçilemeyecek iki büyük mutluluğumuz var: Birisi burada doğmak, öteki burada ölmek... Ama ikisinin arası çok zor haaa... Çooookkk.” SORSOR Sorgulamak iyidir. Soru sormak iyidir... Ancak sormakla sorgulamak aynı şey midir? Prof. Niyazi Kahveci cevaplıyor: “Cahil kişi öğrenmek için soru sormaz. Çıkarı için soru sorar. Adres sorar, fetva sorar. Bu tür soru sormak sorgulamak değildir. Nitekim hep din adamlarına sorar. Bilim insanlarına sormaz. Çünkü onda dünya ve ahiret menfaati vardır. Bilmediği şeyi öğrenmek için soru sormaz. Çıkarı için sorar. Böyle sormada öğrenme olmaz. Soruyu sorup cevabıyla kendi bilgilerini tamamlarsan öğrenme olur. Cevapları başkası verirse gelişim olmaz. Bilgisiz olduğunuz konuda soru sormanın ve cevap almanın vakit kaybından başka sonucu yoktur.” KADIKÖY Nazım Hikmet’in 1935 yılındaki düz yazılarını okurken görüyoruz ki... Bizim Kadıköy’de değişen şeyler var, değişmeyenler var... Değişmeyen şeylere örnek... Vapurdan yorgun argın inersiniz, Moda’ya gidecek araç bulamazsınız. Nazım Hikmet de 1930’larda Moda’da oturur. Şaka yollu der ki: - Akşam vakitlerinde Moda’ya taksi bulamıyoruz. Faytonlar da çok para istiyor. Belediye ne yapıp yapmalı, faytonlara da taksiler gibi taksimetre takmalı ki, halk kazıklanmaktan kurtulsun... Bir de değişen şeyler var... 1930’larda her evde buzdolabı yoktu. Çarşıdan buz alınır içecekler bu buz ile soğutulurdu. Buz yolda erimesin diye saygılı satıcılar buzu ipe bağlar verirdi. Nazım Hikmet yazısında belediyeye çağrı yapıyor: - Kadıköy’de sadece bir tane buz deposu olduğundan dakikalarca önünde sıra bekliyoruz. Sonra adam buzu ipe sarmadan elimize tutuşturuyor, avuçlarımızdaki iki okka buz eve gelene kadar yarım kiloya iniyor... Belediye buz depolarının sayısın çoğaltsın da bizi eziyetten kurtarsın... İSİAS Kahramanmaraş depreminde yıkılan ve 35’i Kıbrıs Türkü 72 kişiye mezar olan Adıyaman İsias Otel’in sahibi Ahmet Bozkurt ve diğer sanıkların yargılandığı dava başladı. Davanın ilk gününde sanıkların ciddiyetsiz konuşma ve tavırları tepkilere neden oldu. Bizim dikkatimizi Kıbrıs’lı sporcu çocukların davasına Kıbrıs yetkililerinin gösterdiği ilgi çekti... Duruşmaya KKTC Başbakanı Ünal Üstel ile KKTC’li bakanlar, milletvekilleri ve belediye başkanları da katılmıştı. Siyasetçinin mağdura nasıl sahip çıkması gerektiğini Kıbrıslı Türkler bize çok güzel gösterdiler. TAVSİYE Ekrem İmamoğlu İstanbul Büyükşehir Belediye Başkan adaylığını ilan etti. Hayırlı olsun diyoruz... Kendisine bu kampanya için kimi küçük tavsiyelerimiz var 1.Konuşmalarınızı mümkün olduğunca kısa tutunuz. “Bu memleket uzun laftan battı” özdeyişini aklınızdan çıkarmayınız 2. Konuşmalarınızdan kendinizden çok yaptıklarınızı anlatınız. Ben İstanbul’un Belediye Başkanıyım gibi zaten bilinen konuları tekrarlamayınız. 3. Özeleştiri yapmaktan çekinmeyiniz. Örneğin esnafın kaldırım işgallerini belediyeler neden önlenemiyor bunları anlatınız.",https://www.milliyet.com.tr/yazarlar/melih-asik/aydin-boysan-7060022
Melih Aşık,SİYASET UĞRUNA!,07 Aralık 2023,"H aber İzmir’den geliyor: “Eşrefpaşa Hastanesi’nin başhekimi genel cerrah Devrim Demirel, Konak ilçe belediye meclis üyeliği için görevinden istifa etti.” Tuhaf bir istifa bu... Ayda bir yapılan meclis toplantısına katılıp, başkanın istediği yönde parmak kaldırıp indirmekten ibaret belediye meclis üyeliği için başhekimlikten istifa edilir mi? Doktor Devrim Beyin bu kararında herhalde kendisine özgü sebepleri vardır. Kadıköy’de eski Milletvekili Kadir Gökmen Öğüt ilçe belediye başkanlığına adaylığını koydu. Kendisini İstanbul ve Kadıköy için canla başla çalışmış bir vekil olarak tanıyoruz. Mevcut Belediye Başkanı Şerdil Dara Odabaşı ve eski vekil Gürsel Tekin de adaylar arasında. Şu ana kadar Kadıköy Belediye Başkanlığı için 14 başvuru olmuş. Maliyeti mi? Adaylar başvuru sırasında 30 bin lira yatırıyor, ilçeye de belli bir miktar bağışta bulunuyor. Özellikle gençler sırf adlarını duyurmak ve geleceğe yatırım yapmak için aday oluyormuş. Beşiktaş Başkanlığı için ise ciddi bir aday var: AKUT eski Başkanı, dağcı ve yazar Nasuh Mahruki... TÜLLAP Okulumuz Mülkiye (SBF) 164. yaşını kutluyor... Anılar çıkageliyor. 1960 yılı baharı… İnek Bayramı... O yıl inek bayramında oynanan tiyatroda Mülkiye öğrencileri Oidupus’u Mülkiye’ye uyarlar... Oyunda bol bol hiciv ve eleştiri vardır. Örneğin öğrencilerin sınavlarda başarısız olduğunu gören Öğrenci Derneği Başkanı kahinlere danışır: - Sınıflar çok soğuk, tüllap (talebeler) çalışamıyor... Kahinler cevap verir: - Çok saçma, hocaların odaları ısıtılıyor peki onlar neden çalışmıyor? Bu öyküyü Mülkiye’nin (benim de katıldığım) 150. kuruluş yıldönümünde anlatan Yılmaz Mazlumoğlu şöyle devam etmişti: “Ertesi gün sorumlu olarak beni ve İcen Börtücene’yi dekanlıktan çağırdılar. Herhalde eleştirinin dozunu fazla kaçırdık, ceza alacağız, derken dekanımız Aziz Köklü bizi tebrik etti, oyunumuzu çok beğendiğini, diğer hocaların da görmek istediğini söyledi...” Bizim okuduğumuz yıllarda okulda böyle bir anlayış vardı. MOSKOVA’YA UÇUŞ Can Osman Aksoy çok güzel bir kısa film yapmış... İnternette izleyebilirsiniz. Cumhuriyet’in 10. yılında Sovyetler Birliği’nin gösterdiği yakın dostluğa karşılık olarak... Atatürk 1934 yılında Moskova’daki 1 Mayıs törenlerine bir küçük uçak filosu göndermeyi planlamış. 5 uçak hazırlanmış. Uçaklarda dil bilen, uçuş deneyimi ve temsil yeteneği olan 10 pilot görevlendirilmiş. Filo komutanı ve heyet başkanı Yarbay Celâl Yakal ile Yzb. Enver Akoğlu komutasındaki filo 20 Nisan’da Eskişehir’den hareket etmiş. İlk durak Sinop olmuş. Arada Rusya’da kimi şehir ziyaretleri yapılarak Moskova’ya varılmış. Törenlerde Türk filosuna bir jest yapılmış ve en önde uçma görevi verilmiş. Pilotlara büyük ilgi gösterilmiş, gazete ve dergilerde büyük yer ayrılmış. Kısa belgeyi duygulanarak izliyorsunuz.. Eline sağlık Can Osman Aksoy kardeşim... Unutulmak istenen zamanları belgelediğin için sağ ol... YUNAN Politikacılar bugün dosttur yarın belki kanlı bıçaklı. Ama halklar dosttur doğuştan. Türk ve Yunan halkları dost olmanın ötesinde biraz akraba bile sayılır. Bülent Ecevit’in 1947 yılında Londra’da yazdığı Türk - Yunan şiiri bu yakınlığı güzel ifade eder. İşte kimi dizeler: SILA derdine düşünce anlarsın yunanlıyla kardeş olduğunu bir rum şarkısı duyunca gör gurbet elde istanbul çocuğunu bu yağmurla cömert bu güneşle sıcak gönlümüzden bahar dolusu kopan iyilikler kucak kucak aramızda bir mavi büyü bir sıcak deniz kıyılarında birbirinden güzel iki milletiz bizimle dirilecek bir gün Ege’nin altın çağı yanıp yarının ateşinden eskinin ocağı önce bir kahkaha çalınır kulağına sonra rum şiveli türkçeler o Boğaz’dan söz eder sen rakıyı hatırlarsın Yunanlıyla kardeş olduğunu sıla derdine düşünce anlarsın. PANİK Japonya’da iki atom bombasından sonra üçüncü atom bombasına karşı önlemler alınıyormuş... Halka: - Katiyen panik yapmayın, etrafı telaşa vermeyin, diyormuş yetkililer... Atom bombasına karşı panik yapmamanın nasıl mümkün olacağını merak eden biri sormuş: - Peki ne yapacağız, tavsiyeniz nedir? Yetkili cevap vermiş: - Beyaz bir kefene sarılın ve yavaş adımlarla bir çukura girip boylu boyunca yatın... Bizim depreme karşı önlemler de biraz buna benziyor.",https://www.milliyet.com.tr/yazarlar/melih-asik/siyaset-ugruna-7045645
Melih Aşık,ŞU BİZİM MEMLEKET,14 Aralık 2023,"Hollanda’da çalışan bir dostumuz vardı. Ne zaman telefon açsak durmadan yağan yağmurdan şikâyet ediyordu... Güneşli havaya hasret kalmıştı... Bu arkadaşımız eşiyle birlikte iş icabı Dubai’ye taşındı... Geçende konuşuyoruz… - En çok neyi özledim biliyor musun? - Neyi? - Yağmuru ve serin havayı... - Yok canım? - Evet altı aydır tek bir gün yağmur yağmadı... Yazdan beri 40 derece sıcakta kavrulduk... Sıcaklık yeni yeni 25 dereceye indi... Üşümeyi de bir o kadar özledim... Arkadaşı dinlerken ister istemez düşündük... Atalarımız bize öyle bir coğrafya hediye etmiş ki... Yağmuru da var, güneşi de var, baharı da var, yazı da var, kışı da var... Üç ayda bir mevsim değişir. Kışın soğuktan sıkılırsan Akdeniz’e iner sıcaklanırsın... Sıcak mı bunalttı? Denize girer ya da dağlara çıkar serinlersin... Toprağına ne eksen yetişir. İnsanına dost elini uzatırsan o da sana uzatır... Dilin ortak, herkesle anlaşırsın. Böyle bir ülkede ne bu kavga, ne bu öfke, ne bunca eziyet, bu sıkıntı? Cennet ayağının altında, bunu neden fark edemezsin? MAGANDA Hakem üzerinde çalışmaya maçtan önce başlıyorlar: - İki yıl önce futbolcumuza kırmızı kart göstermişti... - Bu hakemle maç kazanamayız. - Beş yıl önce buz gibi penaltımızı vermedi... Hakem maçtan önce bu demeç veya haberlerle baskı altına alınıyor. Maçtan sonra da kaybeden takımın yöneticisi hakeme veryansın ediyor. Olmayacak şeyler de oluyor artık. Mesela takım maç kazansa da hakem eleştiriliyor. Takım iyi oynuyor kötü oynuyor diye bir şey yok. İyi hakem var kötü hakem var. İyi hakem maç kazandıran hakem. Kötü hakem kaybedilen maçtan sonra günah keçisi olarak tekmelenecek olan hakem... Özeleştiri kültürü bitti, maganda kültürü gelişti... Gele gele buraya gelindi... Kulüp başkanı rolünde bir saldırgan, hakemi yumrukladı. Üstelik Türkiye’nin en iyi, en sevilen hakemini... Futbol dünyası altüst edildi. Vatandaşın tek bir eğlencesi kalmıştı. O da zehir oldu. İYİ KİTAPLAR Gazeteci arkadaşımız Mert İnan, E. Tümgeneral Ahmet Yavuz’la uzun bir konuşma yaptı, sonunda özlü bir kitap ortaya çıktı, “İkinci Yüzyılda YENİDEN ATATÜRK” başlığıyla yayımlandı. Ahmet Yavuz, Atatürk ve askeri konularda araştırmalar yapmış, kitap yazmış bir aydın asker. Mert İnan ona gençlerin Atatürk’le ilgili merak ettikleri soruları soruyor, Ahmet Yavuz Paşa herkesin anlayacağı şekilde yanıtlar veriyor... Son yılların tartışmalı konuları da bu kitapta yanıt buluyor. Atatürk ve Cumhuriyet’i anlamak için bir nevi el kitabı da diyebiliriz buna... Mert soruyor: - Dilde sadeleşme ve harf devrimiyle siyasi açıdan amaçlanan neydi? - Atatürk’ün zihninde Türklük kavramının omurgasını dolayısıyla ulusal birliğin temel öğesini dil birliği yani Türkçe oluşturuyordu. Türkçe konuşan yurttaşların tümünü “Türk Milleti” olarak tanımlarken yüzyıllarca ezilmiş Anadolu halkını Cumhuriyet şemsiyesi altında ortak bir ülkü ve kimlikte birleştirmeyi başardı. Ulus devletin omurgası siyasal Türk kimliği , siyasal Türk kimliğinin ana omurgası da Türkçe üzerinden yükseldi... Millet olabilmek ortak dil, ortak kültür, ortak toprak ve ortak hatıra ile bir arada yaşama arzusu gerektirir. Yeni nesillerin Atatürk’ü doğru anlaması için önemli bir çalışma bu... Mert İnan ve Ahmet Yavuz’a teşekkürler... ‘ZİFTLENDİK’ Osmanlı dönemi... Boğaz kıyısındaki yalısında oturan paşazade ayak işlerine bakan adamını çağırmış. - Evladım demiş, kışı bitirmek üzereyiz, bahar geliyor. Şu bizim kayığın altının ziftlenmesi gerekiyor. Adam, baş üstüne demiş. Kayık ziftlenmiş. Paşazade adama sormuş: - Kaça mal oldu bu iş bize? - 200 altına efendim. Paşazade, pür hiddet; - Nee! 200 altın mı? Yahu bir kayığın ziftlenmesi bu kadar tutar mı? Adam boynunu bükmüş: - O arada biz de biraz ziftlendik efendim! YUMRUK Bir maçta bir hakeme yumruk atıldı. Çok çirkin Ve çağdışı bir davranış. Cumhurbaşkanı başta olmak üzere İçişleri bakanı ve diğer yetkililer TV’lerde peş peşe görünüp Olayı kınadılar. Çok güzel… Ancak Bu insani ve duyarlı davranışları Doktorlara Bilim adamlarına Kadınlara Çocuklara Ve Görevi başındaki Diğer kişilere de... Saldırıya uğradıklarında göstermek gerekir… O zaman magandalar cesaret bulamayacaktır. (AYŞE TEMİZ) ... İYİLİK İyi Parti yönetimi, Diyarbakır’da bir caddeye isyancı Şeyh Said adının verilmesini öven MV Salim Ensarioğlu’nu disipline sevk etti. CHP Başkanı Özgür Özel, aynı konuda: “Bunu tartışmak tarihçilere düşer” dedi.",https://www.milliyet.com.tr/yazarlar/melih-asik/su-bizim-memleket-7048944
Melih Aşık,BİLİNÇ VE ALTI,21 Aralık 2023,"Günümüzde özellikle okul öncesi eğitim, bilimsel kurallara göre yapılıyor mu? İmam hatip lisesi ve ilahiyat fakültesi mezunu bir akademisyen olan Prof. Niyazi Kahveci “Sistematik Düşünme” adlı kitabında bize eğitimle ilgili çok değerli bilgiler veriyor... Mesela: “Zihinsel yaşamın yüzde 90’ından fazlası bilinçaltındadır. Bilinçaltının temeli, insanı ana rahmindeki beş aydan sonra ve 6 yaşa kadar almış olduğu verilere göre yaşatmaktır. Bilinçaltı ve bilinçli zihin ikilisi kişinin hayatta kalması için yardımcıdır. Ölene kadar geçici olan ve geçici olmayan her şeyi kaydeder ve hiçbir şeyi silmez.” Bilinçaltındaki malzemenin insan istemese de sonraki yıllarda onun zihnini işgal edeceğini anımsatan Kahveci devam ediyor: “... Geçmişe bağlı koşullanmalar, dogmalar bilinçaltına yerleşerek kişinin temel karakterini, inanışını ve duygularını oluşturur. Bu nedenle bu yaşlarda çocuklara cin, peri, şeytan, cehennem gibi soyut korkutucu şeyler öğretmek bütün hayatını çok negatif ve zararlı şekilde etkileyecektir. Kişisel çabası olmadığı takdirde onların etkisinden kurtulamayacaktır. ... Bilinçaltındaki anılar iradenin hiçbir dahli olmaksızın ileriki yıllarda hatıra gelirler ve kişiyi karar almada yönlendirirler.” O yüzden 0 - 6 yaş çocukların doğru eğitimi hem kişinin hem toplumun sağlığı için hayati önemdedir. SINAV Partinin sınav heyeti, belediye başkan adayı seçmek üzere bir masaya dizilmiştir. Kapıdan belediye başkan adayı girer... - Aday bey hoş geldiniz. - Hoş bulduk. - Şehircilikle ilginiz var mı? - Olmadı maalesef... - Mimariden anlar mısınız? - Gecekondu konusunda uzmanlığım vardır. - Şehrin sorunları hakkında fikriniz nedir? - Düşünmeye vakit bulamadım. - Yöneticilikte deneyiminiz oldu mu? - İdare-i maslahat konusunda ustayımdır. - Konuşma yeteneğiniz? - Hiçbir şey söylemeden yarım saat konuşabilirim. - Elinize kayıt dışı para geçerse bunun tümünü kendi hesabınıza mı geçirirsiniz yoksa çevrenizi de görür müsünüz? - Cömertçe paylaşırım... - O anda partinizi ve üstlerinizi de hatırlar mısınız? - Önce onları hatırlarım... - Hesaptan anlar mısınız? - Çok iyi bir muhasebecim var, o anlar, hapisten yeni çıktı. - Seçilirseniz öncelikle ne yapacaksınız? - Hemen yol, köprü, kavşak yaptıracağım. Kenti müteahhit arkadaşlarımla birlikte güzelleştireceğiz... İnşaat ya Resulullah diyeceğiz... - Çok güzel... Harika... Aradığımız adamsınız... Sizi belediye başkan adayımız yapıyoruz... Hayırlı uğurlu olsun... MÜLKİYE MARŞI 4 Aralık’ta Mülkiye’nin 164. kuruluş yıldönümü kutlandı. Ünlü Mülkiye Marşı’nı hep birlikte bir kez daha söyledik: “Başka biiiir aşk istemez, aşkınla çarpar kalbimiz Ey vataaan gözyaşların dinsin, yetiştik işte bizzz...” Bu marşı dinlerken bir acı mizah olarak hatırımıza Aziz Nesin’in Sultanahmet Cezaevi anıları da gelir. Bugün Four Seasons Oteli olan o cezaevinde 12 - 13 yaşında hükümlü çocuklar azılı mahkûmlarla aynı koğuşlarda kalmaktadır. Bu çocuklara her türlü kötü huy, her türlü sapıklık aşılanmış, daha genç yaşta hayatları kaydırılmıştır. Aziz Nesin bakmış bir sabah bu kayıp çocuklar avluda marş söyleyerek sabah yürüyüşü yapıyor. Söyledikleri de Mülkiye Marşı; “Ey vataaaan gözyaşların dinsin yetiştik çünkü bizzz...” Buyrun size eşsiz bir kara mizah örneği... DİPLOMAT CHP Niğde Milletvekili Ömer Fethi Gürer’in soru önergesine yanıt veren Dışişleri Bakanı Hakan Fidan, ülkemizde diplomatik pasaport sayısının 22 bin 107 olduğunu açıkladı. Siyah renkli diplomatik pasaportu bildiğiniz gibi milletvekilleri, emekli vekiller, belediye başkanları, valiler, orgeneraller, oramiraller, Sayıştay, Danıştay, Yargıtay başkanları dahil pek çok yüksek yetkili makam sahibi taşıyor... Tabii onların eşleri ve 18 yaşından küçük çocukları da... Bizim diplomat dostlar eskiden ceplerinde diplomatik pasaport bulunduğu için hafifçe kasılırdı. Şimdi beş yaşındaki çocuğun cebinde de diplomatik pasaport var. Özetle artık... Diplomat olunmuyor... Diplomat doğuluyor! Vekilin temsil ettiği asil vatandaşlar mı? Onlar vize sırasında aylardır vize bekliyor... ÇELİŞİK CHP’nin iktidar olabilme veya olamama sorunu 1950’den beri tartışılıyor. Bana da ara sıra soruyorlar: - CHP’nin temel sıkıntısı nedir? Cevabım: - Atatürk’ün bağımsızlıkçı ve halkçı modelinin üzerine liberal elbiseyi uyduramama sıkıntısı... Hem sömürüye karşı olacaksın hem sömürüden yana... Mümkün mü?",https://www.milliyet.com.tr/yazarlar/melih-asik/bilinc-ve-alti-7052478
Melih Aşık,Ankara simgeleri,09 Aralık 2023,"Maliye Bakanlığı’nın Ankara Eskişehir yolu üzerindeki mimari özelliğe sahip binası boşaltılıyor. Gerekçe: Binanın zemininde kayma varmış... Bina, Halkbank Genel Müdürlüğü olarak yapılmıştı. 1983 yılında açılan yarışmada Mimar Doğan Tekeli ve Sami Sisa’nın projeleri birinciliği kazanmış, inşaat 1991 yılında tamamlanmıştı. Mimar Doğan Tekeli binanın boşaltma gerekçesine inanmıyor, “Bu bina daha 500 yıl dayanır”, diyor. Derken, Türk Tarihi Kurumu TTK ve Türk Dil Kurumu TDK binalarının da taşınmasına karar verildi. Her iki bina Ankara’nın simge yapılarından olup 80’lerin mimari anlayışından örnekler oluşturuyor. CHP Gölge Kültür Bakanı Koza Yardımcı, TTK ve TDK’nın özel korumalı kütüphane ve arşivlerinin taşınma sırasında zarar görebileceğini, gittikleri mekanlarda korunamayacağını söylüyor. Binalar muhtemelen yıkılacak... Bize sorarsanız... Kararlar bir kez daha gözden geçirilmeli... Ankara dünü olmayan bir şehir haline gelmemeli... KOPENHAG... Bu tablonun adı: “Kopenhag’da yağmurlu bir gün” Ressamı Danimarkalı Paul Fischer imiş... Beni aldı Kopenhag’a götürdü. 1965 yılında oralardaydım... Yaşım 23... Hafta sonları Malmö ile Kopenhag arasında gider gelirdim. Feribotlarda bira gümrüksüz satılır, Kuzeyliler 1,5 saat deniz yolculuğunda birayı şerbet gibi içerlerdi. Tabii ben de... Oralarda sonbahar güzeldir. Ama kış çabuk gelir. Kopenhag’da kanallar buz tutar, kıyıdaki birahanelerde denizciler birbirine fırtınalı hikayeler anlatırken müşteri kollayan yaşlı ve tombul kadınlar uzaktan tatlı tatlı göz kırpardı. Kanalın iki yanında sonsuzluğa doğru uzanan ışıklı lambalar kar tanelerini parlatır, gece hiç bitmeyecek gibi uzar dururdu. Sabaha karşı kaldığım küçük otelin meydana bakan ranzasına uzanır, ne dünü ne yarını düşünmeden uçuşan karları seyrederek uykuya dalardım. O da bir zaman idi karıştı anılara... HÜCUM Genel seçimden önce... Yunanistan’la iplerin gerildiği, adalardan silahların çekilmesi için sert demeçlerin verildiği günlerde TV ekranlarına çıkan çakma strateji uzmanlarını anımsıyoruz… Elde uzun bir sopa ile harita önünde ahkam kesiyorlardı: - 24 saatte Selanik’e gireriz, bir gecede bütün adaları işgal ederiz... Bu ekran yiğitleri dün baktık, adalara vizesiz girişi öve öve bitiremiyorlar. Meğer dertleri adaları almak değil vizesiz girip taze karides, kalamar, istakoz falan yemekmiş... Yanlış anlamışız! FIRTINA Büyük bir fırtına yaşadık geçenlerde. Gök gürledi, yağmur pencereleri dövdü, deniz azgınlaştı, rüzgâr pencerelerimizde kamçı gibi sesler çıkardı. Telaşlandı. Şehri korku sardı. Acaba bir şair bu durumda ne hissederdi? Bakın Nazım Hikmet 1935 yılında yazdığı yazıda böyle fırtınalı bir geceyi nasıl anlatıyor: “...Dün gece tabiat Beethoven’i çaldı. Başları göklere değen, çam ağaçlarının arasından birbiri ardınca parlayıp sönen mavi ışıklar, arka arkaya düşen yıldırımlar ve gök gürültülerinden sonraki sessizlik içinde yağmurun melodili şırıltısıyla fırtına, tabiattaki o başsız sonsuz diyalektiğin senfonisini bir devrim marşı gibi milyonlarca insan ağzından söyledi sanki.” Bir fırtına işte böyle de anlatılabilir... Eğer şairseniz... TANSİYON Günaydın’da geçen güzel günlerimizi konuşuyoruz bir arkadaşla. Ne sıcak günlerdi, ne hoş arkadaşlarımız vardı. Teoman Orberk onlardan biriydi. Lise mezunuydu ama sürekli tıpla ilgili yazılar okur, neredeyse bir doktor kadar tıp bilirdi. Mazlum Göknel ise dünyaya adeta onun damarına basmak için gelmiş bir muzip Adanalı... Bir gün gazetede bir arkadaşın tansiyonu ölçülüyordu. Küçük tansiyon yüksek çıktı. Mazlum ortaya laf attı: - Üzülme küçük tansiyon önemli değil... Teoman atıldı: - Olur mu, küçük tansiyon büyük tansiyondan önemlidir Başladı mı size bir uzun tartışma. Sonunda Mazlum: - Aptal, dedi, küçük tansiyon daha önemli olsa onun adı büyük tansiyon, büyük tansiyonun adı da küçük tansiyon olurdu... VECİZE Seçimde oy kullanacak vatandaşlara ünlü Fransız düşünür Montaigne’den hatırlatma: “Aslında insanlar bizi hayal kırıklığına uğratmıyor. Biz sürekli yanlış insanlar üzerine hayal kuruyoruz”",https://www.milliyet.com.tr/yazarlar/melih-asik/ankara-simgeleri-7046655
Melih Aşık,YARIŞ KIZIŞTI!,16 Aralık 2023,"Yerel seçim çekişmesi kızıştı... Partiler ittifak telaşında. Adaylar sahnede. Parti merkezleri ve aslında genel başkanlar çok sayıda başvuru arasından kendilerine göre en uygun adayı seçmeye çalışıyor... “Adayın şehircilik konusunda bilgisi nedir? Yöneticilik deneyimi var mı? Liderlik yeteneği ne merkezde? Aday olduğu il veya ilçe ile ilgili projeleri var mı? Nasıl bir belediyecilik düşünüyor? Yabancı dil bilir mi?” Partiler aday seçiminde bu kriterleri öne alacak mı? Şu ana kadar bu yönde bir arayışın belirtilerine rastlamadık. Kadıköy eski Belediye Başkanı Aykurt Nuhoğlu diyor ki: - Merak ediyorum, neden yerel seçim öncesi mevcut belediye başkanlarının başarı karnesi konuşulmuyor. Kim ne yapmış, kim neyi yapamamış? Hangi belediyenin ne kadar borcu var? Hangi belediye kaç proje gerçekleştirmiş? Halk kendi belediye başkanı hakkında ne düşünüyor? Bunlar bir kenara bırakıldı, isimler üzerinde yoğun bir tartışmadır gidiyor...” Aynen öyle... Şehir halkına refah ve mutluluk getirecek, yaratıcı projeleri olan, yönetim becerisi yüksek bir aday seçiminden ziyade bağlı olduğu partiyi memnun edecek bir aday arayışı göze çarpıyor. Biz ise yaşadığımız şehirlerin sorunlarını çözecek birikim ve donanımda aday bekleyişindeyiz. MONTRÖ Emekli amiral Cem Gürdeniz soruyor: İngiliz Savunma Bakanı Ukrayna Donanmasını Norveç ile yeniden ayağa kaldıracaklarını söylüyor. Bunun için ilk olarak iki Sandown sınıfı mayın avlama gemisi hibe edilmiş. Merak ettiğim bu gemiler Karadeniz’e nasıl geçecek? Rusya Ukrayna savaşı devam ederken; Türkiye Montrö Sözleşmesinin 19. Maddesini uygularken, son iki yıldır yabancı tek bir savaş gemisinin giriş çıkışına izin vermemişken bu iş nasıl olacak? ÇÖPTEKİ ADAM Moda sahilinde yürüyüşteyiz. Ortalık tenha. Üstü başı pek de kötü olmayan bir adam çöp konteynerinin yanında bir şeyler yapıyor. Son zamanlarda çöpten yiyecek toplayan normal giyimli insanlara sıkça rastlıyoruz. İçimiz kaldırmıyor. Yanından geçerken “Alın bunu bakın birisi düşürmüş” diyerek cüzdandan çıkardığımız bir 100 lirayı uzatıyoruz... O anda adamın pakete sarılmış bir şey yediğini ve kağıtları çöpe attığını fark ediyoruz. Yani çöpten yiyecek toplaması söz konusu değil. Ancak biz de parayı uzatmış bulunuyoruz. Adam şaşırıyor ama yine de parayı alıyor. Almam demiyor. Çöpten yiyecek toplamasa da demek ihtiyacı varmış. Bizim para boşa gitmiyor sonuçta. Arkamıza bakmadan uzaklaşıyoruz. HAYDARPAŞA Yapımı sadece iki yıl (1906 - 1908) sürmüştü. 13 yıl önce yandı. 6 yıldır restorasyonu sürüyor. Bu restorasyon ve çevresindeki arkeolojik kazılar ne zaman bitecek? Bitince Haydarpaşa Garı ne tür hizmet verecek? Bilinmiyor... Yurtsever insanlardan kurulu Haydarpaşa dayanışması ‘mutlaka gar kalmalı’, diyor. Bu yiğit insanlar her hafta Gar’da toplanarak tarihi yapının otele, AVM’ye vs. dönüştürülmesi planlarına karşı çıktılar. Binayı korudular. İyi yaptılar. Ancak Marmaray yapılmış, güzergâh değiştirilmişken Gar’ın artık yine gar olarak kullanılması mümkün mü? Bendenize sorarsanız bu simge yapı Şehir Müzesi ya da Doğa Tarihi Müzesi olmalı. Bu iki müzeye sahip olmamak İstanbul’un kocaman bir ayıbıdır. Şehrin anıları hızla yok oluyor. Ve bir şehir müzemiz hala yok... Bahçesinde arkeoloji parkı olan bir şehir müzesi... Şehri tamamlayacaktır... ŞENGÖRÜ Bilimsel ve toplumsal konulardaki yorumlarını ilgi ile izlediğimiz sempatik hocamız Prof. Celal Şengör, şiir konusunda da ‘iddialı’ konuşuyor. “Senin Cahilliğin Benim Yaşamımı Etkiliyor” adlı kitabının bir yerinde diyor ki: “Mehmet Akif’in müthiş bir şair olduğunu düşünüyorum ama kendisini sevmem. Örneğin Nazım Hikmet’ten çok daha iyi bir şairdir hatta mukayese bile edilmez.” Gerçekten öyle midir? Akif, Nazım’dan mukayese bile edilmeyecek kadar iyi şair midir? Edebiyat tarihimizin ünlü eleştirmeni Nurullah Ataç, bakalım aynı konuda ne diyor: “Bazı insanlar var şiirden anlamamışlar, Hamid, Cenap Şahabettin, Mehmet Akif, Süleyman Nazif gibi kimseleri şair zannetmişlerdir. Bunlar şair değil şiircidir” Akif, Nazım’dan daha iyi bir şair midir? Bu bir yana iki şair aynı terazide tartılabilir mi? Edebiyatçılar bu işe ne der?",https://www.milliyet.com.tr/yazarlar/melih-asik/yaris-kizisti-7050076
Melih Aşık,TRABZON KRALI...,23 Aralık 2023,"Fener Rum Patrikahnesi neden İstanbul’dan sonra en büyük ilgiyi Trabzon’a gösteriyor? Çünkü Trabzon’un acı hatıraları var Ortodoks dünyasında. Fatih Sultan Mehmet, baş kaldırma emareleri göstermesi üzerine 1961 yılında Pontus Krallığı’nın merkezi Trabzon’u kuşatmış, karşısındaki kuvveti gören Pontus Kralı David Komnen, şehir ve kaleyi direnmeden teslim etmeyi kabul etmişti... O zamana kadar David Komnen’i himayesinde tutan Akkoyunlu Hükümdarı Uzun Hasan bu gelişmeye sessiz kalmıştı. Komnen’in yeğeni Despina, Uzun Hasan’ın zevcesiydi ama Uzun Hasan Fatih’e karşı savaşı göze alamamıştı. Komnen ve ailesi önce Edirne’ye getirilmiş, oradan Serez’e gönderilmiş, kendisine senelik üç yüz bin akçe has bağlanmıştı. Aile iki yıl orada yaşadı. Bu arada Uzun Hasan’ın eşi Despina, amcası David’e mektup yazarak çocuklardan birini veya yeğeni Aleksia’yı kendisine göndermesini istedi. Mektubu taşıyan Amoraçi bir an telaşlandı, başına bir şey geleceğinden korkarak zarfı padişaha ulaştırdı. Padişah da mektubun şifre olduğunu, kendisine tuzak kurulduğunu düşündü. Ve Komnen ile üç çocuğu ve yeğeni Aleksia’yı Edirne kalesine hapsettirdi. Burada 7 ay hapis kalan Komnen ile üç oğlu ve yeğeni Aleksia bir gece sabaha karşı kılıçla boyunları vurularak idam edildi. David Komnen’in hapis ve idam edildiği tarihler, Fener Rum Patrikhanesi’nin arşivinde deri üzerine yazılmış sekiz numaralı cildin 294. sayfasında kayıtlıdır. Komnen’in matemi sanılır ki hâlâ tutulmaktadır.(Bilgi: İ.H. Uzunçarşılı, Osmanlı Tarihi, Cilt 2 s.57) GAZİNO IŞIKLARI Gazinocular Kralı Fahrettin Aslan’ın oğlu Sacit Aslan’ın “Bir masalda İki Kral Olmaz” adlı kitabı aynı zamanda heyecanla okunan bir belgedir. Ünlü gece kulübü Maksim’de, parlak ışıkların ve mutlu şarkıların arkasında ne karanlık ve acınası bir dünyanın döndüğünü anlatır bize. Sacit Aslan, babasını harcamaktan da çekinmeyerek anlatır o dünyayı... Örneğin ülkeden döviz çıkışının yasaklandığı yıllarda yurt dışına TL çıkarıp döviz alan varlıklı kişiler vardır. Bunların listesini İstanbul Emniyet Müdürü Şükrü Balcı ele geçirir. Listeyi Fahrettin Aslan’a verir. Bu kişilerden tehditle alınan rüşvetler Aslan ile Balcı arasında bölüşülür. Durum ortaya çıkınca Fahrettin Aslan hapse girer. Şükrü Balcı ise ABD’ye güvenlik ataşesi atanır! Siyasetin ünlü İsmet Abi’si İsmet Sezgin de geçiyor kitapta. İsmet Abi Fahrettin Aslan’ın yakın dostudur. Bir ara Maksim kumarhaneye dönüşecektir. Ancak koşullar uymuyordur. Meclis’ten o koşullara izin veren bir yasa çıkar, 24 saat sonra yürürlükten kalkar. İsmet Abi başarmıştır. Oflu Osman’ın yeğeni Tarık gelir bir gece Maksim’e. En öne oturur, ceketini iskemleye asar. Muazzez Abacı şarkılarının birinci bölümünü bitirmiş, ikinci bölüm için sahneye beklenmektedir. Saz heyeti giriş yapar. Ama Abacı bir türlü gelmez. Sacit Aslan ne oluyor diye sahne arkasına geçer. Abacı sahneye çıkma şartını söyler: - Öndeki Tarık denen adam ceketini giyecek... Giyerdi girmezdi diye tartışma sürerken Sacit Aslan son sözü söyler: - Sahneye çıkmazsan buradan gidersin Abacı da noktayı koyar: - Çıkmıyorum ulan... Ve o gece Abacı’nın Maksim’deki son gecesi olur... Ünlü babalar, sahne yıldızları, politikacılar, ünlü patronlar kitapta resmi geçit halindedir. İŞTE BİZ Biz kimiz, neden böyleyiz. Önce kendimizi tanıyalım... Efendim, biz; - Geline kına yakıp ağlatan... İki dakika sonra da kaldırıp oynatan... - Satıcıya, bize sanki aksini söyleyecekmiş gibi “Bunlar taze mi?” diye soran. - Ev telefonu çalınca emin olmak için elimiz ahizenin üstünde ikinci kez çalmasını bekleyen... - Otomobilin altında kalmaktan son anda kurtulan çocuğa dayak atan. - Faturalarını yatırmak için daima son günü bekleyen... - Kendisine “enayi” denmesine kızan, enayi yerine konmasını ise pek dert etmeyen... - Anneyi en kutsal varlık sayıp en temel küfrü ana üzerine olan... - Üç kişilik asansöre beş kişi binen... Asansör ağırlıktan hareket etmeyince asansörden inmeyi hep başkalarından bekleyen... - Bilmediği konuda “bilmiyorum” diyemeyen... Sokrates’in “Tek bildiğim hiçbir şey bilmediğimdir” sözüyle ne demek istediğini de bilmeyen... Bir garip toplumuz biz...",https://www.milliyet.com.tr/yazarlar/melih-asik/trabzon-krali-7053610
Melih Aşık,Yarınki İsrail,19 Aralık 2023,"Bugünkü vahşet ilk değil. 2014 yılında Hamas üç İsrailliyi öldürmüştü. İsrail intikam için Filistin halkına ateş ve ölüm yağdırdı. Yüzlerce Filistinli masumu katletti. Türkiye ayaklandı. Şarkıcı Yıldız Tilbe bile patladı: - Allah Hitler’den razı olsun, bunlara az bile yapmış, ne kadar haklıymış adamcağız, dedi. Bir İslamcı gazete: - Ey İsrail yönetici ve askerleri çoğunuz o... çocuğusunuz” diye başlık attı. Türkiye’de üç gün yas ilan edildi. Meclis tatil edildi. Milletvekilleri topluca İsrail elçiliğinin önüne giderek protesto bayrağı açtı. Mısır’la aramız zaten bozuktu. Yunanistan durumdan yararlanıp bölgede bir İsrail- Mısır- Kıbrıs-Yunanistan bloku oluşturdu. Doğu Akdeniz onların egemenliğine girdi... Aradan 9 yıl geçti. Mısır’la ilişkiler düzeldi. İsrail’le de tam düzeliyordu ki, son olaylar patladı. İsrail ile köprüler yeniden atıldı. Ortak gaz hattı projesi suya düştü Şimdi Türkiye’de yine İsrail ve Yahudi düşmanı hava estiriliyor. Düşmanlık çocuklara kadar indiriliyor. Netanyahu yönetiminin lanetlenmesi ne kadar doğruysa, okullarda çocuklara kadar inen bir ırk ve din düşmanlığı o kadar yanlış. Bugünün yarını da var. İsrail’de günün birinde yönetim değişir, arada yine barış rüzgârları eser. Gündeme barışmak girer. O yüzden... Halklar düşman edilmemeli, her zaman barışa açık olmalı... Kötü yöneticilerle savaş için en etkili yol o ülke halkını kazanmaktır... KLOR İstanbul Su ve Kanalizasyon İdaresi İSKİ yönetim kurulu üyelerinden Prof. Bekir Kocazeybek’e kulak veriyoruz... “Yurt çapında halka temiz su sağlanmasının en önemli aşaması “klorlama”dır. Ülkemizde su için yıllık ortalama 10 bin ton klor kullanılmaktadır. Tek fabrikada üretilen klor sadece 2 firmadan temin edilirken son bir yılda diğer firmanın çekilmesiyle tek firma tekeline bırakılmıştır. Devlet özel şirketlere teşvik için üretimden çekilmiştir. Bu durum hem zamanında tedarik güçlüğü hem de başına buyruk bir fiyat belirleme laçkalığı getirmektedir... Çözüm: Devlet rekabet kapılarını açmalı ya da belediyelere klor fabrikası kurma izni vermelidir... Belediyeler tek bir firmaya mahkûm bırakılmamalıdır. Sonuçta bedeli halk ödüyor.” ŞEYH SAİT Diyarbakır’da bir bulvara Şeyh Sait adı verilmesi fırtınalara yol açarken... Cumhuriyetçi tavır almayan CHP Genel Başkanı eleştirilirken... Veryansın yazarı Yavuz Alogan, kimi hatırlatmalarda bulunuyor...  Bakın ne diyor: “... Diyarbakır’da Şeyh Sait Bulvarı açıldı diye hop oturup hop kalkıyoruz. Oysa Diyarbakır BB Meclisi, Dağkapı Meydanı’nı dokuz yıl önce Şeyh Sait Meydanı yaptı. Tunceli Belediyesi’nin Seyit Rıza Parkı’nı açıp, şahsın heykelini dikmesinden bu yana on üç yıl geçti. Muş’un Bulanık Belediyesi Mareşal Fevzi Çakmak Caddesi’nin adını yıllar önce Seyit Rıza Caddesi olarak değiştirdi. CHP bütün bu girişimlere sahip çıktı, açılış ve anma törenlerine katıldı, milletvekilleri şahsın heykelinin yanında dikilip fotoğraf çektirdi. PKK’nin uzantısı parti, solcu gibi duran liberaller ve sosyalist gibi duran partiler bütün bunları “demokratik” dönüşüm olarak değerlendirdi. İskilipli Atıf’ın ismi kaç cadde, hastane, okul ve parka verildi? Ankara’daki kemikleri devlet eliyle Çorum’a götürülüp sekiz sütunlu anıtmezara defnedildi. Vali ve devlet ricâli her ölüm yıldönümünde mezarın başına gidip ihtiram duruşunda bulunuyor.” Sözü... Üsküdar’da sabah oldu bazımız yeni uyanıyor, demeye getiriyor yazar. BEYAN Belediye başkanlığı ve meclis üyeliğine aday olanlar kendilerini tanıtıcı ilanlar veriyor, broşürler bastırıyor, haberlere konu oluyor... Ancak bugüne dek hiç kendisi ve birinci derece yakınları adına mal beyanında bulunan bir adaya rastlamadık. Beyan edecek mal mülkleri mi yok? Beyan etmekten utanacakları kadar çok malları mı var? SÖZ Bir hırsıza topluca hırsız diye bağıranlara dikkatli bakın... Kendi hırsızlığını gizlemek isteyenler, parası çalınmış olanlardan daha çok ses çıkarıyordur.",https://www.milliyet.com.tr/yazarlar/melih-asik/yarinki-israil-7051357
Melih Aşık,BAŞHEKİM ANLATTI,12 Aralık 2023,"Eşrefpaşa Hastanesi Başhekimi Doktor Devrim Demirel’in Konak Belediye Meclisi adaylığı için görevinden istifa ettiğini yazmış, bu kararı garip bulmuş, bir belediye meclis üyeliği için başhekimlik terk edilir mi, diye sormuştuk. Sayın Devrim Demirel arayarak bilgi verdi… Büyükşehir belediyesine ait bir hastane olan Eşrefpaşa’nın başında bulunduğu süreçte sorunları yakından görmek fırsatı bulduğunu, özellikle evde bakım hastalarının çokluğu karşısında şaşırdığını, yatağa bağlı hasta ve ailelerinin çok zor durumda olduklarını anlattı. Özel bakım elemanı tutmak çok pahalıydı. Bakıma muhtaç hastalar büyük ölçüde aile üyelerine yük oluyordu. Sayın Başhekim dedi ki: - Önce Konak Belediye Meclisi’ne sonra büyükşehir meclisine girersem bu konularda tıbbi bilgi verebilir, evde bakım ve benzer hizmetlerin geliştirilmesi ve tüm ilçelere yayılması için çaba gösterebilirim diye düşündüm. Devlet, belediyelere hastane açma yetkisi vermiyor. Ancak İzmir geçmişte bu yetkiyi almış. Belediyenin bu yetkiyi tam kullanması halinde on binlerce insana daha hizmet götürülebilir. Belediye ayrıca huzurevlerini ve engellilere desteğini çoğaltabilir. Bütün bu konularda yol gösterici olmak umuduyla meclis üyeliğine başvurdum... Başhekim olarak başarılarını duyduğumuz Sayın Demirel’e şans diliyoruz... ŞARBAY Okuduğum kitap Şarbay Cemil Topuzlu’dan söz ediyor… Kimdir o? İstanbul’un eski ünlü belediye başkanı… Türkçeyi yenileştirme çalışmaları sırasında belediyeye “Uray”, belediye başkanına “Şarbay” adı yakıştırılmış... Valiye İlbay, kaymakama ilçebay, milletvekiline saylav, Meclis’e kamutay denmiş… Bu sözcükler tutmamış… Zaman içinde Arapçalarına dönülmüş… Buna karşılık Sayıştay, Danıştay, Yargıtay ile birlikte tüzük, gensoru, genelge gibi öz Türkçe sözcükler, anayasa metnine de girdiği için dile yerleşmiş... İstanbul Şarbayı Ekrem İmamoğlu desek... Nasıl gelir kulağa! FUTFON Arkadaşım banka cüzdanını gösterdi... Bir devlet bankasında 47 bin dolar vadeli tasarrufu varmış... Yıllık yüzde 3 faizle yatırmış. 32 günde 136 dolar faiz tahakkuk etmiş... Vergi olarak 34 dolarını kesmişler. 102 dolar faiz almış. Yani gelen faizin yaklaşık yüzde 25’i vergiye gitmiş... Dedi ki: - Adamlar milyonlarca doları fona yatırıyorlar… Bazılarının parası batıyor ama bazıları da iyi fon alıyor. Ama hiçbiri tek kuruş vergi ödemiyor. Bu nasıl iş? Soru çalışmadığımız yerden geldi, cevap veremedik! GEÇİM Emekli Selahi Bey şu notu gönderdi: “Enflasyon geçen yıllarda da oldu. Yüzde 140’ları gördük. Ancak o zaman tasarruflar erimezdi. Parasını bankaya yatırıp faiziyle geçinen vardı. Şimdi döviz ve altın dahil tüm tasarruflar enflasyon karşısında eriyor. Bizi de eritiyor. Bu sorun nasıl çözülecek?” HİZMET YARIŞI! Yerel seçime dört aydan az zaman kaldı. Partiler yarışı hızlandırdı. İttifak hamleleri birbirini izliyor. Adaylık başvurularında sona geliniyor. Başkanlığa ve meclis üyeliğine geçen yıllara göre daha fazla talep olduğu görülüyor... Vatandaş ise saf saf bekliyor... Neyi mi? Bir partiden birileri gelsin de... - Bulunduğunuz il ve ilçedeki belediye hizmetlerinden memnun musunuz? - Size göre son beş yılda hangi hizmetler aksadı. Neler eksik kaldı? - Yeni seçilecek belediye başkanından beklentileriniz neler? - İlinizde, ilçenizde hangi sorunlar ağır basıyor. Ne gibi yatırımlar bekliyorsunuz? Kimse vatandaşa bunları sormuyor. Belediyeleri kazanmak için yarışan partilerin üzerinde çalışılmış ve her yörenin ihtiyaçları göz önüne alınarak hazırlanmış yerel yönetim programları var mı? Sanmıyoruz. Seçime böyle gidiyoruz... GÜLÜT Gülüt (fıkra) Müjdat Gezen’den... Devlet başkanı tebdili kıyafetle, bir sinemaya gitmiş. Önce haberler başlamış. Haberlerde başkanı gören bütün sinema seyircisi ayağa kalkarak alkışlamaya başlamış. Başkan haliyle oturuyor. Bu kadar çok sevildiği için çok memnun. Yanındaki adamı dürtmüş: “Ayağa kalk alkışla başkanım, sinema jurnalci dolu, yanarsın.” TESPİT “Hayatım boyunca tanıdığım tüm arkadaşlarım içinde sadece yüzde 25’i Galatasaray, Beşiktaş ve Fenerbahçe için harcadıkları emek ve enerjinin yarısını Atatürk ilke ve devrimleri için sarf etseler şu anda bambaşka bir ülkede yaşıyor olurduk...” Sosyolog Alptekin Gündüz",https://www.milliyet.com.tr/yazarlar/melih-asik/bashekim-anlatti-7047927
Melih Aşık,Bir acı kayıp,23 Kasım 2023,"Diplomat, tarihçi, araştırmacı, yazar Bilal Niyazi Şimşir’i (90) kaybettik... Lise çağlarında ailesiyle birlikte Bulgaristan’dan göç etmişti... 1957’de Mülkiye’yi bitirdi. 1960’da diplomat olarak göreve başladı. Londra, Paris, Şam, Lahey’de orta düzeyde diplomat olarak, Arnavutluk, Çin ve Avustralya’da büyükelçi statüsünde görev yaptı. Başta İngiliz arşivleri olmak üzere gittiği her ülkede kaynakları araştırdı, belge topladı, tasnif etti, kitaba dönüştürdü... Toplam 52 cilt kitap ve 160 makale yazdı. Tüm kitapları belgelere ve sağlam kaynaklara dayalıdır. İlişikteki resimde sadece benim kütüphanemde bulunan bazı kitapları görülüyor. Yazdığı binlerce sayfa kitap bize Kürt ve Ermeni meselelerinin iç yüzünü, Atatürk ve Cumhuriyet’i, Ankara’yı, Kurtuluş Savaşı’nı, Kıbrıs’ı, Rumeli’yi, Lozan’ı anlatır. Atatürk ve Cumhuriyet üzerine yaptığı araştırmalar ve yazdığı kitaplar Atatürk düşmanlarının yalanlarını çürütmesi açısından özellikle önemlidir. Yabancı yazar ve kaynakları Türk okuruna taşımış, kamuoyunun ufkunu genişletmiş, gelecek nesillere çok değerli ve yüklü bir miras bırakmıştır. Sonuçta çok muhterem, aydınlık, üretken, yurtsever bir aydını kaybettik. Cumhuriyet bu yüzden hüzünlüdür. Ülkeye başsağlığı diliyor, anısı önünde saygıyla eğiliyoruz... BEYİN İki genç adam bir kafede ünlü bir profesörü tartışıyorlar: - Çok zeki adam... Öldükten sonra mutlaka beyni çıkarılıp tartılmalı... Diğeri onaylıyor: - Bence de büyük beyin... Bu tartışmada gerçek payı var mı? Yok... Prof. Niyazi Kahveci’nin “Sistematik Düşünme” adlı kitabına başvuruyoruz... Diyor ki: * Beynin büyüklüğü ve ağırlığı zihinsel işlemlerde farklılık yaratmaz * Örneğin fillerin beyni insandan 9 kat büyüktür ama işlevi sınırlıdır. * İnsan beyni ortalama 1,5 kilo iken ünlü bilgin Einstein’ın beyninin 1 kilo 210 gram olduğu saptanmıştır. Zekâ, beynin hacmine göre değil, kendi içindeki çalışma organizasyonuna göre değişir. * Zekâ beynin işlem hızıdır. * Zekâ, bilgi sahibi olmakla ilintilidir. Bilgi yoksa zekâ da yoktur. * İcatları yapan bilim adamları çok zeki kişiler olmayabilir. Ama çok okuyan ve çok düşünen kişilerdir. ATATÜRK SOKAĞI Atina ile Ankara arasında hava yumuşarken... Atina’nın tutmadığı bir sözünü anımsatalım... Kaynağımız Bilal Şimşir’in “10 Kasım Günlüğü” adlı kitabı. Atatürk’ün 1938 yılındaki ölümü dünyanın hemen her köşesi gibi Yunanistan’da da yankı yaratmış, Selanik Belediye Meclisi yaptığı toplantıda Atatürk’ün doğduğu evin önünden geçen Apostolu Palu sokağının bir bölümüne “Kemal Atatürk Sokağı” adı verilmesini kararlaştırmıştı. Karar Selanik Konsolosluğu’na bildirilmiş, Konsolos İdris Çora, büyükelçiliğe mektup yazarak durumu anlatmıştı. Bu karardan dolayı Selanik Belediyesi’ne teşekkür edildi. Ne var ki o karar hiçbir zaman uygulanmadı. Oysa malum; Yunanistan’ın eski başbakanı Venizelos 1934 yılında Atatürk’ü Nobel Barış Ödülü’ne aday göstermiş, böylesine büyük bir yakınlık sergilemişti. Venizelos 1936’da ölmüştü. Sonraki hükümetler Atatürk’e bir sokak adını çok gördüler. FENOMEN Bu günlerde bir takım cici bici fenomenler süslüyor gazete sayfalarını! Bir banka müdiresi hanım kimi futbolcuların yaklaşık 25 milyon dolar parasını deve yapmakla suçlanıyor. Futbolcu Arda Turan 14 milyon dolar parayı bu hanımın evine giderek teslim ettiğini anlatıyor mahkemede. Duyanların ağzı bir karış açık kalıyor. Emre Çolak’ın 3,2, Emre Belözoğlu’nun 4,2 milyon doları gitmiş. Paralar nerede? Onlardan haber yok... Bu alımlı çalımlı hanımın arkasında kimler var? O da meçhul. Bir de kara para aklayıcı fenomenler var. Böyle bir çiftin 17 lüks binek aracının bulunduğu çıktı ortaya. Servetlerinin toplamı bilinmiyor. Peki bu kara paraların sahipleri kimler? Şimdilik onlardan haber yok... Yargının bunları ortaya çıkarmasını bekliyoruz. Sonuçta: Ülkenin yarısı asgari ücretle geçinirken... Bazılarının hesaplarında milyon dolarlar uçuşuyor... Orhan Gencebay söylüyor: Adaletin bu mu dünya!",https://www.milliyet.com.tr/yazarlar/melih-asik/bir-aci-kayip-7038674
Melih Aşık,Sahte asansör,30 Kasım 2023,"Sahte, taklit, markasız, TSE belgesiz, bakımsız asansörlerin insanlarımızı nasıl öldürdüğünü gazetelerde iki günün biri okuyoruz. Elektronik öğretmeni Ali Özdemir konuya ışık tutuyor: “Ülkemizdeki asansörlerin yüzde 90’ının Allah’a emanet çalıştığını söyleyebilirim. Ben 2- 10 katlı binalarda mecbur kalmadıkça asansöre binmiyorum. Bu asansörleri imal edenler, montajını ve bakımını yapanlar ve onların öğretmenleri ne kadar eğitimlidir? 40 yıldır elektrikçilik, 34 yıldır elektrik teknik öğretmenliği yapıyorum. Bu kadar uzun süreçte hiçbir devlet kurumu benim mesleki ilgimi denetlemedi / ölçmedi / sınava tabi tutmadı. Gelişmiş AB ülkelerinde öğretmenler her 4- 5 yılda bir mesleki- bilimsel sınava tabidir. Yetersiz olanlar zorunlu olarak kursa yollanır ya da meslekten çıkarılır. Çok kızan olacak ama yazayım. 1 milyon öğretmen ciddi bir mesleki sınava tabi tutulsa yüzde 90’ının yetersiz olduğu görülür. Eğitim, hele ki mesleki- teknik eğitim niteliksiz olduğundan asansör kazalarında, yollarda, inşaatlarda suçsuz insanlarımız ölmeye devam edecektir. DURUN Geçen hafta kanlı beyaz önlükler giymiş, kendilerine doktor süsü vermiş bir topluluk Balat Or Ahayim Musevi Hastanesi önünde gösteri düzenledi. Sözüm ona İsrail’in Gazze katliamını lanetlediler. Abdülhamit döneminde halktan toplanan bağışlarla kurulan 125 yıllık bu hastaneye sadece civarda yaşayan fakir halk değil, kentin dört bir yanından derdi olan insanlar da şifa aramak için geliyor. Çünkü doktorları deneyimli. Hastalara vakit ayırabiliyor. Vizite ücretleri özel hastanelere göre uygun. (Örn: göz muayenesi 600 TL). İnternete girip görebilirsiniz. Bu hastanenin başhekim dahil 32 doktorundan 31’inin Yahudilikle ilgileri yok. Hoş hepsi Yahudi vatandaşımız da olabilirdi. İsrail’i protesto etmenin yeri orası mı olmalıydı? Ülkemizde kala kala bir avuç Yahudi vatandaşımız kaldı. Çoğu nitelikli insanlar; doktorlar, yöneticiler vb... Hiç değilse onları rahat bıraksanız! KAZANSA Zafer Partisi Genel Başkanı Prof. Ümit Özdağ’ı önceki akşam Flash TV’de Fatih Ertürk’ün sorularını yanıtlarken izledik... Zafer Partisi ile CHP arasındaki gizli protokol bir kez daha gündeme geldi. Bu protokole göre Kılıçdaroğlu cumhurbaşkanı olduğu takdirde İçişleri Bakanlığı’na Ümit Özdağ getirilecek, iki bakanlık daha (Milli Eğitim ve Kültür) Zafer Partisi’ne verilecekti. Ümit Özdağ konuşmasında Kılıçdaroğlu’nun altılı masa ortaklarını, İyi Parti, DP, DEVA, Gelecek ve Saadet’i “Saray artıkları” ve “Fetöcü” olarak niteliyordu. Kılıçdaroğlu seçimi kazansaydı Ümit Özdağ ile diğer partiler nasıl birlikte çalışabilecekti? O hükümet nasıl yürüyecekti? Bu sorunun yanıtı yok! Bu arada Özdağ, Ankara ve İstanbul Belediye Başkanlarının Cumhuriyet’in 100. yılını temsil eden birer anıt yaptırmalarının iyi olacağını ama yaptırmadıklarını ekledi. Önemli bir eleştiriydi. TABELA Eskiden İnönü stadının skor levhası üzerinde Atatürk’ün şu sözü yazılıydı: “Ben sporcunun zeki, çevik ve ahlaklı olanını severim” Büyük Atatürk... Futbolun bugünlerini de görmüştü sanki... SADAKA TAŞI Kentlerimizin kenarında kıyısında bir eski eser kalıntısı gibi duran, yarım veya bir metre yüksekliğinde, hayli aşınmış kısa sütunlar vardır. Kimi bir evin duvarının dibinde, kimi cami avlusunda kalmıştır. Çoğunlukla yanlarından geçer ama onları pek fark etmeyiz. Mermer veya sert taştan yapılmış bu kısa sütunların üzerinde birer oyuk bulunur. Bu taşlar Osmanlı’dan kalma “sadaka taşları”dır. Osmanlı döneminde hem dilenciliği önlemek hem de fakirlerin kimseye el avuç açmadan ihtiyaçlarını gidermesi için tasarlanmıştır. Varlıklı kişiler bu oyuklara para bırakır, ihtiyacı olanlar bu oyuklardan ihtiyaçları kadar para alırlardı. Bu para koyma ve alma işlemi genelde akşam karanlığında olur, kimse ne vereni ne alanı görürdü. Sadaka taşlarıyla ilgili geniş bir yazıyı ve resimleri araştırmacı M. Şinasi Acar’ın “Osmanlı’dan Bugüne Gözümüzden Kaçanlar” adlı eserinde (YEM Yayın) bulabilirsiniz.",https://www.milliyet.com.tr/yazarlar/melih-asik/sahte-asansor-7042157
Melih Aşık,Müzesiz yaşam!,21 Kasım 2023,"Hafta sonunda eşi ve çocuğunu da alarak Şanlıurfa’yı gezmeye giden okurumuz kaldığı otelden arıyor... - Buraya özellikle övgüsünü duyduğumuz arkeoloji ve mozaik müzelerini gezmeye gelmiştik, diyor, fakat gelince öğrendik ki tüm müzeler kapalıymış... - Sebep? - Geçen Şubat’taki Adıyaman depremi ve ardından Mart ayında gelen sel felaketinden sonra müzeler kapanmış, bir daha da açılmamış... - Herhalde onarıma alındı... - Onarım da olsa bu kadar uzun sürer mi? - Peki ne zaman açılacakmış? - Önümüzdeki yıl açılacağı söyleniyor. Buradaki otelciler de çok şikayetçi... Arkeoloji müzesinde Göbeklitepe’den çıkarılan eserler de sergileniyor. O yüzden dünya çapında ilgi çekiyor. Müzeler kapalı olunca yabancı turist de gelmez olmuş... Otellerin işi yarı yarıya azalmış... Okurumuz ekliyor: - Müzeler kapalı olunca Urfa Kalesi’ni gezmek istedik... Kale de kapalıymış... Söz müzelerden açılmışken... İstanbul’daki en renkli iki müzeden söz edelim... Birincisi Rahmi Koç Sanayi Müzesi... Haliç’teki bu müzeye giriş; büyükler 160 TL, öğrenciler 80 TL... Müze kart geçmiyor... Anne baba ve çocuk üç kişi bir pazar günü bu müzeyi gezmeye kalkarsa 400 TL giriş ücreti ödeyecek, birer de çay içerlerse masraf 500 lirayı geçecek... Yol parası hariç. Ve bir sanat müzesi: İstanbul Modern... Galataport’taki bu müzeye giriş, büyük 180, çocuk 120 lira. Burada da müze kart geçmiyor. Sadece perşembe günleri 10 - 14 arası ücretsiz... O saatlerde de okul var. Merak etmez misiniz? Fiyatlar böyle olunca... Vasat gelirli ailelerin çocukları tarihle, sanatla, kültürle nerede, nasıl buluşacak? FELSEFE! İstanbul Tabip Odası, Cumhuriyet’in 100. Yılı nedeniyle 16 Kasım günü bir felsefe buluşması düzenledi. Davetiyede deniyordu ki: “... bu felsefe buluşmasında, felsefenin sağladığı özgür düşünme alanı içerisinde kendi tribünümüze konuşmayı bırakıp Cumhuriyet’i yüz yıllık bir mesafeden okumaya ve sağlık hizmetlerinin geldiği trajik tablonun köklerini yüz yıllık tarihin içerisinde arayıp, hekimliğin dünden bugüne dönüşümüne Cumhuriyet merceğinden bakmaya da çalışalım diye düşündük.” Konuşmacılar: Ayşe Hür, Ferda Keskin, Osman Elbek. Ayşe Hür, malum Atatürk ve Cumhuriyet dönemine ilişkin keskin eleştirileriyle tanınıyor. Diğer iki konuşmacının CV’lerinde Cumhuriyet ve Atatürk ile ilgili bir uzmanlığı ve birikimleri görünmüyor. Konferansın niyetinin ne olduğu, seçilen konu ve konuşmacılardan anlaşılıyor... Üye hekimler İTO’dan bu hizmeti mi bekliyor? TOPÇULAR Almanya’yı başarılı bir oyunla yendiğimiz milli maçtan sonra yorumcularımız “Futbolda yeni ve parlak bir nesil geliyor” görüşünde birleştiler. Yeni nesil geliyor da nereden geliyor? İlk golümüzü atan Ferdi Kadıoğlu, Hollanda altyapısından.. İkinci golü atan Kenan Yıldız, Almanya altyapısından... Üçüncü golü atan Yusuf Sarı, Fransa altyapısından geliyor... Kaptanımız Kaan Ayhan da Almanya altyapısından. İki milli yıldızımız, Ferdi ve Kenan, Türkçe konuşamıyorlar... Röportajları İngilizce veriyorlar.. Neyse ki Yusuf ve Kaan, Türkçe biliyor. Yedekler arasında da yabancı altyapılardan gelenler var... Bu tablo bize bir şey söylüyor. Bizim çocuklar iyi hocalar eline verilir ve teknik imkanlar sunulursa Avrupa çapında başarılara imza atacaktır. Tablo bunu gösteriyor. SÖZ Koç üniversitesi öğretim üyesi Tarık Amar meseleyi kısa ve öz olarak koymuş ortaya: “Amerika dünyadaki bütün dengesizliklerin sebebidir ama kendisini çözüm gibi ortaya koyuyor.”",https://www.milliyet.com.tr/yazarlar/melih-asik/muzesiz-yasam-7037617
Melih Aşık,İstihareye yatış,02 Aralık 2023,"Osmanlı’da yaygın olan, padişahların bile karar almak için başvurduğu bir yöntem vardı: İstihareye yatmak... Osmanlı’daki uygulamayı ilkel bulur tebessümle bakardık... Ancak öğrendik ki... Hiç de öyle alaya alınacak bir şey değilmiş... Neden yatılırdı istihareye? Bir işin hayırlı olup olmayacağını öğrenmek için... Önce iki rekât nafile namazı kılınır. Sonra istihâre duası okunur, yapılmak istenen iş söylenir ve uykuya yatılır. İşin yapılıp yapılmaması gerektiğine, uyku sırasında kalbe ilk gelen duyguya göre karar verilir. İstihâreye yatanın içini ferahlığın sarması hâlinde o işin yapılması uygundur ama sıkıntı ve huzursuzluk basarsa, işin yapılmaması gerekir...” Gelelim bugüne. Profesör Niyazi Kahveci’nin “Sistemli Düşünme” adlı kitabının 233. sayfasını okuyoruz: “...Uyumadan önce teknik bilgileriyle bir konu üzerinde düşünme yapılarak uyunursa gece boyunca beyin onun üzerinde düşünür ve çözümler üretir. Veriler topluca ortaya konursa beyin kişinin uyanıkken çözmek istediği konuyu kendi sorunu olarak görür onunla meşgul olur ve uyku süresince onu çözmeye çalışır.” Sonuçta anlıyoruz ki... İstihareye yatmak pek de temelsiz bir eylem değilmiş. Tabii olumlu sonuç almanız için beyine uyku öncesi doğru veriler vermeniz gerekiyor. Dünyadan habersiz birinin yatıp kalkıp doğruyu bulması mümkün değil. En doğrusu önemli kararları uykuda değil ayıkken almak... MİMAR Mimarlar Odası Ankara Şube Başkanı Tezcan Karakuş Candan, Çankaya Belediye Başkan adaylığı için görevinden istifa etti. Tezcan Hanım: “Amacım Çankaya’nın ilk kadın ve ilk mimar belediye başkanı olmak” diyor. Ankara’nın kimliğini, karakterini, tarihi mirasını korumak için yıllardır çabalayan Tezcan Hanımın seçilme şansı var mı? Müteahhit tayfasının istemediği, kaçağa, rüşvete vs. göz yummayacak biri başkan olabilir mi? Göreceğiz. BOOZA Havalar soğur soğumaz bozacı ortaya çıktı. - Eyi booozaaaa, diye sesini duyduk uzaktan. Eskiden evler bir - iki katlıydı. Kapıyı açar “bozacı” diye bağırır adamı kapıya çağırırdınız… Şimdi apartmanlar beş on yirmi katlı. Canınız boza çekse ne yapacaksınız. Gece vakti kapıya mı ineceksiniz yoksa bozacıyı asansörle beşinci kata mı çağıracaksınız? Kimse gecenin o vaktinde boza için bu zahmete girmez Ama bozacının yine de müşteri bulma umudu var ki, gecenin bir saatinde caddeleri arşınlıyor. Sesi nostaljik duygular yaratıyor. Hem kışın geldiğini hem eski İstanbul gecelerini anımsatıyor. Nedir bu boza? Vefa bozacısı tarifini vermiş... 3 bardak bulgur, 2 kahve fincanı pirinç, 3 bardak toz şeker, 1 bardak eski boza ya da kibrit kutusu kadar maya yeterliymiş boza pişirmek için. Bağırsaklara iyi gelir, sinirleri yatıştırırmış. VOROŞİLOV İzmir tarihiyle ilgili bir kitabı karıştırırken “Voroşilov Bulvarı”ndan söz edilmesi dikkatimizi çekti. İzmir’e sıkça gitmişliğimiz var ama bu bulvarın adını hiç duymadık. İzmirli bir dostumuzla konuştuk. O da duymamış. Google’a başvuruyoruz... Özetle şu bilgi veriliyor: “Cumhuriyet’in 10. yılı kutlamaları için 1933 yılında Türkiye’ye gelen Sovyetler Birliği Savunma Bakanı Kliment Voroşilov İzmir’i de ziyaret etmiş, bu kente bir otobüs hediye etmişti. İzmir’in hemşerisi ilan edilen Voroşilov’un adı kentin yeni bulvarlarından birine verildi. 1947 yılında Sovyetlerle aramızın bozulması üzerine Voroşilov adı kaldırıldı, buraya ‘Plevne Bulvarı’ adı verildi” O dönem Rus salatasının adının Amerikan salatasına çevrildiği, Ankara’nın ABD himayesine girmek için her türlü şirinliği! göze aldığı dönem. Voroşilov da nasibini böylece almış... ZARİF SANATLAR Küçükçekmece Alaeddin Yavaşça Güzel Sanatlar Lisesi, Küçükçekmece Camisi Külliyesine taşınacakmış. Sebep öğrenci azlığıymış. Mevcut bina 190 öğrenciye büyük geliyormuş. Veliler toplanıp İlçe Milli Eğitim Müdürlüğüne gitmiş, dilekçe vermişler. Dilekçede deniyor ki: “Bir tarafta cenaze merasimi yapılırken aynı avlunun içerisinde müzik dersi nasıl işlenebilir? Bir tarafta müzik sesi diğer tarafta ezan sesi uygun mudur?” Güzel sanatlar çağdaş toplumun can damarıdır... Resim, heykel, grafik, tasarım, müzik gibi sanatların uzağında kalan bir toplumun ilerlemesi mümkün müdür? Dünyayı üç boyutlu düşünemeyen ve tasarlayamayan insanların oluşturduğu toplum kalkınabilir mi? Güzel sanatları ihmal eden toplumlar sırf o yüzden çağdaş dünyanın gerisinde kalmadı mı? Güzel Sanatlara değer verin, saygı duyunuz!",https://www.milliyet.com.tr/yazarlar/melih-asik/istihareye-yatis-7043144
Melih Aşık,Çetin Altan,18 Kasım 2023,"Siyasi tavrı bir yana... Çok renkli ve heyecanlı adamdı Çetin Altan... Onu 8. ölüm yıldönümünde anarken (22 Ekim), çarpıcı bir öyküyü anlatmadan geçmeyelim... Yaşanmış olay Doğan Özgüden’in “Vatansız Gazeteci” adlı kitabında geçer. Halen Belçika’da yaşayan değerli gazeteci Doğan Özgüden çok genç yaşta Akşam’ın Genel Yayın Müdürü oluyor. İlk iş olarak Çetin Altan’ı Milliyet’ten Akşam’a transfer etmek istiyor. Bunu yapmadan önce de patron Malik Yolaç ile konuşuyor. Patron biraz kuşkuludur: - Çetin Altan problem çıkartır sana… Daha önce de buradaydı, bizi bırakıp gitti, diyor. Özgüden, kararlı olduğunu söyleyince Yolaç “Tamam” diyor: - Sen bilirsin, seçimi sana bırakıyorum. Ama Çetin konusunda söylediklerimi de unutma… Özgüden patronla yeni yazarı arasında buzları eritmek için eşi İnci Tuğsavul Özgüden ile evinde bir yemek düzenliyor. Yemekte söz siyasete gelince Çetin Altan yavaş yavaş öfkeleniyor. Patron Malik Yolaç’a burjuvalığından başlayarak hakaretler yağdırıyor. Bir iki dayanan Yolaç, sonunda lise arkadaşı Çetin Altan’a sert bir yanıt veriyor. Bunun üzerine Çetin Altan seri bir hareketle belinden tabancasını çıkartıp rasgele ateş etmeye başlıyor. Kurşunlardan biri de İnci Hanım’ın kulağının dibinden geçiyor. Bu sırada Malik Yolaç, Altan’ın üzerine atlayıp silahını elinden alıyor. Sonra da Özgüden’e “Ben sana söylemiştim” diyerek evden ayrılıyor. Böylesi bir durumda yazar istifa eder. Daha öncesinde de patron yazarı kovar. Ama bunların hiçbiri olmuyor. Çetin Altan ertesi gün elinde tek kırma panayır tüfeğiyle gazeteye geliyor, şaka ile karışık “Doğancığım” diyor: - Dün akşam yarım bıraktığım işi bitirmeye geldim! Malik Bey’in odasına gidiliyor, uzun süren kahkahalı sohbet sonunda Çetin Altan odasına çıkıp ertesi günkü yazısını yazmaya başlıyor! *** Gazeteci Nazım Alpman, birkaç yıl önce Doğan Özgüden’le ilgili belgesel çekerken Malik Yolaç’ı ziyaret ediyor ve bu olayı soruyor. Artık 95 yaşında bir canlı tarih olan Malik Yolaç gülümsüyor. Çetin Altan’ın kendisine doğru iki kez ateş ettiğini, daha sonra üzerine atlayarak silahını aldığını anlatıyor. - Neden kovmadınız? Size ateş etmiş? Yolaç’ın cevabı: - Ben onu silahşor olduğu için gazeteye almadım ki, attığını vuramadı diye kovayım! Yazıları için almıştım, o da işini güzel yapıyordu. Ama tabancasını 1 ay vermedim! CAFE CÜLTÜRÜ Çok eskiden oralara kıraathane denirdi. Çünkü o mekânlar çay kahve eşliğinde gazete kitap okunan yerlerdi. Adları sonra kahvehane oldu. Kahve oldu. Cafe oldu. Özellikle Kadıköy ve Moda kafeleriyle ünlü merkezler haline geldi. Burada cadde üzerlerinde sayısız kafe görebilirsiniz Çoğu kaldırımı işgal etmiştir. Ancak bu kafelerde oturup kitap okuyamazsınız. Çünkü çoğu yarı karanlıktır. Üstelik oturacak yerler de fevkalade rahatsızdır. Sandalyeler, hasır bile değil, sert tahta veya formikadır. İngiliz veya Fransız kafelerini bizde boşuna ararsınız. Moda’da bir kafe sahibine neden böyle rahatsız oturma mobilyaları seçtiklerini sordum. Güldü: - Açıkçası insanların fazla uzun oturmasını istemiyoruz, dedi... Bu mekanlarda bir çay 30- 40, bir kahve 70-80 lira... Bastır parayı, çayını iç, masaları fazla işgal etme, çık git. Kıraathane kültürünün yerini bu “cafe kültürü”! aldı. BÜFEYE HÜCUM Bolu’da yaşayan eğitimci Ali Özdemir bir döviz büfesi önündeki kuyruğu resimleyip yollamış... Muhtemelen 5 bin liralık emekli ikramiyesini alan vatandaşlar bunlar... Parayı alır almaz döviz büfesine koşup dolar ya da euro alarak yastık altına atacaklar… Öğretmen Ali Özdemir bu vatandaşları biraz düşüncesiz olarak niteliyor... TL gibi dolardaki artış da enflasyonun altında kalıyor malum... Öğretmen Özdemir en sağlam yatırımın büyük şirketlerin hisse senedi olduğunu söylüyor... Vatandaş ise geçmişte kazığı yedi bir daha borsanın semtine uğramak istemiyor. TL’nin yolculuğuna gelince... Her zaman alışveriş ettiğim pastanede kuru pastanın kilosu 350 liraydı 400 lira olmuş... Bir şişe portakal suyu almaya kalkıştık. Cam şişede 700 gramı 75 lira... Kuru fasulyenin porsiyonu lokantada 100 lira... Fiyatlar aldı başını gidiyor. Nerede duracak, kim biliyor?",https://www.milliyet.com.tr/yazarlar/melih-asik/cetin-altan-7036257
Melih Aşık,ADI SEÇİM AMA!,05 Aralık 2023,"Yerel seçimlere 4 aydan az zaman kaldı... Siyasi partiler adaylarını belirlemeye başladı... Görünüşte adayları birtakım kurullar seçer, mülakat vs. yapılır. Ama herkes bilir ki, tek ve nihai belirleyici genel başkandır.  En çok oyu alabilecek ve genel başkana bağlılığı tartışmasız kişi aday olarak belirlenir. Belirlenen aday yalapşap bir vaatler listesi hazırlar, halkın önüne çıkar. Kimse halka bir önceki belediyeden memnun olup olmadığını, nasıl bir belediyecilik istediğini, hangi tesislere ihtiyaç duyduğunu vs. sormaz. Adayın vaatleri zengindir. Ama çoğunu tutmayacaktır. Halk da bunu bilir. Ama diğer adayların da farksız olduğunu düşünerek: “Bizim partiden olsun da varsın tutmasın, çalacaksa bizimki çalsın” diyerek oyunu ona verir.  Başkan adayları vaatlerinin arasına rant yağması vaadini sıkıştırır. Şehir rantından herkese bir tutam koklatılacağı vaadi gözleri görmez eder. Şehir yağmasına açtığı kapılar, adayın seçilme şansını arttırır. Bu şekilde fakir halkın da iştahı açılır, gözü boyanır. Sonuç mu? Şehirlerin perişan haline bakın anlarsınız. Bilinçli bir halkın iradesiyle, demokratik usullerle seçilmiş belediyeler yönetse Türkiye’de şehirler bu hale mi gelirdi? FİLİM Yerli film ve dizilerdeki savaş sahneleri yabancı filmler kadar başarılı... Ancak göz tırmalayan bir şey var… Cephede düşmanla boğuşan asker ve subayların üzerindeki giysiler hep pırıl pırıl... Ne eskiyor ne yırtılıyor, ne tozlanıp çamurlanıyor... Saçlar ve makyajlar da hiç bozulmuyor. Anlaşıldığı kadarıyla kostüm kiralayan bir şirket var. Ve: - Bu giysileri nasıl verdimse öyle isterim, diye şart koşuyor. Ve bizim askerler cephede savaşırken elbiselerini temiz ve ütülü tutmaya özen gösteriyor! Bir tuhaflık da tarihi Osmanlı filmlerindeki giysilerde. Malum... Osmanlı’nın ilk dönemlerine ilişkin elde ne resim ne heykel, ne çizim, ne elbise vardır. Peki o döneme ait filmlerdeki kıyafetler neye göre çiziliyor? Giysilerin şıklığına bakarsanız... Galiba bu yılın İtalyan modasına göre! ANADOL Yıllarca milletvekilliği… Bir yıl Barış Davası’ndan hapislik... Geri kalan zamanlarda yazarlık… Hayatı kâh renkli, kâh gri serüvenler içinde geçen Kemal Anadol’un son şiiri... NEFES NEFESE İki maraton koştum Seksen yılda Dörtte biri geçti parlamentoda Meyhaneleri dolaştım Hapishanelere girdim çıktım İnişli çıkışlı yollarda Virajlarda rampalarda Nefes nefese nefes nefese Sıra dinlenmeye gelmişken Ve merdivenlerden inerken Hastaneler çıktı karşıma Şeker tansiyon diyaliz Çok şükür belleğim temiz tertemiz Yürüyorum ince yolda Yürüyorum sona doğru Ciğerlerim sağlam Sağlam olmasına da Nefes nefese nefes nefese ASANSÖR Asansörlerin güvenilir olmayışı konusundaki yazımız üzerine bir uzmandan gelen bilgi notunu paylaşalım: “Asansör konusunda Sanayi Bakanlığı’nın çok sıkı denetimi var. Yapım standartları Avrupa Birliği ile eş zamanlı uygulanan EN standartlarıdır. Mevcut asansörler ayda en az 1 kez zorunlu bakıma, senede 1 kez de A TİPİ onaylanmış kuruluşlarca yıllık kontrole tabii tutulmaktadır. Kontroller sonucu uyarı etiketleri yapıştırılır. Eğer etiket sarı kırmızıysa güvensiz demektir. Mavi yeşil ise güvenli bir asansördür, Kazaların çoğu bu güvensiz asansörlerin kullanılmasından kaynaklanır. Sarı ya da kırmızı etiketli asansörler 60 gün içinde mavi veya yeşil etiket alır hale getirilir. Aksi takdirde tesisin elektriği belediyeler tarafından kesilir ve mühürlenir. Bugün asansör firması açmak isteyenler CE, ISO, TSE, HYB gibi 10’a yakın belge almak zorundadır. Firmada çalışacak işçilerinin mesleki eğitim almış olması gerekir. Ülke çapında şu anda 600 bin asansör çalışmaktadır. Eğer kurallara uyulursa asansör kazaları sıfıra indirilecektir.” TEZKAN Mehmet Tezkan arkadaşımız İyi Parti’ye isim takmış: “Ne istediği belirsiz parti.” Bu satırlar yazılırken partinin genel idare kurulu toplanmıştı. Ne karar alacak diye merak edenler vardı. 50 üyesi de genel başkan tarafından seçilen bir kurul ne karar alabilirdi?",https://www.milliyet.com.tr/yazarlar/melih-asik/adi-secim-ama-7044509
Melih Aşık,Aldatan beyin...,28 Kasım 2023,"Bazı ünlü futbolcuların bir bankacı hanıma nasıl milyonlarca dolar kaptırdıklarını gazetelerde okuyoruz. Çoğumuz, topçuların nasıl bu kadar akıl dışı ve tedbirsiz davrandıklarını anlamakta zorlanıyoruz. Bu ilginç durumu çözmekte Psikolog Acar Baltaş’ın “Akılsız Duyguların Cezasını Kararlar Çeker” adlı kitabı yardımcı olabilir. Bakın ne diyor yazar: “İnsan beyni verdiği tepkileri ve aldığı kararları iki ayrı bölgede işlemden geçirir. Bunlardan biri “Düşünen beyin”dir. Düşünen beyin, akıllı, planlayan, yönlendiren, uzun vadeye odaklanan, kontrollü ama zayıf ve yavaştır. Diğer bölge ise “hisseden beyin”dir. Hisseden beyin kısa vadeye odaklı, tembel, heyecanlı, düşüncesiz ancak güçlü ve hızlıdır. Özellikle haz, çıkar, tehlike ve tehdit içeren durumlarda kararlarımızı bilincimize yani “düşünen beyin”e başvurmadan veririz. Kararı hisseden beyin verir. Düşünen beyne sadece verilen yanlış kararları savunacak gerekçeler üretmek kalır... Özellikle para ve maddi kazanç beklentisi içine girmek “hisseden beyin”de şimşekleri çaktırarak ve dikkati dağıtarak riskleri ve engelleri görmemize engel olur.” Yani baş suçlu: Hisseden beyin! YAYALAR Gazete ve televizyonlarda iki günün biri aynı haber: - Yaya geçidinde kaza; özel aracın çarptığı filanca hastanede hayatını kaybetti... Yaya geçidindeki ölümler kaza olmaz. Resmen cinayettir. Devlet yaya geçidi işaretleri çiziyor. Kanun çıkarıyor. Yaya geçidinde öncelik yayalarındır, diyor. Araç gelip çarpıyor. Böyle kaza olur mu? Bu haberler genellikle şu klasik cümleyle bitiyor: “Sürücü hakkında soruşturma başlatıldı.” Peki sonra ne oldu? Belli değil... Eğer yaya ölmemişse eminiz sürücü ufak bir ceza ve adli kontrolle serbest bırakılır... Ölmüşse birkaç ay yatar ve çıkar. Devlet yaya geçidi cinayetlerini ne caydırıyor ne önlüyor. Yaya geçitleri adeta vatandaşa kurulan tuzaktır. Biz hâlâ AB’ye girmekten söz ediyoruz... Yaya geçidi terbiyesi olmayan, devletin kendi çizdiği yaya geçidindeki vatandaşı ölümden koruyamadığı bir ülkeyi Avrupalı saymazlar. Onu bilelim... DENİZBANK ADI... Günceli bir yana bırakalım. Bankanın adı üzerinde ne heyecanlı ne şiddetli tartışmalar oldu geçmişte... Bilir misiniz? Bankanın kuruluş çalışmaları 1937 yılında başlar. Adını da Atatürk koyar: Denizbank... Cumhurbaşkanı’nın çevresinde çok saygın bir isim vardır: Sadri Maksudi Arsal... Kazan Tatarlarından olup Sorbonne’da hukuk tahsil etmiş, Türkiye’de Tarih Kurumu ve Dil Kurumu’nun kuruluşuna katkıda bulunmuş hem dil hem tarih konularında birikimli bir isimdir Sadri Maksudi Bey... Millet Meclisi’nde bankanın kuruluş kanunu tartışılırken adının Denizbank değil, Deniz Bankası olmasını savunur. Bu konuda bir de kanun teklifi verir. Diğer milletvekilleri bu ismi Atatürk’ün koyduğunu hatırlatırlar: “Bu bir şeyi değiştirmez” der, Sadri Bey... Atatürk’ün koyduğu “Denizbank” adını da Türkçe itibarıyla “garibe” olarak niteler. Atatürk, bunu duyunca çok sinirlenir. Atatürk’ün çevresi Sadri Bey’e savaş açar. Sümerbank ve Etibank isimlerini hatırlatır Atatürk yanlıları... Sadri Bey ona karşılık, “O zaman İş Bankası’na İşbank, Merkez Bankası’na Merkezbank diyelim” diye alaycı yanıt verir. Maltepe, Kumkapı, Beşiktaş, Kadıköy gibi isimler de hatırlatılır kendisine. Faydası olmaz. Sonunda Arsal’ın teklifi reddedilir. Bir daha da Çankaya’ya davet edilmez. Bankanın adı Denizbank olur. Bir süre sonra kapanan banka 1951 yılında yeniden açılırken Sadri Maksudi Bey DP milletvekilidir. Onun talebi üzerine bankaya “Denizcilik Bankası” adı konulur. Ne var ki, o banka da yaşamayacak, 1997 yılında özelleştirilirken adı yeniden Denizbank’a dönüşecek, bugünlere öyle gelinecektir. MİYAW Olay Rusya’da bir ilk, dünyada da ilk olmalı. Sibirya’nın Kemerovo şehrinde 48 yaşındaki bir adam, sarhoşken başka bir kişiye saldırmak ve silahla tehdit etmek suçundan tutuklanmıştı. Sanık mahkemeye çıkarıldı. Beş yıl hapsi isteniyordu Ancak yargıç cezasını erteledi. Bunun bir gerekçesi sanığın sağlığıydı. Bir gerekçesi de bakmakla yükümlü olduğu bir kedisinin bulunması... Ve hapse girdiği takdirde kedisine bakacak kimsesinin olmaması!",https://www.milliyet.com.tr/yazarlar/melih-asik/aldatan-beyin-7041044
Melih Aşık,80’i devirmek,25 Kasım 2023,"Bizim nesil 80 yaş çıtasını ya aştı ya aşmak üzere. Kimi dostlar artık demir alıyor zamandan. Kimileri umut ve gayretle asılıyor hayata. “Altı da bir üstü de bir yerin” demiş şair... 80 yaşında insan öyle bakmıyor dünyaya... Üstü çok eğlenceli... Bazen gençliğinden daha mutlusun. 80 yıl bir başka dünyayı getirip önüne koyuyor. İnan Durak Taş yazmış o başka dünyayı: “Yaş aldıkça insan başka bir boyuta geçiyor âdeta. Evet, eskisi kadar gergin bir cildin olmayabiliyor ama eskisi kadar gergin de olmuyorsun. Olaylara, insanlara yaklaşımın daha sakin ve hoşgörülü oluyor. - Göz çevrende gülümsemenin bıraktığı çizgilerle birlikte gülümseyip geçtiğin çok şey de oluyor. - Saçlarını daha kısa tutuyor ama günlerini daha uzun yaşıyorsun. - Evet, eski enerjin yok belki ama zaten buna gerek de duymuyorsun. - Dostlarınla içtiğin içkiler yerini tek başına içtiğin kahvelere bırakıyor. Kimseler duymasın ama sen bundan daha çok keyif alıyorsun. - Önceden dinlediğin şarkılar çok hızlı geliyor, ‘Günün minesi soldu’ diyen şarkılar daha iyi geliyor. - Keşkeler yerini sağlık olsunlara, öfkeler yerini huzura bırakıyor. - İnsanları olduğu gibi kabul etmeyi, edemediklerini de oldukları yerde bırakmayı öğreniyorsun. - Seni sevenlerle bitirmek istiyorsun gününü kısaca. - Sabahları daha çok özlüyor, havayı daha bir lezzetle çekiyorsun içine. - Merak etme... İnsanın doğası gereği... Öleceğini de hiç düşünmüyorsun. Dünyaya yeni gelmiş gibisin. Hayat seni bırakmıyor.” Kiralık tablo... Evinizin veya iş yerinizin duvarında pahalı ve estetik tablolar bulunabilir. Resim her mekânı zenginleştirir. Ancak insan bir yandan da aynı tablolara baka baka sıkılabilir. Kaldı ki pahalı resim satın alıp duvara asmak da her ailenin harcı değildir. Batılılar buna çözüm geliştirdi. Kira sistemi kurdular. Pahalı resimleri veya taklitlerini evlere veya şirketlere kiralıyorlar. Tabloyu alıp evinize veya ofisinize asıyor, birkaç ay sonra değiştiriyor, yerine bir başkasını koyuyorsunuz… Böylece dekorunuz sürekli değişiyor. Sadece ev ve ofis değil. Stockholm’deki Amerikan Büyükelçiliği de bu yola gitmiş, İsveçli ressamların tablolarını kiralıyor, bu şekilde İsveçlilere şirin görünürken ressamları da maddi açıdan desteklemiş oluyormuş. Tablo kiralayan şirketler Türkiye’de de var. Ancak bizde kiralık tablolara daha çok tiyatrolar ya da film yapımcıları talip oluyor, tabloları dekorda kullanıyorlarmış. Bu arada Almanya, İsveç, İsviçre gibi ülkelerde kimi kütüphaneler de üyelerine bir ay, iki ay gibi sürelerle ücretsiz tablo kiralıyor. Böylece evlere sık sık farklı resimler giriyor, ailenin sanat zevki gelişiyor, çocuklar sanatla tanışıyor. Bunlar güzel şeyler. Çocuklarını güzel sanatlarla buluşturmayan uluslar ise, söylemeye gerek yok, ruhsal bir kuraklığa ve gelişmemişliğe kendilerini mahkûm ediyor. Söz “Kendimizde genellikle hayranlık duyacak pek bir şey bulamayız. İçten içe hep başka biri olmayı arzularız. Kahramanları bu duygularımız yaratır. Herkes kendinden memnun olsaydı kahramanlar olmazdı.” (Nietzche) Kısas Hak, hukuk, yargı, adalet derken... Bir Nasrettin Hoca fıkrası Hoca yargıç olmuş... Hukuktan pek anlamıyor, kısasa kısas diye bir ilke duymuş... Karşısına yaşlı başlı bir kadın gelmiş. Kadın zaptiyelerin arasındaki adamı gösterip konuşmuş: - Ben evimin önünde dururken bu adam oradan geçiyordu. Geldi beni öptü. En uygun ceza neyse onu verin... Hoca fazla düşünmeden hükmünü vermiş: - Şimdi sen de onu öp... Çim İSKİ Genel Müdürü Şefik Başa, İstanbul’un su sorunlarını anlatırken: - Çim sulaması büyük bir sorun, diyor, İSKİ’nin 15 binin üzerinde çim ve bahçe sulayan abonesi var. İstanbul’da yılda 20 milyon metreküp civarında su, yeşil alan sulaması için kullanılıyor. Bu, neredeyse küçük bir barajın kapasitesi kadar. Çim yerine suyu tutucu bitkiler ekilmeli... *** Güzel öneri... Ancak bunları yıllar önceden düşünmeli ve uygulamalıydık... Neyse... Bundan sonrası için düşünelim artık...",https://www.milliyet.com.tr/yazarlar/melih-asik/80i-devirmek-7039847
Melih Aşık,ANITKABİR SIRLARI,11 Kasım 2023,"Anıtkabir ruhsal yüceliği yanında taşları ve heykelleriyle de konuşur... Tören Meydanı’na giderken Aslanlı Yol’un başına ulaşmak için 26 merdiven basamağı çıkarsınız. Bu 26 merdiven 26 Ağustos 1922’de başlayan Büyük Taarruz’u simgeler. Aslanlı Yol’un başında sağlı sollu Hürriyet ve İstiklal Kuleleri karşılar sizi. Hürriyet ve İstiklal kulelerinde karşılıklı olarak 3 erkek ve 3 kadın heykelleri bulunur. Heykellerin boylarının aynı olması kadın ve erkek eşitliğini anlatır. Heykellerin tasarımcısı heykeltıraş Hüseyin Anka’dır. Hürriyet Kulesi’nin içerisindeki hürriyeti temsil eden kabartmalar Prof. Zühtü Müridoğlu tarafından yapılmıştır. Aslanlı Yol üzerindeki Hititlerin aslan formuna göre yapılmış 24 adet aslan heykeli, 24 Oğuz Türk Boyu’nu temsil eder. Aslanlı Yol’un iki yanı ağaçlarla tanımlanmıştır. Aslanlı Yol’da ağaçların arasından yürürken başınızı kaldıramazsınız. Aralarından çimenlerin çıktığı taşların özellikle aralık olarak döşenmiş olması, sizin yola odaklanmanızı sağlar, bir saygı yürüyüşünün ifadesini yaşatır. Aslanlı Yol’un sonunda tören meydanına girmeden sağda Mehmetçik Kulesi, solda Müdafa-i Hukuk Kulesi karşılar sizi. Üzerlerindeki kabartmalar Zühtü Müridoğlu’na ve heykeltıraş Nusret Suman’a aittir. Zafer Kulesi, Barış Kulesi, 23 Nisan Kulesi, Misakı Milli Kulesi, İnkılâp Kulesi ve Cumhuriyet Kulesi heykelleri ve üzerindeki kabartmalar Atatürk İlkelerini, Kurtuluş Savaşı’nı yani bir Cumhuriyet hikâyesini anlatır bize. Anıtkabir, Atatürk’ün ve Cumhuriyet’in yüce ruhuna yakışır bir anıttır... Çevresindeki sokaklar: “ORDULAR”, “İLK”, ”HEDEF”, ”AKDENİZ”, ”İLERİ” adlarını taşır. TARİHE SAYGI Mustafa Kemal, Türkiye Cumhuriyeti’ni, Osmanlı’yı yıkarak kurmuştu. Osmanlı Hanedanı’na saygısı yoktu ama tarihe saygısı büyüktü. Topkapı Sarayı’nı 1924 tarihinde müze olarak halka açan Mustafa Kemal’in tarihe olan saygısına küçük bir örnek... Prof. Celal Şengör, “Bir Toplum Neden İntihar Eder” adlı kitabında anlatıyor: “Padişah III. Murad, Topkapı Sarayı’nda bulunan dünyanın en eski üç Batlamyüs el yazmasından biri olan muhteşem eserin cildindeki ziynet taşlarını alabilmek için cildi söktürmüş ve yazmayı bir daha da ciltlettirmemiş! Bu muhteşem eser bu nedenle günümüze pek feci bir halde ulaşabilmiş. Geri kalanın restore edilip kurtarılmasını da Atatürk’e borçluyuz. Zira Prof. Adolf Deismann tesadüfen Topkapı’nın entelektüel enkazı arasında bu önemli eseri 1929’da keşfedip Atatürk’e haber verilmesini sağlayınca, Atatürk derhal zamanın en önemli eski yazma restoratörü olan Berlin Üniversitesi profesörlerinden Hugo Ibscher’i çağırtarak bu tarihi eseri restore ettirmiş.” MİLLET Lord Kinross, “Bir Milletin Yeniden Doğuşu” adlı kitabında harika bir tespit yapıyor... “Bu millet adam olmaz, bu milletle bir yere varılmaz” diye halkı küçümseyenlere Atatürk’ün bakışını örnek gösteriyor: “Mustafa Kemal, Türk halkı üzerinde hayale kapılmıyordu. Onun katı, tutucu, kadere inanır, zekâ ve inisiyatif bakımından ağır davranışlı olduğunu bilmiyor değil. Ama aynı zamanda inatçı, sabırlı, dayanıklı, savaşçı, üstlerine bağlı ve gerekirse aldığı emre uyarak canını vermeye hazır olduğunu da biliyordu. Atatürk, Türk insanına güvendiği, iyi yönetilirse üstün niteliklerinin öne çıkacağı inancıyla hareket etmişti... Samsun’a çıktığı gün yurdun yer yanında isyanlar birbirini kovalıyordu. Yunanistan ordusu İzmir’e çıkmış, ardından hiç direniş görmeden Manisa ve Aydın’a yürümüştü. Bu koşullarda ancak halkına sonuna kadar inanan bir lider mücadeleye devam edebilirdi. O devam etti.” Halka güvenecek ve iyi yöneteceksiniz. Ön şart bu... NAMİBYA Almanya Cumhurbaşkanı Walter Steinmeier’in Afrika ülkesi Tanzanya’da geçmişte soykırım yaptıklarını kabul ettiklerine ilişkin yazımızda bir yanlışlık eseri Tanzanya’nın eski adı Namibya olarak kaydedildi. Gerçekte Tanzanya ve Namibya iki ayrı ülke. Ortak yanları Almanya’nın her iki ülkede 1900’lerin başında soykırım uygulamış olması... İki ülkede en az 400 bin çoluk çocuk, erkek, aç ve susuz bırakılarak en vahşi şekilde öldürüldü. Yüzyılın ilk soykırımı uygulandı. Buna rağmen Almanya ilk soykırımı kendisinin yaptığını unuttu! Alman Parlamentosu 2016 yılında 1915’i soykırım olarak niteleyen tasarıyı onayladı. Türk kökenli Alman milletvekilleri de acınacak bir tavırla, tarihimizi mahkum eden bu tasarıyı destekledi. Tanzanya ve Namibya soykırımı yeni hatırlandı!",https://www.milliyet.com.tr/yazarlar/melih-asik/anitkabir-sirlari-7032960
Melih Aşık,Generale saygı,16 Kasım 2023,"Kurtuluş Savaşı’nda esir düşen Yunan Ordusu Komutanı General Trikupis ve astı olan subaylara Atatürk’ün gösterdiği saygı tüm dünyaya örnek olacak niteliktedir. Atatürk huzuruna getirilen generallere kahve ikram etmiş, onları teselli edici sözler söylemiştir. Gerisini Kayseri Üniversitesi’nde Murat Karataş ve Mehmet Metin’in araştırmasından aktarıyoruz... “Trikupis’in esaret hayatındaki son durağı, Kayseri’nin Talas ilçesinde bulunan Üsera Garnizonu oldu. Esirlerden Albay Arif Bey ve yardımcıları sorumluydu. Trikupis ve esir Yunan subayları Talas Amerikan Koleji’nin çevresindeki geniş ve ferah konaklarda kaldılar. Trikupis, savaş meydanında terk ettiği özel eşyalarının, iki köpeğinin, özel otomobilinin Talas’a getirilmesi için ricada bulundu. Otomobilinin dışındaki diğer istekleri yerine getirildi. İlerleyen süreçte Yunan işgal ordusunda Kızılhaç hemşiresi olarak çalışan eşi Elena ve ikiz kızları da Talas’a getirildi. Trikupis’e kaldığı konakta, Yunan bir emir subayı, bir doktor, hizmet erleri ve aşçı tahsis edildi. Konak dışı ve girişi devamlı iki Türk subayının ve muhafız erlerin gözetimindeydi.” Trikupis ve diğer subaylar günün birinde Yunanistan’a döndüler. Tarihe düşülen notlardan biri de şu oldu: “Trikopis, ömrünün sonuna kadar her Cumhuriyet Bayramı’nda Türkiye’nin Atina Büyükelçiliği’ne gider ve Atatürk resminin önünde saygı duruşunda bulunurdu.” Bir düşman generaline gösterilen bu saygı ulusun saygınlığını artırmıştır. ÇOCUK VE DOĞA Lev Tolstoy’un bu öyküsünü Facebook’ta bir öğretmen anlattı... Konu biz büyüklerin çocuklara nasıl yanlış örnek olduğu, onlara rahat bir hayat sunalım derken nasıl kötülük ettiğiyle ilgiliydi. Tolstoy’un öyküsü kısaca şöyle: Çok zengin bir adam oğlunun yaşadığı varlıklı ve lüks yaşamın farkına varmasını istiyor ve onu alıp fakir bir köye götürüyor. Orada bir gün ve bir gece geçiriyorlar. Bu bir gün ve gecenin sonunda eve dönerken adam oğluna ‘Ne düşünüyorsun bu gezimiz hakkında’ diye soruyor. Çocuk cevap veriyor: - Bizim, diyor, sadece bir köpeğimiz var onlarınsa dört köpeği vardı. Bizim, diyor, bahçemizde bir havuzumuz var ama onların sonsuzluğa doğru uzanan dereleri var. Bizim, diyor, bahçede ithal lambalarımız var ama onların bütün göğü kaplayan yıldızları var. Teşekkür ederim baba, bize ne kadar fakir olduğumuzu gösterdiğin için, diyor. Öyküyü anlatan öğretmen sözü özetle şöyle bağlıyor: - Çocuklarımızın doğal olanla, doğallıkla mutlu olmaya eğilimleri var. Fakat biz onlara yanlış tercihlerimizle yanlış model oluyoruz. Biz daha çok tüketimle daha çok rahat ettirelim derken çocuklarımızı fakirleştiriyoruz. Lütfen çocuklarınızın yaşamasına izin verin... HUGUK Tren bir saat gecikince istasyondaki adam sıkılmış, istasyon müdürünün yanına gidip söylenmiş: - Tarifeye göre trenin bir saat önce gelmesi gerekirdi, hâlâ yok, sizin tarifeniz ne işe yarar? İstasyon şefi gayet ciddi: - Tarife olmasaydı trenin ne kadar geciktiğini bilemeyecektiniz... Bazı ülkelerde kanunlar da bu işe yarar. Pek uygulanmazlar. Ama vatandaş raftaki o kanunlara bakarak hukuktan ne kadar sapıldığını görür. KARTAL Gazeteci Serkan Koç’un mektubunu okuyoruz: “Mustafa Kemal Paşa’nın, İstanbul’un işgal edildiği 13 Kasım 1918 günü, işgal donanmalarının arasından geçerken, güvertesinden “Geldikleri Gibi Giderler” diye haykırdığı “Kartal İstimbotu”nu, jilet olmak üzereyken, Tuzla açıklarında yarı batık halde bulduk ve kurtardık. 1 yıl süren restorasyon sonunda, İstanbul’da halkın ziyaret edebileceği bir yerde Anıt Gemi statüsünde sergilenmesi amacıyla Deniz Kuvvetleri Komutanlığı’na emanet ettik. Hayalimiz, Ata’mızın tarihe geçen bu sözünü anıtlaştırmaktı. Tıpkı Özgürlük Anıtı gibi, Türkiye’mizin de dünyaya mesajı olmasıydı. Bu süreç çok geniş bir sanatçı, yazar, aydın isim tarafından yürütüldü. Beş bine yakın yurttaşın maddi katkılarıyla hayata geçirildi. Sergilenme alanı olarak da tarihi anlamına uygun olarak Beşiktaş’ta Deniz Müzesi’nin hemen yanındaki açık alan önerildi. Ne var ki, bu tarihi gemi 5 yıldır İstanbul’la buluşamadı. İstanbul onu bekliyor!”",https://www.milliyet.com.tr/yazarlar/melih-asik/generale-saygi-7035193
Melih Aşık,Program sorunu,07 Kasım 2023,"CHP’nin yeni Genel Başkanı Özgür Özel’e eleştiriler daha konuşmasını bitirmeden başladı denebilir... Konuşmayı izleyen Strateji Uzmanı Nejat Eslen diyor ki: “Özgür Özel konuşmasında; Hamas’a gereksiz yere terör örgütü diyerek, Filistinlilere uygulanan kıyımı arka plana atarak, CHP zayıf olduğu için Türkiye’nin Doğu eksenine kaydığını ifade ederek; Atlantik yapısına sıkı bir selam çakmıştır. Küresel jeopolitik değişimi kavramadığını; Veya kavrasa da Atlantik yanlısı davranacağını belli etmiştir... ABD ve Atlantik güç kaybetmektedir. Üstelik, hem Atlantikçi hem Atatürkçü olunmaz.” *** Özgür Özel’e yönelik bir başka eleştiri Diyarbakır Milletvekili Sezgin Tanrıkulu’nu PM listesine alması ve hapisteki Selahattin Demirtaş’a selam yollamasıydı. CHP bunu neden yapıyor? Yerel seçimde HDP oylarını çekmek için kuşkusuz... Ve de bir ideolojik çizgiye ve programa sahip olmadığı için. Programı olsa, orada hukuku ve adaleti savunsa, iktidar olduğu takdirde Anayasa Mahkemesi ve AİHM kararlarını uygulayacağını bildirse, Demirtaş’a isim vererek selam göndermesine veya Tanrıkulu’na jest yapmasına gerek kalmayacaktı. Aynı şekilde tüm partiyi kucaklayan bir program var olsa, dış politikada tutarsızlıklar meydana gelmeyecektir. Bir program kurultayında tüm üyelerin katılımıyla yapılacak bir program, partiyi tutarlı bir çizgiye oturtacak, ilkeli bir parti yapacaktır. Gündemin ilk sırasında program olmalı... TERBİYE Portekiz’de okul duvarına asılan velilere yönelik uyarı afişini bizim velilere de hatırlatmakta yarar var... Bakınız ne demiş okul yönetimi: “Sevgili Veliler, Hatırlatmak isteriz ki “Merhaba”, “Lütfen”, “Rica ederim”, “Özür dilerim”, “Teşekkür ederim” gibi ifadeler önce evde öğrenilir. Yine dürüstlük, arkadaşa, yaşlılara ve öğretmenlere saygı ilk evde öğrenilir. Temiz olmak, ağzında yiyecek varken konuşmamak ve düzenli olmak da önce evde öğrenilir. Sorumluluklarını bilmek, eşyalarına ve değerlerine sahip çıkmak ve başkalarının eşyalarına el sürmemek yine evde öğrenilen şeylerdir. Bizler okulda yabancı dil, tarih, coğrafya, fizik, kimya ve biyoloji gibi şeyler öğretiriz. Unutmayın ki eğitim evde başlar!” UMUDA YOLCULUK Beklenen değişim bu muydu değil miydi? Kötümserler, değişen bir şey yok, Kılıçdaroğlu gitti yerine onun her kararını onaylayan yardımcısı geldi, diyor... İyimserler: En azından genel başkan değişti, diyor... Böyle zamanlarda yeni gelene iyi şanslar dilenir, icraatı gözlenir. Özgür Özel partiyi yenileme vaadini tutar, destekçisi Ekrem İmamoğlu da İstanbul Belediye Başkanlığı’nı tekrar kazanırsa işler tıkır tıkır yürür. Eğer İstanbul tekrar kazanılamazsa İmamoğlu ile Özel arasında erken bir liderlik mücadelesi baş gösterir ki, sonu nereye varır bilinmez... İstanbul ve diğer illerde başarı göstermek için CHP’nin önünde 4,5 aylık bir zaman dilimi var. Bu sürede çok şey yapılabilir. En büyük tehlike ise susuzluktur. Eğer barajlar kurumaya devam eder, susuzluk hayatı etkilerse rakiplerin elinde en büyük koz bu olur... CHP’nin ilk hedefi yerel seçimdir. PATRON Patron yemeğe çıkarken ofisine bir poster asar: “Ben buranın patronuyum! Unutmayın ve sınırlarınızı aşmayın!” Patron yemekten döner ve masasının üzerinde bir not bulur: “Eşiniz aradı, bağırıp çağırdı ve o posteri tekrar eve getirmenizi istedi.” (Facebook’tan) KOMİK Müjdat Gezen’in hazırcevaplığına hayranımdır. Bir gün polisler evini aramıştı. Ertesi gün telefon açıp geçmiş olsun, dedim... Yakındı: - Yahu bu kadar da olmaz… Buzdolabının buzluğunu bile açıp kitap aradılar. Ben domuzuna sordum: - Peki buzlukta kitap buldular mı? - Buldular... Kuzey Kutbu’nun Keşfi...",https://www.milliyet.com.tr/yazarlar/melih-asik/program-sorunu-7030886
Melih Aşık,Harflerin neşesi,04 Kasım 2023,"Harf devriminin 85’inci yılındayız... 1 Kasım 1928, Arap harflerinden Latin harflerine geçişimizin ilk günüdür. O gün bugün, bitmeyen bir sızlanma vardır... Devrimin her türlüsüne karşı çıkanlar harf devrimine de karşı çıktılar, “Bir gecede cahil kaldık” diye şikâyete başladılar. Profesör Halil İnalcık’ın bir konferansında bir delikanlı heyecanla ayağa kalkarak şöyle der: - Harf devrimi yüzünden dedemizin mezar taşını okuyamıyoruz... Delikanlı sorulunca Yozgat’ın köyünden olduğunu söyler. İnalcık Hoca gerisini şöyle anlatır: ‘Dedenin mezar taşı var mı”? dedim. “Yok” dedi. “Bak delikanlı” dedim, “Senin köylü dedene mezar taşı dikmek Osmanlı’da kimsenin aklına gelmez idi. O hattat işi mezar taşları Saray çevresi, devşirme paşalar ya da mollalar içindir. Anadolu köylüsünün çoğunun bırakın mezar taşı, mezar yeri bile bilinmezdi. Kim bilir hangi cephede, hangi süperde can verip kefensiz defnedilirlerdi. İmparatorluğun askeri yükünü çekerdi onlar!..” *** Bu arada diyelim eski yazıyı biliyorsunuz ve taşın üzerindeki yazıyı okuyorsunuz. Peki o yazıyı anlayacak mısınız? Mesela Hoca Sadeddin’in mezar taşından birkaç satır: “İntekaale- l Mevla el - allame mu’allim sultan- ı zemanihi müfti - yül enam ve fi asrıhi ev innehuu şeyh - ül islam ve- l müslimin el - mücahid el - gazi fi sebil illah li- i’la kelime - tid din el - Hoca Sa’deddin” Harfleri sökseniz de anlamı sökebilecek misiniz? ZORUTAY CHP Genel Merkezi’nin dolaşıma soktuğu iddiaya göre Kemal Kılıçdaroğlu, kurultayda “Bir daha aday olmayacağım, bu son” diyecekmiş. Yani “Benden kurtulmak istiyorsanız bana oy verin”, diyecek Peki “Bir daha aday olmamak” yeterli güvence mi? Kemal Bey kurultayları daha önce ertelemedi mi? İsterse bir sonraki kurultayı da üç yıl beş yıl erteleyebilir! Ayrıca kendisi aday olmuyor ki? Aday gösteriliyor ve örgütü kıramadığı için mecburen aday oluyor! Bu arada kurultay hazırlıkları tamamlanmış. Afişler asılmış. En büyük afişte Kemal Beyin görkemli bir resmi yanında şu sözler okunuyor: “Asla yanlız yürümeyeceksin” Afişe “yalnız” yerine “yanlız” yazmışlar. İlkokul çocukları bile ayıplıyor. İFADE ZORLUĞU Bizim toplumda çoğu tartışmanın sözlerle başlayıp kısa sürede kanlı bıçaklı kavgaya dönüşmesinin sebeplerine değinmiştik. Pek aklımıza gelmeyen bir sebebi de okurumuz Suat Ilgaz dile getiriyor. Diyor ki: “Çocuklarımızın aralarında ortalama 100 kelime ile konuştuklarını Milli Eğitim Bakanı açıkladı. Büyükler de farklı değil. Kişilerin bu kadar az kelime ile kendilerini ifade etmeleri; duygularını, düşüncelerini, sorunlarını dile getirmeleri hakikaten çok zor. Derdini, sıkıntısını anlatmakta güçlük çeken insanlar, bir sorun yaşadığında kendilerini normal sözcüklerle ifade edemeyince argo ifadelere ve hatta küfre başvurabiliyorlar. Tabi bunun ardından da kavga geliyor. Günümüzde insanların en küçük bir sorunu bile konuşarak değil de, şiddete başvurarak çözmeye kalkmalarının altında yatan bir neden de bu, yani ifade yetersizliğidir.” BASIN “Gazeteciler, gördüklerini, düşündüklerini, bildiklerini samimiyetle yazmalıdır” (1929) “Gazeteciler, kanunun ve umumun menfaatlerinin aksine muamelelere şahit ve vakıf oldukları takdirde gerekli yayında bulunmalıdır” (1923) “Matbuat hiçbir sebeple tahakküm ve nüfuza tabi tutulamaz” (1923) -ATATÜRK İKİLEM 2023 enflasyon tahmini yüzde 58’den yüzde 65’e çekilmiş. Enflasyon şu sıralarda en iyimser tahminle yüzde 60’larda… Bir devlet bankasına uğradık... Vadeli mevduat oranını sorduk… Yüzde 30 dolayında faiz veriyorlarmış... Hesap meydanda... Elimdeki TL’yi vadeli hesaba yatırırsam paranın yarısı enflasyonla buharlaşıyor... Bu arada dar ve orta gelirlinin bankadaki üç beş kuruş tasarrufu da durduğu yerde eriyor. Peki ne yapacağız? Vatandaş mecburen dolara, altına kaçıyor... Ya da gereksiz tüketime başvuruyor Bir dostumuz enflasyona karşı tedbir olarak kendisine üç yıl yetecek tıraş bıçağı ve tıraş köpüğü alıp dolaba koyduğunu söyledi. Kimi ayakkabısını, kimi otomobilini veya televizyonunu yeniliyor. Özetle herkes paradan kaçıyor, ihtiyacından fazla tüketim yapıyor. Bu durumda enflasyonun önü nasıl alınacak? Döviz kuru nasıl aşağı çekilecek? Bendeniz onu merak ediyorum... SÖZ “Özgür basın iyi veya kötü olabilir. Ancak özgürlük olmazsa basın hiç tartışmasız kötü basın olacaktır” - Albert Camus",https://www.milliyet.com.tr/yazarlar/melih-asik/harflerin-nesesi-7029626
Melih Aşık,Erdal Paşa...,02 Kasım 2023,"Eski Başbakan Yardımcısı ve SHP Genel Başkanı Erdal İnönü’yü ölümünün 16. yılında (31 Ekim 2007) saygı ile anıyoruz... Erdal Bey saygın bir bilim adamı, siyasetin gülen yüzü ve birçok alanda örnek bir kişilik olarak tarihe iz bıraktı. Onun hayatından bir sahneyi, Selçuk Erez’in “Aykırılıklar Gereklidir” adlı kitabından aktaracağız. 2005 yılında kuşkulu bir Ermeni konferansı düzenlenmiş, baskılar üzerine yeri değiştirilmiş, Boğaziçi Üniversitesi’nden Bilgi Üniversitesi’ne alınmıştı. Pek iyi niyetli bir konferans değildi ama konferansın iptali için yapılan baskıları Erdal İnönü düşünce özgürlüğüne aykırı bulmuştu. Erdal Bey’in dinleyici olarak Bilgi Üniversitesi’ndeki konferansa gelişi sırasında protestolar olmuş, Erdal Bey’e “O vatan hainlerinin arasına girmeyin” yollu uyarılar yapılmıştı. Gerisini kitaptan okuyalım: “Erdal Bey konferansın sonunda evine giderken protestocuların yumurta, domates atmaya başlaması karşısında polisler çevresini sarıp korumaya, evine taksi ile yollamaya kalkışınca onlara ‘Burası Türkiye, beni korumayın, tek başıma Taksim’e yürüyeceğim. Oradan da evime gideceğim. Yumurta atarlarsa atsınlar’ dedi. Protestocuların sataşmaları sürdüğünde de onlara ‘Burası benim ülkem. Yürüyorum evime gideceğim’ dedi.” Çocukluk ve gençliğinde Atatürk Türkiye’sini yaşamış olan Erdal Bey böylesi medeni cesaret sahibi ve kalender bir adamdı... YAHUDİ İsrail ordusu, kadın çoluk çocuk, Gazze’de bulduğu her canlıyı neden öldürüyor? Cevaplar: - İsrail’in güvenliği için - Hamas’ı yok etmek için... Hamas’ı yok etmek için Gazze halkını yok edecekler! Çoğunu göçe zorladılar, kalanını katlediyorlar. Vahşetin, katliamın, soykırımın başka türlü tanımı olabilir mi? Bu arada ülkemizde vatandaşımız olan Yahudilere karşı küçük de olsa tatsız bakışlar sergileniyor. Mesela dükkanına “Yahudiler giremez” diye levha asan bir sahaf resimlendi geçenlerde. Ayıptır. İnsanlık suçu işleyen İsrail’deki faşist Netanyahu yönetimidir. Yine İsrail’de yüz binlerce Yahudi, Netanyahu’nun katliamına karşı gösteri yapıyor. ABD’de İsrail destekçisi Biden yine Yahudiler tarafından kınanıyor. Bunlar olurken Yahudileri toptan suçlamak, hele de ülkemizin yurttaşlarını taciz etme niyeti tek kelimeyle cehalettir. Irkçılıktır. Ulusal birliğe aykırılıktır. DİYABET Diyabet hastası vatandaş ilaçları yeniliyor... Doktor bir kutu Novofine marka insulin iğne ucu yazmış... Eczacı hastaya: - 314 lira fark ödeyeceksiniz, diyor - Yok canım, nasıl olur? - Evet kutunun fiyatı 353 lira devlet 39 lira ödüyor, siz de 314 lira fark ödeyeceksiniz! - Öteki neydi? - Diyabet ölçüm çubuğu... Bunun bir kutusu için de 156 lira fark ödeyeceksiniz! - Nasıl olur? - Evet, bunun fiyatı 196 lira, devlet 40 lira ödüyor, sizin 156 lira fark ödemeniz gerekiyor. - Vayyy... Sözü geçen bu ilaçlara devlet katkısı üç yıldır artmıyor. İlaçlar dolara veya euroya endeksli olarak pahalanırken vatandaşın ödeyeceği fark da ona bağlı olarak artıyor... Sağlık olsun, diyebiliyor muyuz? Bıçaklı kavga Kavga tam önümde patladı. Panelvan tipi kamyonet dar yolda motosiklete sürtünerek geçti. Galiba çok hafif bir çarpma da oldu. Motorda bir delikanlı ile muhtemelen sevgilisi bir genç kız vardı. Delikanlı yüksek sesle bağırdı. Galiba - Önüne baksana ulan, gibi bir şey söyledi. Panelvan durdu, kapısı açıldı. İri yarı bir arkadaş indi aşağı: - Ne diyorsun sen ulan, diye motorlu gencin üzerine yürüdü Bir ağız dalaşı başladı. Kız sevgilisini susturmaya çalışıyor ama oğlan susmuyordu. Panelvandan inen şahıs ise küfürlerde ısrar ediyor: - Parçalarım ulan seni, diye bas bas bağırıyor. Sürücü bir ara delikanlının üzerine doğru yürüdü. Delikanlının elinde o anda bir bıçak parladı. İri yarı şoför bunu görünce çılgına döndü, araca döndü, hızla kapıyı açıp o da bir bıçak geçirdi eline, küfürler ederek delikanlının üzerine yürüdü. Bir cinayetin kıyısındaydık. Neyse ki güçlü kuvvetli birkaç kişi araya girip şoförü tuttular. Motorlu genç de biraz uzaklaştı oradan. Cinayet güç bela önlendi. Ben Fransa’da, Almanya’da, Danimarka’da sürücü kavgaları gördüm. Genelde sürücülerden biri özür diler. Veya öteki haklısın der. Tartışma biter. Bazen tartışma da patlar. Ancak tartışma ne yumruklu, ne bıçaklı kavgaya dönüşür. Bizde ise özür ne kelime, herkes kendisinin haklı olduğunu ispata, bu uğurda karşısındakini öldürmeye çalışıyor. Biz neden böyleyiz?",https://www.milliyet.com.tr/yazarlar/melih-asik/erdal-pasa-7028629
Melih Aşık,Atatürkçülüğün temeli bilimdir,10 Kasım 2023,"Bugün 10 Kasım... Ulu Önder Atatürk’ü hayattan ayrılışının 85. yılında engin sevgi, saygı ve özlemle anıyoruz... Acaba O, bugünlere ve bizlere nasıl bakıyor? Baş sayfamızdaki fotoğraf işte onu anlatıyor. Gençlik yıllarımızda, O’nun saygın ama artık ‘tarihte kalmış’ bir kahraman olduğunu düşünürdük. Geçen zaman ve toplumsal gerçekler, geçmişte başarılan işlerin zorluğunu ve büyüklüğünü pek güzel anlattı bizlere. Arayış ve özlem büyüdü. Hayatın gerçeği O’nu geçmişten aldı günümüze taşıdı... Atatürk’ün engin başarılarının sırrı nerededir? Bakınız Büyük Zafer’den sonra Bursa’da öğretmenlere neler söylüyor: “Hanımlar beyler memleketimizin en mamur, en latif, en güzel yerlerini üç buçuk sene kirli ayaklarıyla çiğneyen düşmanı mağlup eden zaferin sırrı nerededir bilir misiniz? Orduların sevk ve idaresinde ilim ve fen düsturlarını rehber olarak görmektedir” İlim ve fen Cumhuriyet’in kuruluşunda; ekonomide, eğitimde, sağlıkta özetle hayatın her alanında temel alınacak ve yol gösterici olacaktır… Aynen bağımsızlık, laiklik, halkçılık, devrimcilik, gibi... Toplum bu yönde gelişecektir... Müzik, resim, heykel, sinema, tiyatro başta, sanatın her alanında çağdaş dünya ile yarışa girilecektir. Diyordu ki: “Yurdumuzu dünyanın en mâmur ve en medenî memleketleri seviyesine çıkaracağız. Millî kültürümüzü muasır medeniyet seviyesinin üstüne çıkaracağız.” Atatürkçülük nedir? Tam bağımsız vatan, ulusal birlik, laik cumhuriyet, ulusal egemenlik, liyakat, çağdaş hukuk, çağdaş eğitim, kadın hakları, işçi dostu fabrikalar, ekili tarlalar, ağaç ve orman sevgisi, yurtta sulh cihanda sulh ilkesi, Türkçeye saygı, çağdaş uygarlık, refah ve huzur... Atatürkçülük, tüm bu değerlerin oluşturduğu çağdaş aydınlıktır. Yazar dostu Falih Rıfkı Atay O’nun için: “Atatürk kazandığı zaferlerden de büyük adamdı”, diyor... Bir Belçikalı politikacının şu sözleri her şeyi özetliyor: “Türkiye’de bugün ne varsa Cumhuriyet’in eseridir Cumhuriyet ise tek başına Kemal Atatürk’ün eseridir” İyi ki vardın... İyi ki varsın... Hep var olacaksın...",https://www.milliyet.com.tr/yazarlar/melih-asik/ataturkculugun-temeli-bilimdir-7032433
Melih Aşık,Neler değişmeli?,09 Kasım 2023,"Değişim rüzgârı hızlı esti, Kemal Kılıçdaroğlu’nu bile yerinden etti. Şimdi şu tartışılıyor... Buna değişim denebilir mi? Geçmişte Kılıçdaroğlu’nun aldığı her kararı onaylayan Özgür Özel neyi değiştirebilir? Her durumda umutlu olmak gerektiğini düşünenler ise Özgür Özel’den umutlu... Şöyle diyorlar: 1- Taç giyen baş akıllanır. Üstelik geçmişin hataları cezalandırıldığı için Özgür Özel bunları tekrarlamaya çekinir. 2-  Örgüt ve seçmen bu defa Özgür Özel’i daha dikkatli ve titiz denetleyecektir... 3- Özgür Özel’i daha kolları sıvamadan yerin dibine batıranların alternatifi var mıdır? Peki Özgür Özel’den beklentiler mi? CHP’de uzun yıllar politika yapmış bir dostumuz beklentilerini sıralıyor: *Yeni yönetim geçen dönemde partiden ihraç edilen üyeleri geri alma yolunu açmalıdır. *Kılıçdaroğlu ve ekibinin baskısıyla ekrana çıkmalarının önü kesilen gerçek CHP’lilere yönelik ekran boykotları son bulmalıdır. *Özgür Özel, geçmiş dönemin sıkı bir eleştirisini yapmalıdır. Yapılan hataları açıkça ortaya koymalıdır. *Kendisinin bu hatalardaki payını da açık yüreklilikle dile getirmeli, cesur bir özeleştiri yapmalıdır. *Atatürkçü Düşünce Derneği gibi kuruluşlar ve meslek odalarıyla sıkı bağ kurmalıdır. *Her alanın uzmanı nitelikli kişilerin partiye katılması için bir kampanya düzenlemelidir. *Bir program kurultayı düzenleyerek partiye çağdaş bir program kazandırmalıdır. İşte pusula... CHP Kurultayı’nda okunan ve oy birliğiyle kabul edilen “100. yıl Bildirgesi” dört başı mamur bir yol göstericiydi. Bakın bir yerinde ne diyor: “... CHP varoluşu itibariyle yeniliğin, değişimin, kurtuluşun, özgürlüğün ve bağımsızlığın partisidir. CHP Ulu Önder Gazi Mustafa Kemal Atatürk’ün bizlere gösterdiği hedef olan çağdaş uygarlık seviyesine ulaşmak için; laik eğitime, bilime ve akla değer verir. Bugün çağdaş uygarlığı tanımlayan demokrasi, insan hakları ve hukukun üstünlüğü değerlerine sıkı sıkıya bağlıdır. CHP bu değerlerin 21.Yüzyıl’ın fırtınalarla dolu denizlerinde güvenle seyretmemize yardımcı olacak bir pusula olduğuna inanır.” Bu metinler masa başında yazılır ama uygulamada unutulur... Unutulunca parti oradan oraya savrulur... Parti üyeleri ve seçmenler bu ilkeleri yöneticilere usanmadan hatırlatırsa parti çağa ayak uydurur. TANZANYA Almanya Cumhurbaşkanı Walter Steinmeier, geçen hafta Afrika ülkesi Tanzanya’yı (bugünkü Namibia) ziyaret etti. Bu ziyaret sırasında ülkesinin geçen yüzyılda sömürgesi olan Tanzanya’da işlediği suçlardan duyduğu “utancı” dile getirdi, af diledi... Almanya 1904 yılında Tanzanya’da 300 bin kişiyi katletmişti. Sivil halkı çoluk çocuk çöllere sürerek açlık ve susuzluktan öldürmüştü. Emir Almanya’nın merkezinden gelmişti. Batılıların Afrika ve Asya’da buna benzer nice katliam ve soykırım sabıkası var. Ne var ki, bunları yıllarca tarihin arka sayfalarına atıp özenle gizlediler. Bizim gibi ülkeleri soykırımla suçlarken kendi suçlarını örttüler. Biz de aydınımız, yazarımız, politikacımızla bu ikiyüzlü Batılıları teşhir etmekte acizlik gösterdik. Kendimizi de doğru dürüst savunamadık. Bu soykırım katilleri şimdi özür diliyorlar. 100 yıl gecikmeyle pişman mı oldular? Yok canım... Afrika’da yeni bir paylaşım savaşının hazırlığını yapıyorlar. Hepsi o... FİNAL TFF, Galatasaray ile Fenerbahçe arasındaki Süper Kupa finalinin 29 Aralık’ta Suudi Arabistan’da oynanacağını açıklamıştı. Önce Fenerbahçe sonra Galatasaray divan kurulu bu kararı reddettiler. Finalin Türkiye’de oynanmasını isterken, ister istemez Suudi Arabistan’ı rencide edecek ifadeler de kullandılar. Divan kurulları haklıydılar da... İşi buraya getirmeye gerek var mıydı? Federasyon kararını açıklamadan önce her iki kulübün başkanlarıyla bir araya gelerek onların onayını alsa iyi olmaz mıydı? Ne olacak şimdi? TULUMBA Bazı söz ve deyimleri sık sık kullanır ama nereden geldiğini bilmeyiz. Birisini yaka paça dışarı atmak anlamında kullandığımız bir deyim vardır: “Karga tulumba atıldı” deriz... Nedir anlamı? Hayır bu deyimin ne karga ne de tulumbayla ilgisi vardır... İtalyanca ‘carga la tromba’ ifadesinin bozulmuş şeklidir. Gemicilik deyimi olup ‘Yelkenleri topla!’ anlamındadır. *** Ankara’daki havalimanına ismini veren Esenboğa’nın esen, gürleyen bir boğa ile ilgisi yoktur. Ankara’ya bu isim Timur’un generallerinden İsenboğa’dan kalmıştır. 1402’deki Ankara Savaşı’nda İsenboğa karargâhını buraya kurmuştu. İsen mutlu, huzurlu demek. “Esen kalın”daki esen gibi...",https://www.milliyet.com.tr/yazarlar/melih-asik/neler-degismeli-7031887
Melih Aşık,GÖLGE EDECEK...,14 Kasım 2023,"CHP’nin yeni Genel Başkanı Özgür Özel hızlı bir başlangıç yaptı. Geçmişe göre fark yaratan uygulamalara başladı. Bunlardan biri hükümet icraatını izleyecek “Gölge Kabine” kuruluşu oldu. Gölge kabinede Emekli Tümamiral Yankı Bağcıoğlu, Eğitimci Armağan Erdoğan, İktisatçı Prof. Yalçın Karatepe, İktisatçı Prof. Volkan Demir, Dış Politika Uzmanı Prof. İlhan Uzgel gibi alanlarında birikimli isimler var. Hükümet icraatının gölge gibi izlenmesi ve denetlenmesi olumlu bir girişim. Ne var ki zorlukları da yok değil... Gazeteciler gölge bakanları yakaladıkları yerde soracaklar: - Sizin bu hükümet icraatı konusundaki görüşünüz nedir? - Siz iktidara geldiğinizde sorunu nasıl çözeceksiniz? Bu sorulara cevap verebilmek için partinin tutarlı bir programının olması lazım. Ama 2008 programı çoktan rafa kalktı, yenisi yapılmadı. Bundan sonra gölge bakanlara çok sayıda ihbar ve öneri gelecek. Bunların tasnifi için güçlü bir sekretarya kurulması ve 7/24 çalışmaları gerekiyor. Ankara dışında yaşayanların işi ayrıca zor. Bu arada hareket alanları ve yetkilerin de bir yönetmelikle düzenlenmesi şart. Bir CHP’li dostumuz anlatıyor: - Erdal İnönü zamanında benzer görevlendirmeler yapılmıştı. Basın Yayın, Bilecik Milletvekili Tayfur Ün’e verilmişti. Tayfur arkadaşımız kalktı ertesi gün TRT’yi basmaya gitti! Zor durumda kaldık. Dikkatli uygulanmazsa gölge kabine çözümden çok sorun yaratabilir! ORMAN Ne demiş Nazım Hikmet yaşamı tarif ederken: “Yaşamak bir ağaç gibi tek ve hür Ve bir orman gibi kardeşçesine” Ormanlar aynı zamanda kardeşlik ifadesidir... Ülkede ormanların coğrafi dağılımı da kardeşçe olmalı... O yüzden Orman Mühendisi Yücel Çağlar’ın Cumhuriyet’teki şu satırları özellikle dikkatimizi çekiyor. Okuyoruz: “...Ağaçlandırma çalışmaları çoğunlukla orman ekosistemi varlığı görece fazla yerlerde yapılıyor: 1946 - 2022 döneminde ağaçlandırma çalışmalarının yüzde 36’sı Çanakkale, Balıkesir, Muğla, İzmir, Adana, Manisa, Antalya, Mersin ile Konya’da; yüzde 0.62’siyse Muş, Ağrı, Iğdır, Batman, Tunceli, Şırnak ile Hakkâri’de yapılmıştır. Ekolojik koşulların yanı sıra toplumsal koşullarla açıklanabilecek bu eşitsizliğin azaltılması olanaklıdır ve ekolojik zorunluluktur.” Çağrıya kulak verelim... Dicle’nin Fırat’ın, Keban’ın, Van Gölü’nün, Atatürk Barajı’nın kenarları ağaç bekliyor... TESİSAT Tesisatçı çağırıp iş yaptırırsınız. Adam ne verseniz beğenmez. Çaresi mi? Ünlü iş adamı Sakıp Sabancı anlatır. Baba Sabancı bir tarihte tesisatçı çağırıp evde bozuk muslukları tamir ettirmiş. Adam işini bitirince ücreti istemiş... Baba Sabancı: - Yarın gel vereyim şimdi param yok, diye adamı uzaklaştırmış... Sakıp Bey adam gidince: - Baba paran vardı neden şimdi vermedin, deyince Baba Sabancı gülmüş: - Adam yorgun argın şimdi ne versem beğenmeyecek, söylenecek... Halbuki yarın dinlenip geldiğinde parayı alınca çalışmadan kazanmış gibi olur, bana dua eder. MÜMTAZ SOYSAL Mülkiye’de Anayasa Hukuku hocamız Mümtaz Soysal’ı 11 Kasım’da, ölümünün 4. yılında andık. Albümde karşımıza çıkan bu fotoğraf 90’larda, Ankara’da Milliyet Bürosu’nun karşısındaki Mola Otel’in barında çekildi. Solda Mümtaz Hoca, yanında Milliyet Büro Şefi Orhan Tokatlı ve yanında bendeniz... Bir CHP Kurultayı sonrası Mola Oteli barında akşam sohbetindeyiz. Hocamız Soysal o zamanlar artık Milliyet’te sütun komşumuz. Espriler birbirini izliyor. Sohbet belli ki “CHP Nasıl Kurtulur” sorusu üzerinde yoğunlaşıyor! ŞEYH “Cehaleti artırmaktan başka işe yaramayan bir kısım “medyamız”, ikide bir ‘sahte şeyh yakalandı’ gibi haberler yapıyor. Yakalanmayanlar hakiki mi? Şeyhlerin hiçbiri hakiki değildir. Ben şeyhim dersin, olursun.” (Mehmet Ali Kılıçbay)",https://www.milliyet.com.tr/yazarlar/melih-asik/golge-edecek-7034186
Melih Aşık,Vahşet çağı,19 Ekim 2023,"Dünya yeni bir vahşet çağını yaşıyor... Kendilerini uygarlığın merkezi gören Avrupa ve Amerika... Ne çocukların gözyaşına aldırıyor ne hastane yatağındaki insanların öldürülmesine ne savaş hukukuna ne bir soykırıma... Savaşların ağası ABD, iki uçak gemisini ve 12 refakat muhribini bölgeye yollamakla yetinmiyor... Bay Baydın da (Joe Biden) uçağa atlayıp İsrail’e iniyor. Ve hastane patlamasına teşhisi şıp diye koyuyor: “Benim gördüklerime göre patlamaya diğer taraf (İslami Cihad) sebep oldu.” İsrail kuzeye göç eden sivilleri bile vuruyor. İran ve Hizbullah yalnızca konuşuyor. Filistin Cumhurbaşkanı “Hamas Filistin’i temsil etmiyor” diyerek eylemsizliğe kılıf hazırlıyor. Madalyonun öteki yüzüne geçersek... Soruluyor: Hamas İsrail’e karşı yıldırım operasyonuna girişirken karşı tarafın hangi canavarlıklara başvuracağını, faturayı en ağır şekilde Gazze’deki masumlara ödeteceğini düşünmedi mi? Rusya Dışişleri Sözcüsü Zaharova diyor ki: “Hamas saldırısı bir yıldır hazırlanıyordu. ABD ve İsrail’in bilmemesine imkân yok. Bu saldırıya izin verdiler.” Sosyal medyada Hamas’a eleştiri: “Her türlü terör faaliyetini yapıp sonra sivil halkın arasına saklanmak. Ve sivil kayıplarla Filistin meselesini gündeme getirmek. Bu kabul edilebilir mi?” Gazze halkını göçe zorlayan İsrail bölgeyi işgale hazırlanıyor. ABD her türlü vahşeti destekliyor. Yarınlar daha karanlık. Biz mi ne yapalım? Haklıyı savunalım ama diplomatik sınırı aşmadan... SÖZ Aynı dinden olmak taraf tutmanın gerekçesi olamaz. Gereken kesinlikle haklı olanın yanında durmaktır. Aynı dinden insanlar da kendi aralarında savaşır. O zaman hangi tarafı tutacaksınız? Tabii haklı olan tarafı...” (Mehmet Ali Kılıçbay) ARF Türkiye’nin yetiştirdiği dünya çapında matematikçimiz Cahit Arf söylemiş şu sözü: “Öğretim üyesi arkadaşlarımız iyilerdi hoşlardı ama çoğunun bilime dair öyle bariz bir ilgileri yoktu. Asıl hedefleri işte profesör olmak, dekan olmak, senatoya girmek, rektör olmak gibi şeylerdi. Yani bilim peşinde değil rütbe peşinde koşmak...” KUTLAMA 29 Ekim’e şunun şurasında 10 gün kaldı... Cumhuriyet’in 100. yıl kutlamaları için nasıl bir hazırlık yapılıyor? Son bir iki günde sadece Gazze olayları gerekçe gösterilerek TRT’nin 100. yıl etkinliklerinin ertelendiğini duyduk. Barçın Yinanç arkadaşımız T24’te Ankara’daki yabancı temsilcilerin 100. yıl kutlamaları için davet beklediklerini yazıyor, bu davetin gecikmesinin merak uyandırdığını anlatıyor. Çünkü normalde, devletler kuruluşlarının 75, 100, 200. yıl dönümlerinde özellikle yabancı liderlerin de katıldığı görkemli kutlamalar yaparlar. Mümkün olduğu kadar çok sayıda ve üst düzey katılım tercih edilir. Cumhuriyet’in kurucusu parti olan CHP’nin 100. yıl etkinlikleri konusunda hiçbir heyecan sergilememesi de aynı ölçüde garip. Koltuk savaşları yüzünden Cumhuriyet’in 100. yılına vardığımızın farkına varamamış görünüyorlar... NAR SUYU Sahte zeytinyağı ile ilgili yazımızda acı bir gerçeği de belirtmiş: “Bir ürünün sahtesi laboratuvarda tespit edilip toplatılana kadar piyasada tükenmiş, halk onu yemiş bitirmiş oluyor” demiştik. Eczacı okurumuz Ayhan Aksoy gönderdiği notta diyor ki: “Aynı durum maalesef ilaçlar için de söz konusu... İlaç piyasaya verilir... Tükenir. Ondan sonra da toplatma kararı çıkar. İlaç piyasaya verilmeden inceleme - analiz yaptırmak çok mu zordur ...” *** Buradan gazetemizde Meltem Güneş’in önceki günkü haberine geçiyoruz... İhraç edilen 18 ton nar iade edilmiş. Tarım Bakanlığı üzerlerindeki ilaç kalıntıları yüzünden geri gönderilen ürünlerin incelendiğini, eğer zararlı ilaç belli sınırın üzerindeyse ürünün imha edildiğini bildiriyor. İyi güzel... Ama bu ürünler ihraç edilmeyip iç piyasaya verildiğinde de bir kontrolden geçiyor mu? Siz en iyisi her türlü meyveyi bir süre karbonatlı suda bekletip öyle yiyiniz... NOT X notunda Doç. Fatih Yaşlı demiş ki: Tezkereye AKP, MHP, İYİP, Saadet Partisi, Gelecek Partisi ve DEVA “evet” dedi. Anayasa değişikliği oylamasında bunun aşağı yukarı aynısının olacağı düşünülebilir. Yani: Tezkereye CHP “hayır” dedi ama bu “muhalefet” i Meclis’e taşıyan da oydu.” Özeti: İktidara dolaylı destek...",https://www.milliyet.com.tr/yazarlar/melih-asik/vahset-cagi-7021840
Melih Aşık,Susuz Bodrum,17 Ekim 2023,"Yıllardır Bodrum Konacık’ta yaşayan ve halinden memnun olan emekli general dostumuz bu defa öfkeli: - Bodrum’da su bitti Melih Bey, diyor telefonda, sabahtan beri sular kesik, son üç günde iki tam gün kesinti yapıldı. - Oturduğunuz sitede depo yok mu? - Var ama depodaki su da bitti... - Suyun biteceği belli değil miydi? Bir tasarruf kampanyası yapılmadı mı? Yatırım yapılmıyor mu? - Yatırım yapılsa en azından iki günün biri borular patlamazdı. Belediye ve devletin ortak çalışarak tedbir alması gerekir. Ama böyle bir ortak çalışma görülmüyor. Yakında iki taraf birbirini Bodrum’u susuz bırakmakla suçlayacak hiç kuşkum yok... - Sizin bir öneriniz var mı? - Hiç vakit geçirmeden Manavgat’tan tankerlerle su taşısınlar. Taşıma suyla değirmen dönmez ama başka çare görmüyorum... Gazetelerde Bodrum’a su sağlayan Mumcular ve Geyik barajlarında su kalmadığını okuyoruz. Bodrum Otelciler Derneği açıklama yaparak havuzlardaki suların boşaltılmayıp gelecek yıl da kullanılması çağrısını yapmış. Oteller kulak asar mı? Bu kadar tasarruf neyi kurtarır? Bilinmez. Aslında Bodrum’un çoktan il yapılması ve artan nüfusa göre yapılandırılması gerekirdi. Ama yapılmadı. Bu arada susuzluğun İstanbul’un kapısını da fena halde çaldığını hatta yumrukladığını kaydedelim. Barajlarda doluluk yüzde 22’ye düştü. Önlem mi? Laf arasında vatandaşa “tasarruf yapın” çağrısından ibaret... Çok su harcayan kesimlere yönelik bir çağrıyı ise henüz duymadık. BATI AB Komisyon Başkanı Ursula Von Der Leyen’in aylar önce attığı X mesajı: “Rusya’nın sivil alt yapı tesislerine, özellikle elektrik santrallarına yaptığı saldırılar savaş suçudur. İnsanların suyunu elektriğini gazını kesmek net terör eylemleridir. Bunu böyle adlandırmalıyız...” Aynı Von Der Leyen İsrail’in sivillere ölüm yağdırması konusunda tek söz söylemediği gibi Gazze’deki sivil katliamlarının suçunu da Hamas’ın üzerine yükledi. VANGÖLÜ Bizi artık şaşırtmayan cinsten haberler bunlar: Van’a gitmekte olan Vangölü şirketine ait otobüs devrildi, 7 kişi öldü 40 kişi yaralandı... Otobüs kazalarında neredeyse bir savaştaki kadar şehit veriyoruz... Ölen ölüyor… Yaralıların en az yarısı da ömür boyu sakat kalıyor… Bazı sorular ise hiç sorulmuyor... - Yağmurlu havada viraja hızlı girerek kontrolu kaybeden şoför en son ne zaman sağlık muayenesinden geçmiştir? - Psikolojik durumu bu işi yapmasına uygun mudur? - Otobüs şirketinin bu kaçıncı kazasıdır? - Ölümlü kazalarda otobüs şirketleri ne kadar ceza ve tazminat ödemektedir? Şirket yöneticilerinin sorumluluğu nedir? Sorumlular cezalandırılıyor mu? Trafik kazalarında sebepler sorgulanmadıkça iki günün biri böyle ölüm haberleri almaya devam edeceğiz... Çünkü “Sebepleri sorgulamak” yerine “Ecel” deyip geçmek kolayımıza geliyor. YAĞCILIK Zeytinyağı üreticileri sahte zeytinyağlarından yakınıyorlar. Gazetemizde Aleyna Sevim’in haberine göre, kilosu en az 200 lira olması gereken gerçek zeytinyağının sahtesi internette 60 lira gibi fiyatlarla satılıyormuş. Ucuz yağlara zeytinyağı aroması ve boya katarak gerçek gösteren sahteciler yakalandıkları takdirde yıllık gelirlerinin yüzde 1’i gibi komik oranda cezaya çarptırılıyorlarmış. Gerçek üreticiler, 54 bin ile 540 bin lira arasında değişen bu cezaların azlığından şikayetçi. Şunu ekleyelim. Bu cezalar az olduğu gibi cezalandırılan kişi mahkemeyle başvurarak cezayı indiriyor, ödemeyi geciktiriyor, o az denilen cezayı da hafifletebiliyor. Ayrıca... Bir ürünün sahtesi laboratuvarda tespit edilip toplatılana kadar piyasada tükenmiş, halk onu yemiş bitirmiş oluyor. Halk sağlığı neden bu denli hafife alınır? Sahtecilik neden başıboş bırakılır? İşte bunlar anlaşılmaz... DİKTA CHP lideri Kılıçdaroğlu, “Kim kongrelerden sonra parti aleyhine konuşursa, partiyi televizyonlarda tartışır hale getirirse kimse kusura bakmasın onu partiden ayıracağım” dedi. Ayıracağım, atacağım anlamında... Adam niye parti aleyhine konuşsun... Herhalde genel başkan aleyhine konuşan parti aleyhine konuşmuş sayılacak! Peki bu partinin bir disiplin kurulu yok mu? Parti suçu işleyenlerin ifadesini alıp cezasını disiplin kurulu vermiyor mu? Kurul yetkiyi Kılıçdaroğlu’na mı devretti? CHP parti içi diktatörlükle mi yönetiliyor? Değişimciler bu üsluba ne diyor?",https://www.milliyet.com.tr/yazarlar/melih-asik/susuz-bodrum-7020836
Melih Aşık,Ferit Güven,21 Ekim 2023,"Profesör Ferit Güven adını pek duymamışsınızdır... Onun adını duyurmak gibi bir çabası da yok zaten… Kendisi ABD’de Earlham College’da felsefe dersleri veren bir öğretim üyesi... Ancak o kadarla yetinmiyor... Türkiye’de “meet up mobil” uygulamasında yer alan “Felsefe Diyalogları” grubunun sanal toplantılarına uzaktan katılıyor. Felsefeyle ilgilenen her yaştaki insana ücretsiz bilgi aktarıyor. Dersleri olağanüstü lezzetli geçiyor. Yaz tatillerinde de ülkesine gelerek bu toplantılara bizzat katılıyor. Bu ilgisinin nedeni sorulduğunda şöyle diyor: “Yıllardır ABD’de yaşıyorum. Türkçe felsefe dilini unutmamaya çalışıyorum. Hem de ülkeme biraz yararım olsun istiyorum...” Ferit Hoca yazları Türkiye’ye yalnız gelmiyor. ABD’den Türkiye’ye ilgi duyan öğrencileri de beraberinde getiriyor. Onları felsefenin doğduğu topraklarda gezdiriyor. Aydın Miletos, Efes, Assos’u gezdirerek Amerika’daki öğrencilerine felsefeyi yerinde anlatıyor. Böylece onların Türkiye’yi yakından tanıdıklarını, ülkemize bakış açılarının değiştiğini söylüyor... Profesör Ferit Güven kimdir diye sorulursa cevabını vermek zor olmasa gerek: Gerçek bir bilim insanı, gerçek bir yurtsever... HASTA Bir doktor dostumuzun: - Her insan 65 yaşından sonra kas ve kemik muayenesi yaptırmalıdır, öğüdüne uyarak MHRS sistemine giriyor, İstanbul Erenköy Fizik Tedavi Hastanesi’nin yolunu tutuyoruz... Randevu sistemi iyi çalışıyor, önce onu belirtelim. Hastanede kayıt yaptırdıktan sonra doktorun kapısının karşısına yerleşiyoruz. Hekim 10 dakikada bir kişiyi içeri çağırıyor. Ancak tetkike gidip gelenler arada beklemeden odaya daldığı için muayene gecikiyor. Nihayet sıra bize de geliyor. Doktor hanım şikayetimizi soruyor. İki dakika konuşuyoruz. Bizi kemik ölçme cihazına yolluyor. Dönüşte vitamin yazıyor. Sizin beklediğiniz ilgiyi gösteriyor mu? Mümkün değil. Randevu tablosuna bakıyoruz. Hekim hanımın o gün 41 hastası var. Dünyanın en iyi hekimi olsa bir günde 41 hastaya teşhis koyup tedavi programı çizemez. Bu yükün altında bırakın hastayı iyileştirmesini, hekim de sağlığını kaybeder. GÜRÜLTAY CHP’de kurultay kulisi hızlandı. Kemal Kılıçdaroğlu’nun yeniden aday gösterilmesi için 95 milletvekilinden imza alındı. İmzaların TBMM Genel Kurul toplantısında alınması tepki yarattı. Kemal Bey kendisinin bundan haberi olmadığını söyledi! Kemal Bey yeni il başkanlarını teker teker makamında kabul ediyor. Yeni il başkanları ayrıca, Ankara İl Başkanı Ümit Erkol’un ev sahipliğinde pazar günü bir araya gelecek. Kılıçdaroğlu kurultayı kendi lehine etkilemek için mevcut yetkilerini kullanarak var gücüyle çalışıyor. Etik değerler bir kenara bırakılmış durumda. Kazanmak için her yol mübah! Peki bu durum kurultaya nasıl yansır... Bugün imza verenler kurultayda pekâlâ tersi yönde oy kullanabilir. Bir dostumuz hatırlattı... 2014 Kurultayı’nda Muharrem İnce için 177 kişi imza vermiş, oylamada İnce’ye 415 oy çıkmıştı. Benzer sürprizler her zaman mümkün. NEDİM SABAN TRT Cumhuriyet’in 100. yıl etkinliklerini Gazze olayları nedeniyle ileri bir tarihe ertelediğini açıkladı. Nedir o ileri tarih? Orası belirsiz! Ancak değerli sanat insanları bu büyük günü kutlamaya devam ediyor. Tiyatrokare’den gelen notta diyor ki: “Cumhuriyetimizin 100. yılı için hazırladığımız, Ayşe Kulin’in yazdığı, Nedim Saban’ın yönettiği, başrollerinde Nevra Serezli, Aziz Sarvan, Leyla Feray, Fatih Gülnar’ın bulunduğu Veda oyunumuz 23.10.2023 Pazartesi günü Cemal Reşit Rey Salonu’nda sergilenecektir. Onur vermenizi rica ederiz.” Tiyatro ve Cumhuriyet sevenler için güzel bir sanat şöleni bu... KANADA Kanada Cumhurbaşkanı Justin Trudeau, Cumhuriyet’in kuruluşunun 100. yılına özel bir mesaj yayınladı. Şöyle dedi: “Türkiye Cumhuriyeti’nin kuruluşunun 100. yıldönümünü kutlayan herkese en içten selamlarımı iletiyorum. Bu etkinlik, Türkiye’nin tarihini şekillendiren olayları düşünmek ve Türkiye Cumhuriyeti’nin 29 Ekim 1923’teki kuruluşundan bu yana elde ettiği birçok başarıyı kutlamak için harika bir fırsat sunuyor.” Kanada’nın mesajı bazılarına 100. yılı hatırlatmak açısından da yararlı oldu! İSYAN Yüzlerce kişi Amerikan Kongresi önünde İsrail aleyhine gösteri yapıyor: “Ateşkes ilan edilsin”, “Soykırıma son verilsin” diye hep bir ağızdan bağırıyor. Onlarca kişi bu yüzden tutuklanıyor. Kim bu İsrail hükümeti karşıtı gösteri yapanlar? Amerika’daki Yahudi barış örgütleri... Aralarında Arap ve Müslümanlar da var mı? Pek görünmüyor.",https://www.milliyet.com.tr/yazarlar/melih-asik/ferit-guven-7022948
Melih Aşık,Açık konuşalım,31 Ekim 2023,"Yatıp kalkıp Cumhuriyet’i eleştiren, her türlü kabahati Cumhuriyet’i kuranlara yüklemeye çalışanlara birkaç soru: - Türkiye, İngiliz işgali ve Vahdettin yönetimi altında kalsa daha parlak bir geleceğe mi yönelecekti? - Sevr anlaşmasının öngördüğü topraklara razı mı olsaydık? - Türkiye için Atatürk’ten daha iyi kurtuluş programı olan bir lider vardı da Atatürk ona engel mi oldu? - Türkiye’yi 1938’den bu yana Atatürk ve Cumhuriyet ilkelerine sıkı sıkıya bağlı iktidarlar yönetti de sıkıntılarımız bu nedenden mi kaynaklandı? Siz neyi savunuyorsunuz, açık konuşun... *** Cumhuriyet başarılı mı oldu başarısız mı? Bir de bu saçma tartışma var gündemde. Sanki Türkiye’yi 100 yıldır aynı şahıs, aynı iktidar, aynı kadro yönetiyor! Sanki her gelen iktidar kendi ideolojisi ve programına göre değil de Atatürk’ün koyduğu Cumhuriyet ilkelerine göre hareket ediyor. Artık farkına varalım... Atatürk Cumhuriyeti 1923 - 1938 arası yaşandı ve o ilk sayfa kapandı. Genç cumhuriyet, bir imparatorluğun enkazı üzerinde kurulmuş çağdaş bir yapıydı. Uygar gelişmelerin kapısını açtı, ileriye dönük aydınlık yolu gösterdi. Cumhuriyet’i onlar kurdular, yaşatmak sonra gelenlerin göreviydi. O görev gereğince yerine getirildi mi? Kuruluş dönemi, tarihimizin parlak ve onurlu bir sayfası olarak mazinin ufuklarında yerini almıştır... Şanla şerefle anılmalıdır. Cumhuriyet’i 100’üncü yaşında bir kez daha kutluyoruz. SERZENİŞ CHP Niğde Milletvekili Ömer Fethi Gürer, Meclis’te arkadaşlarına serzenişte bulunuyor... Cumhuriyet’in 100’üncü yıldönümüne cumhuriyeti sahiplenmeye uzakta duran bir Meclis olarak girildiğini ifade ederek diyor ki: “Bu hafta Cumhuriyet haftası olmalıydı, bu hafta Meclis’te yalnızca cumhuriyete yönelik aktiviteler gerçekleşmeliydi. Yani yalnızca şenlikten ibaret değil cumhuriyet. Cumhuriyet’in on yılını kavrayabilmek ve sahiplenmek için Meclis tarafından tartışmalar, konferanslar düzenlenmeliydi.” Gürer, Meclis’e siteminde haklı görünüyordu. Peki partisi CHP o konularda ne etkinlik düzenlemişti? Farklı hiçbir şey! MÜJDAT Nazım Alpman arkadaşımız yıllar önceki komediyi geçen gün Müjdat Gezen’le karşılaştığında anlattı. Ben de ilk kez duydum. 90’lı yıllar. Müjdat Gezen siyasi bir suçtan yargılanıyor. Belli ki yargımız onu hapse atacak bir suç araştırıyor. Nazım Alpman duruşmayı izlemeye gitmiş, sanık sandalyesindeki Müjdat’ın hemen arkasında bir yere oturmuş. Nazım, duruşma sürerken bir ara Müjdat’a laf atıyor, Müjdat komik bir cevap veriyor. Nazım kendini tutamayıp gülüyor. O sırada manzarayı gören hakim Nazım’a sesleniyor: - Ciddiyetinizi korumazsanız atarım sizi dışarı... Nazım susuyor. Müjdat bir fırsatını bulunca yine arka taraftaki Nazım’a sesleniyor: - Sen gene şanslısın... Adam bizi içeri atmaya çalışırken seni dışarı atıyor... VİZE ABD’de 7 yıldır akademisyen olarak çalışan bir genç arkadaşım var. Türkiye’den bir hanımla evlenmek istiyor. Gelecekteki eşinin yaşadığı yeri görmesi için onu ABD’ye davet ediyor. Genç hanım bu amaçla vizeye başvuruyor. ABD Konsolosluğu vize için 2025 yılı Mart ayına yani 17 ay sonrasına randevu veriyor... Çağımızda Türkiye ABD arası uçakla 11 saate indi. Teknoloji muazzam. Ama insanlar uçağa binebilmek için aylarca bekliyor... Zaman böyle! SÖZ “Cumhuriyet’in temelinin laik bir dünya görüşüne dayalı olduğu hiçbir zaman unutulmamalı ve bu gerçek gözden kaçırılmamalıdır.” -ATATÜRK PADİŞAH! CHP Genel Başkanı Kılıçdaroğlu, Sözcü’de İpek Özbey’e dedi ki: “Kurultay’da aday olacağım. Sonra partiyi bilgili, birikimli, iyi bir sosyal demokrata devredeceğim. Böyle biri var ama görünür hale gelmesi lazım.” Yani demek istedi ki: Kurultay, Parti Meclisi gibi organlar yok hükmündedir. Partiyi benden sonra kimin yöneteceğine ben karar vereceğim. Şu anda görünürdeki adaylara teslim etmeyeceğim.",https://www.milliyet.com.tr/yazarlar/melih-asik/acik-konusalim-7027693
Melih Aşık,ALLI PULLU SANAYİ,24 Ekim 2023,"Cumhuriyet’in 100. yılında Türkiye’nin örnek projeleri canlanıyor gözümüzde. Bir küçük örneği Alpullu’dan Nermin Ketenci’nin araştırmasından aktaralım: “Alpullu Şeker Fabrikası 1926’da açıldı, Türkiye’nin ilk şeker fabrikasıydı. Sosyal tesislerinde basketbol, futbol sahası, yüzme havuzu ve mini golf sahası vardı. Çalışanların barınma konusuna uzun vadeli çözüm getirmek üzere tasarlanan Alpullu Şeker Fabrikası işçi konutları, ileriki yıllarda yapılacak fabrika yerleşkelerine örnek oluşturacaktı. Bu endüstriyel kompleksler, Anadolu’ya modern kültürü ve çağdaş yaşamı taşıyan öncülerdi. İkiz bahçeli konutlar, arkalarında meyve ve sebze bahçeleri, önde çocuklar için oyun alanlarıyla, işçilerin konforlu bir hayat sürdürmelerini sağlayacak şekilde planlanmıştı. Memurlarla işçiler, Tekirdağ ve Erdek’teki yaz kamplarında 15 gün tatil yaparlardı. Kahvaltı serbest, öğlen ve akşam yemekleri tabldottu. Akşamlar şarkıcı, türkücülerle şenlenirdi. Tatilcilerden alınan cüzi ücret, altı taksitte maaşlardan kesiliyordu. Çalışanların bu insani hayatları 1995’te bitti.” *** Anadolu’ya yayılan diğer fabrikalarda da aynı düzen öngörülmüştü. Yabancı iktisatçılar bu fabrikalara ‘’Atatürk tipi fabrika’’ diyorlardı. Çünkü sadece fabrika yapılmıyor, her fabrikanın o çevre için bir uygarlık, sağlık, kültür merkezi olmasına önem veriliyordu. Fabrika ile birlikte işçi ve memur lojmanları, kreş, revir, yemekhane, lokanta - gazino, konferans - tiyatro salonu ve spor alanları yapılıyor... Eğer yakında ilkokul yoksa, okul da yapılıyor... Toplantılar, piknik, spor karşılaşmaları düzenleniyor. Filmler gösteriliyor, tiyatro grupları geliyordu. Fabrikalarla birlikte adeta yeni bir şehir kuruluyordu. Bu fabrikaların işçileri sosyalist ülkelerin işçilerinden de mutlu idi... Artık hepsi anılarda kaldı... KAZALAR Sanayici Murat Yasa, gazetelerden bir haberi kesip göndermiş: “Gaziantep’te freni boşalan tanker bir minibüs ve 2 iş makinesine çaptı: 3 ölü ve 11 yaralı...” Kamyon çarpınca minibüs alev almış ve üç kişi orada yaşamını yitirmiş... Murat Yasa diyor ki: “Gazetelerde her gün buna benzer haberler var. Çok seyahat ediyorum. Hiçbir ülkede gazete veya TV kanalında bu tür haberler görmüyorum.” Başka ülkelerde gün aşırı ölümlü otobüs  kazaları da göremezsiniz. Bunlar sadece bizde oluyor. Ve nedenini bilmiyor ya da araştırmıyor ya da biliyor ama önlem almıyoruz. Çünkü burada hayat ucuz. Ve giderek daha ucuzluyor. HAVABAKAN Sabah akşam meteorolojinin hava raporunu dinleyip de Antal Bey’i anmazsak ayıp ederiz! Kim bu zat derseniz... Antal Rethly, Cumhuriyet Türkiye’sinde meteoroloji sistemini kuran Macar uzmandır... 1925 yılında Türkiye’ye davet edilen Antal Rethly, öncelikle Ankara Etlik’te “Rasadat - ı Cevviye”yi yani “Meteoroloji Enstitüsü”nü kurmuş, modern meteorolojinin temelini atmıştır. Aynı binada yine bir Macar uzman; Jozeph Szemian’ın başkanlığını yaptığı “Toprak bilim” (pedoloji) enstitüsü de bulunmaktadır. Halk beyaz sakalına bakarak Antal Rehthly’e: “ Ak sakallı Havabakan Antal Bey” ünvanını yakıştırmış... Antal Bey bu adı çok sevmiştir. Yapı Kredi Yayınları arasında Antal Bey’in Türkiye’deki çalışmalarını anlatan “AK Sakallı Havabakan Antal Bey” adlı bir kitap vardır ki, o yılların Ankara’sını da pek güzel anlatır... Orada açıkça görülür ki... Cumhuriyet bilgi ve bilim üzerine inşa edilmiştir. İTİRAZ Yani... Her söze kafa sallayanların kimseye faydası yoktur. Filozof öğrencisiyle sohbet ediyor, o ne derse öğrencisi onaylıyormuş... Filozof sonunda patlamış: - Hiç olmazsa bir kere itiraz et, başka bir fikir söyle de iki kişi olduğumuzu anlayayım... Yani... Her söze kafa sallayanların kimseye faydası yoktur.",https://www.milliyet.com.tr/yazarlar/melih-asik/alli-pullu-sanayi-7024227
Melih Aşık,100 yıl oldu,26 Ekim 2023,"Cumhuriyet’in yüzüncü yılını kutluyoruz... Ancak ne siyaset ne toplum düzeyinde bir 100 yıl heyecanı göze çarpıyor. Tarihçi Prof. İlber Ortaylı üzgün: - Kimse kusura bakmasın, hiçbir cumhuriyet 100. yılını böyle kutlamaz, diyor, Amerika’dan, Fransa’dan Rusya’dan örnekler verdikten sonra: “Halkımız Cumhuriyet’in getirdiklerinin, kazançlarının farkında değil” diye devam ediyor. *** Yıllar içinde unutuldu veya unutturuldu... Bağımsızlık savaşı ve onuru hangi koşullarda kazanıldı? Cumhuriyet kurulurken ülkenin genel manzarası neydi? Atatürk kendisinden başka tek bir kişinin bile Cumhuriyet’i düşünmediği bir ortamda bu muazzam projeyi nasıl gerçekleştirdi? 600 yıllık padişah egemenliği nasıl oldu da bir günde halka devredildi? Cumhuriyet Türkiye’si başta laiklik olmak üzere onca devrimi nasıl yaptı, görülmemiş hızdaki kalkınmayı nasıl sağladı? Kitap yok, kütüphane yok, müze yok, tiyatro yok, sinema yok, radyo yok... Halk müziğe, heykele, tiyatroya, sinemaya, baloya, sanata, spora uzak. Bilim yok, üniversite yok... Cumhuriyet böyle bir miras devralmıştı. Bu enkazı çağdaş bir ulusa dönüştürdü. Ancak bu muazzam devrimin büyüklüğü sonraki yıllarda halka gereğince anlatılmadı. Çünkü Atatürk’ün ölümünden sonra Türkiye Amerikan emperyalizminin çizdiği dünya sistemi içine girdi, Atatürk’ün bağımsızlık esasına dayalı ilkeleri adım adım rafa kaldırıldı. Yetmedi... Cumhuriyet dönemi ve Atatürk’ün kişiliği hakkında yıllardır sistemli bir kampanya sürdürülüyor. “1930’ların Türkiye’si” adı altında Cumhuriyet dönemi karalanıyor. Cumhuriyet’i, 100. yılda hüzünle karşılıyoruz... HARFLER Cumhuriyet devrimlerinin öncüsü Atatürk, o devrimleri halka benimsetmek için de zekice projeler uygulamıştır. Atatürk’ün kütüphane memuru Nuri Ulusu, “Atatürk’ten Duymadığınız Anılar” adlı kitapta harf devriminin ardından tanık olduğu olayı anlatıyor: “Atatürk Cumhurbaşkanlığı bando şefi Miralay Zeki Bey’i çağırttı. Köşkün kapısının önüne bir masa koydular. Atatürk yeni Türk harflerini burada derhal notaya alıp bandoda çaldırabilir misiniz, dedi. Miralay “Emredersiniz Paşam” dedi. Hemen notayı yaptı. Notalar teksir edildi, bando mızıkacılarına verildi. Başladı bando şu şekilde A, O, U, İ, E, Ö, Ü, İ, B, C, Ç, D, F, G, H, J, K diye çalmaya... Harfleri marş şeklinde notalarla söyledik. O zaman Ankara’da iki bando var. Atatürk dedi ki: “Bu bandolar bu marşı Meclis bahçesi ve Kızılay’da akşamları 16.30’dan 18.00’e kadar çalacaklar... Yeni Türk harflerini dairelerden işlerinden çıkan halk dinleyecek, yeni alfabeyi halkın kulağına dolduracağız...” PARLAK HAMLELER Cumhuriyet’in Atatürk’ün sağlığında yaptığı ekonomik ve sosyal hamleleri buraya sığdırmaya imkân yok. Örnek olarak son iki yılı alalım. Dış borç almadan, denk bütçe esası bozulmadan, enflasyonu arttırmadan bakınız neler yapılmış: 1937 * Sümerbank Konya Ereğlisi Dokuma Fabrikası üretime başladı. * Kozlu Kömür İşletmeleri yabancılardan satın alındı. * Çatalağzı- Zonguldak demiryolu açıldı. * Ankara’da ilk Bira Fabrikası kuruldu. * Toprakkale- İskenderun demiryolu yabancılardan satın alındı. * Ankara’da Motorlu Tayyarecilik Okulu açıldı. * Urfa’da Ceylanpınar Devlet Üretme Çiftliği açıldı. * Sümerbank Nazilli Basma Fabrikası açıldı. * Denizbank kuruldu. * İstanbul ve Trakya Demiryolları yabancılardan satın alındı. * Diyarbakır- Cizre Demiryolu açıldı. * Yozgat Elektrik Santralı hizmete verildi 1938 * Gemlik Suni İpek Fabrikası açıldı. * İzmir Telefon Şirketi yabancılardan satın alındı. * Ankara Radyoevi hizmete girdi. * Divriği Demir Madenleri üretime başladı. * Bursa Merinos Fabrikası faaliyete geçti., * Murgul Bakır İşletmeleri satın alındı. * Devlet Havayolları Genel Müdürlüğü kuruldu. * Eskişehir İspirto Fabrikası açıldı. * İstanbul Elektrik Şirketi yabancılardan satın alındı. * Toprak Mahsulleri Ofisi (TMO) kuruldu. * Sivas- Erzincan demiryolu açıldı. * Giresun’da Fiskobirlik kuruldu.",https://www.milliyet.com.tr/yazarlar/melih-asik/100-yil-oldu-7025139
Melih Aşık,Güzel Ankara,14 Ekim 2023,"13 Ekim 1923... Ankara’nın başkent oluşunun 100. yılıdır. O gün İsmet Paşa (İnönü), bir kanun teklifi hazırlayarak TBMM Başkanlığı’na sundu. “Türkiye Devleti’nin başkenti Ankara’dır” şeklindeki bir maddelik kanun teklifi aynı gün kabul edildi. Ankara adının Ankyra, Ankura, Angora gibi köklerden geldiği tartışılır. Atatürk konuya bambaşka bir yorum getirmiştir. Atatürk’e göre Ankara, Orta Asya’daki Baykal gölüne dökülen nehir olup bu nehrin adı bölgede yaşayan Türkler tarafından göçler sırasında bizim coğrafyaya taşımıştır. Atatürk’ün bu yorumu zamanın Dışişleri Bakanı Tevfik Rüştü Aras’ın anılarında yer almıştır. Batılılar kenti uzun yıllar “Angora” diye adlandırmışlardı. 1931 yılında çıkarılan yönetmelik ile PTT Angora adıyla Ankara’ya gelen mektupları geri göndermeye başladı. Aynı şekilde İstanbul’a Constantinople adıyla gönderilen mektuplar da geri gönderiliyor, İstanbul adı şart koşuluyordu. Ankara ve İstanbul adları o şekilde resmileştirildi. Atatürk başkenti seçerken düşündüklerini şöyle açıklar: “Biri her nevi taarruz ve tecavüze karşı yerinden kıpırdamayarak kuvvet ve sükunetini muhafaza edebilecek bir yer olmalı... Yoksa bir geminin topundan telaşa düşebilecek bir yerde hükümet merkezi olamaz... İkincisi... Başkent öyle bir yerde olmalı ki hükümet dikkatini memleketin her yanına eşit ölçüde verebilsin... İstanbul saltanatın, Ankara Cumhuriyet’in başkenti olmuştur. Özgürlük Gazeteciler için de “İçi beni yakar, dışı seni yakar” konular vardır. Misal... İkinci Dünya Savaşı başlamış ama İngiltere henüz savaşa girmemiş. Bir gazeteci ünlü yazar Bernard Shaw’a sorar: - İngiltere İkinci Dünya Savaşı’na girmeli mi? Bernard Shaw der ki: - Birinci Dünya Savaşı’nda üç imparatorluk yıkıldı. Çarlık yıkıldı, Osmanlı İmparatorluğu yıkıldı, Avusturya- Macaristan İmparatorluğu yıkıldı. Eğer bu savaşta da Büyük Britanya İmparatorluğu yıkılacaksa girelim o savaşa... O zaman der ki gazeteci: - Siz sürekli basın özgürlüğünün yetersizliğinden yakınmaktasınız. Oysa imparatorluğumuz batsın bile diyebiliyorsunuz. Nasıl olur da hâlâ basın özgürlüğü yok diyebilirsiniz? Shaw gülümser: - Siz benim neleri söylediğimi biliyorsunuz ama neleri söyleyemediğimi bilmiyorsunuz... Mat nedir? Matematik çoğumuza zor gelir, “Bu neye yarar ki?” der dururuz... Prof. Ali Nesin matematik neye yarar sorusuna yanıt veriyor: “İçinde belli bir düzen olan, belli bir denge olan her yapı matematikle anlaşılır. Matematiğin yetmediği yerde felsefeye, inanca, ilkelere başvurulur. Ama matematiğin yettiği yerde başka bir şeye başvurana yobaz denir. Örneğin bir binanın Richter ölçeğinde kaç derece depreme dayanıklı olacağını binayı sallayarak değil, bir iki alan çalışması yaptıktan sonra, masa başında, hesap kitapla, yani matematikle anlarız ... Matematikte tek bir doğru vardır. Bu sayede matematikte kavga döğüş olmaz, tartışma olur, fikir teatisi olur, ikna çabası olur. Siz hiç karşısındakinin bacağını ısıran, rakibine uçan tekme atan matematikçi gördünüz mü? Ben de görmedim. Peki ya siyasetçi gördünüz mü ... Emin olun ki o siyasetçi matematik bilmiyordur...” Patrikhane Tarihçi dostumuz sohbet arasında Patrikhane faaliyetlerinden dert yandı: - Fener Patrikhanesi’nin tayin ettiği ve aynı zamanda Türk vatandaşı olan Amerika Başpiskoposu Lambrianidis dünyayı fır fır dolaşıyor ve her gittiği yerde Türkiye aleyhine propaganda yapıyor... Peki ülkemizde gazeteci Müyesser Yıldız dışında bu faaliyetten dertlenen kimse var mı? Sanmıyoruz... Tarih meraklısı dostumuz biraz da şaka yollu bir öneride bulundu: - Ben olsam Rum Patrikhanesi’nin yer aldığı sokağın adını yeniden Sadrazam Ali Paşa Caddesi yaparım... - Eskiden öyle miydi? - Evet adı Sadrazam Ali Paşa caddesiydi ama dostluk uğruna değiştirildi. - Kimdir Ali Rıza Paşa? - 1821 yılında Rum Patriği Grigoryas’ı Mora desteklediği gerekçesiyle astıran sadrazam... Dostumuz şaka yapıyordu tabii.. Kılıçlar CHP İstanbul İl Kongresini izleyen İsmail Saymaz tespitini yazıyor: “CHP’nin İstanbul kongresi kanıtlıyor ki Kemal Kılıçdaroğlu ve kliği İmamoğlu’ndan kurtulabilmek için İstanbul’u verebilir. Daha şimdiden Kılıçdaroğlu yanlısı sosyal medya hesaplarında İBB aleyhine sel baskını ve trafik konulu paylaşımlar yapılıyor. Belediyeyi halk nezdinde başarısız gösterip madara etmek için çalışıyorlar.” Koltuk aşkı bu düzeye vardı demek...",https://www.milliyet.com.tr/yazarlar/melih-asik/guzel-ankara-7019567
Melih Aşık,YÜZ YILLIK GURUR,28 Ekim 2023,"Yarın Cumhuriyet’in 100. yılını kutluyoruz... 29 Ekim 1923 aynı zamanda çağdaş Türkiye’nin doğum günüdür. Cumhuriyet baştan sona titizlikle planlanmış ve Atatürk’ün sağlığında adım adım uygulanmış bir uygarlık projesidir Atatürk, Dünya Savaşı’ndan 550.000 kayıpla çıkan, Mondros Antlaşması’yla orduları dağıtılan, ağır silahları elinden alınan, tünelleri, demiryolları, tersaneleri ele geçirilen, toprakları işgal edilen, sanayileşmemiş, şekeri bile ithal eden, savaş yorgunu, yıkık ve perişan bir ülkeyi bağımsız ve çağdaş bir ülke haline getirmeyi başarmıştır. Atatürk, önce bir vatan, sonra bir millet sonra da bu millete çağdaş ve uygar bir gelecek hazırlamıştır. Cumhuriyet o dönemde aynı zamanda demokrasi demektir. Meclis duvarına vurulan “Hakimiyet kayıtsız şartsız milletindir” damgası aynı zamanda demokrasinin ilanıdır. İlim ve fen hem savaş meydanlarında hem uygarlık savaşında başlıca yol göstericidir. Bağımsızlık ve laiklik varlığımızın iki temel taşıdır. Çok güzel sözdür: “Türkiye’nin bugün nesi varsa Cumhuriyet’in eseridir. Cumhuriyet de Atatürk’ün eseridir.” Cumhuriyet’in yüzüncü yılında onu bize armağan eden Atatürk ile silah ve çalışma arkadaşlarını minnetle anıyor, kuruluş yıllarında devrimlere büyük özveriyle destek olan halkımıza aynı duygularla saygılarımızı sunuyoruz... 100. Yıl kutlu olsun... CUMHURUN SAĞLIĞI Cumhuriyet yönetimi halkın sağlığı için neler yaptı... Bir kısa not... Cumhuriyet kurulduğunda savaşlarla yorgun düşen ülke salgın hastalıktan kavruluyordu. Cumhuriyet yönetimi koruyucu hekimliği ve salgınları bitirmeyi benimsedi. İlk önemli kuruluş Hıfzıssıhha Enstitüsü oldu. Bu kuruluş salgın hastalıklara karşı aşı üretecek, sonraları ilaç ruhsatlarını verecek, su ve gıda kontrollerini yapacaktır. Dr. Refik Saydam’ın öncülüğünde kurulan enstitü, 1931’de BCG (verem) aşısını, 1932’de tüm serumları, 1933’te kuduz aşısını, 1934’te çiçek aşısını, 1942’de tifüs aşısını ve akrep serumunu, 1947’de ağızdan BCG aşısını, 1956’da tetanos aşısını üretti. Cumhuriyet’in halkın ve özellikle çocukların sağlığına ilgisini rahmetli Milletvekili Ali Nejat Ölçen’in bir anısıyla örnekleyelim... “Sivas ilinin Kangal ilçesinde ilkokulun üçüncü sınıfındaydık. 1932-33 döneminde bir gün, beyaz, uzun gömlekli iki kişi atlarıyla geldiler. Hepimizi teker teker bahçeye çıkardılar ve uzaktaki duvara astıkları büyük perdede gittikçe küçülen harfleri okumamızı istediler. En sondaki ‘z’ harfi çok küçüktü. Sonra da atlarına binip gittiler. Sivas’tan gelmişlerdi. Hekim olmalıydılar. Okula bir ay sonra gönderdikleri küçük paketin içinden siyah çerçeveli dört gözlük çıkmıştı. O gözlüklere ilişik pusulada dört öğrencinin adı yazılıydı. Onlar uzağı göremeyen öğrencilerdi.” UÇAK KORKUSU İstikbal göklerdedir, demişti Atatürk... Yalnız savaşların değil ona göre yolcu taşımacılığının da istikbali göklerdeydi. Ama halk uçmaya alışkın değildi. Uçak korkusu çok yaygındı. Atatürk, bu korkuyu yenmek için de çareler düşünmüştü... Gazeteci Orhan Karaveli “Bir Ankara Ailesinin Öyküsü” adlı kitabında bu çarelerden birini anlatır... Yıl 1934... Orhan Karaveli 4 yaşındadır. Abisi ve ablası 7 ve 9 yaşında... Babaları bir gün neşeyle çıkagelir: “Haydi gidiyoruz”, “Nereye?” “Uçmaya...” Devlet Hava Yolları bir yıl önce kurulmuş, 5 adet pırpır uçakla yolcu taşımaya başlamıştır. Ancak halk uçağa binmeye korkmaktadır. Atatürk, halkın korkusunu gidermek üzere bir yöntem düşünür. Etimesgut Havaalanı’ndan küçük uçaklar kaldırılmakta, yurttaşları başkent üzerinde gezdirmektedir. Yarım saat süren bu yolculukta insanlar hem Ankara’yı havadan görmekte, hem uçak yolculuğuna alışmaktadır. Anne, baba ve üç kardeşten oluşan Karaveli ailesi, (annenin hafif itirazlarına rağmen) uçmak üzere Etimesgut’un yolunu tutarlar... Adam başı 2,5 lira verip kuyruğa girer, uçağa binerek yerlerini alırlar. AT9 tipi 10 kişilik bir uçaktır bu. Önden tek pervaneli, tek kanatlı bir pırpır... Uçak Ankara üzerinde 25 dakika uçtuktan sonra geri döner, tozlu piste inerek yolcularını bırakır... Orhan Karaveli: - Sonraki yıllarda binlerce kez uçtum ama o günkü keyfi asla almadım, diye anlatır bu ilk heyecanı...",https://www.milliyet.com.tr/yazarlar/melih-asik/yuz-yillik-gurur-7026246
Melih Aşık,Hıfzı Topuz,30 Eylül 2023,"Kelimelere, tariflere, sıfatlara, sayfalara sığmayan bir basın duayeniydi 100 yaşında kaybettiğimiz Hıfzı Topuz. Doktoralı gazeteci, yazar, edebiyatçı, tarihçi, aydın. Ömrü boyunca fikir özgürlüğünün, gazeteciliğin ve yayıncılığın gelişmesi, güçlenmesi, yasaklara uğramaması için mücadele etti. Gazeteciler Sendikası’nın kurucusuydu. Üniversitelerde gazetecilik dersleri verdi. 1958 yılında Türkiye’de işsiz kalınca bir burs bulup Strazburg’a gitmişti. Sonrasını anlatır: “UNESCO’da bir ilan olduğunu öğrendim adaylığımı koydum. ‘Uğraşma 80 aday var. O 80 adaydan bir kişi alınacak’ dediler. Ben kazandım. Ondan sonra hayatım büsbütün değişti. UNESCO bana yeni ufuklar açtı. Bütün dünyayı gezdim. “ Bu göreve seçilmesinde Türkiye’nin Avrupa’daki itibarı da rol oynamıştır. Emeklilikten sonra biyografik romanlar yazmaya başladı. 50’den fazla kitap yazdı. Son nefesine kadar kalemi elinden bırakmadı. Artık aramızda değil ama kitapları gelecek nesilleri yıllarca aydınlatacaktır. Minnettarız. Hıfzı Ağabey, Amerikan Hastanesi’nde vefat etti. Cenazesinin alınması için eşinin onayı gerekiyordu. Eşi hastaneye tekerlekli sandalye ile getirildi. Neden mi? Çünkü kısa süre önce kaldırımda yürürken bir scooter çarpmış, Ayşe Topuz’un ayağını kırmış, onu tekerlekli iskemleye mahkûm etmişti. Ayşe Hanım eşini bu talihsiz durumun artırdığı acılarla uğurladı. Maalesef böyle bir ortamda yaşıyoruz… TAKSİDE Kadıköy yine ana baba günüydü. Trafik tıkandı. Korna sesleri birbirine karıştı. * Ne var ne oluyor? * Fenerbahçe’nin maçı var abi… Fenerbahçe’nin maçı olduğu zaman Kadıköy ve civarında trafik felç. Neyse bir taksi bulduk, trafiğin olmadığı yollardan eve gitmeye çalıştık. Şoför yolda anlattı. Geçenlerde yaşlı bir hanım müşteri almış. Tam da maç saatleri… Kadıköy’den Fener Yolu’na 4 kilometre yolu tam 1,5 saatte katetmişler. Kadın taksiye bindiğinde ortalık aydınlıkmış. İnerken hava kararmış. Kadıncağız parayı verirken durumu özetlemiş: “Gündüz bindik gece indik” Kadıköy trafiği tam böyle bir şey! KİTAPÇI Halkımıza “ kitap okuyun” çağrısı yapan yazımız üzerine telefonla arayan Yargıtay Onursal Başkanı Prof. Sami Selçuk bir gözlemini aktardı: “ Bir süre önce davet üzerine Moskova’daydık. Bir kitapçıya gittik. Dev bir mağaza. Yabancı dilde kitaplar da satıyor. Ben içeri girerken eşim ‘Ben gelmem burada bekleyeceğim’ dedi. Sebebi neydi biliyor musunuz? Çünkü kitapçıda adım atacak yer yoktu. İçerisi tıklım tıklımdı.” Bizde böyle müşteri hücumuna uğrayan kitapçı var mı? Tam tersine. Kitaplar satılmadığı için kitapçı mağazaları yarı yarıya oyuncaklara, müzik malzemelerine ayrılmış durumda. Bu arada hiç tanınmamış kimi yazarların kitaplarını görüyoruz vitrinde. Bu nasıl oluyor diye meraklanırken kitapçı dostumuz “Maddi durumu iyi olanlar yayınevine para ödeyip kitaplarını bastırıyor, bunlar onlar” diyor. Son durum buymuş. Yazar kitabı için üstüne para ödüyormuş! HAMSİ Hamsilerin boyu küçülmüş… Ortalama boy 11,5 santimden 9,5 santime inmiş… DHA’nın haberine göre, uzmanlar bu kısalmayı aşırı avlanmaya bağlıyorlarmış. Hamsiler büyüyemeden avlanınca boy haliyle kısalıyor. Önümüzdeki yıl belki bu küçük hamsileri de bulamayacağız. Geçenlerde Yunan adasına geziye gidip oradaki balık lokantalarını öven bir arkadaşımızla sohbet ediyorduk: * Nasıl ahtapot, kalamar falan taze miydi? * Taptazeydi, hiç buzhane ürünü yoktu. * Fiyatlar nasıldı? * Türkiye’nin üçte biri… * Nerede bu Yunan adası? * Birkaç mil ötemizde… Bizimki bir başka mucize. Üç yanı denizle çevrili ülkede ne taze deniz ürünü bulabiliyorsunuz ne kesenize uygun fiyat. Denizlerimizi cehalet kurutuyor. ÇOMAR Hollanda’nın Zeeland eyaletindeki bir ilçede, sokaklardaki köpek dışkısı ile mücadele amacıyla, DNA veri tabanı oluşturulacak. Sokaktaki dışkının hangi köpeğe ait olduğu DNA yoluyla belirlenerek sahibine ceza kesilecekmiş Bilvesile tanık olduğum bir küçük olayı aktarayım. Geçenlerde sabahın erken saatlerinde bir kafede oturdum, bir yandan gazeteye göz gezdiriyor bir yandan çayımı yudumluyorum. Derken bir genç kızın elindeki kocaman bir köpek tam önümden geçerken dışkısını kaldırıma bırakmaz mı? Genç kız biraz da mahcup, elindeki plastik torbayla dışkıyı kaldırmaya çalışırken ben şaka yollu söylendim: - Bugün şanslı günümdeyim. Kız da hiç duraksamadan cevap verdi: - Biz her gün şanslı günümüzdeyiz.",https://www.milliyet.com.tr/yazarlar/melih-asik/hifzi-topuz-7012917
Melih Aşık,Umut ve direnç,26 Eylül 2023,"Türk sporunda bugün tartışmasız tek gerçek var: Kadın voleybol takımının başarısı. Dünyada onları yenebilen tek rakip kalmadı. Ne şansa bağlı bu başarı ne hakem desteğine ne siyasi oyunlara. Temelinde Atatürk’ün ünlü sloganı var: “Övün çalış güven” Evet bir devşirme oyuncumuz var: Vargas… Ancak o da geldiğinde bu kadar muhteşem bir oyuncu değildi. 4 - 5 yıldır Türkiye’de. Burada oynadı, çalıştı, çalıştırıldı, yetiştirildi. Büyük ölçüde o da bizim eserimiz. Takımımızın maçlarını izlerken çok dersler çıkıyor içinden. Azim, umut ve direnç her şeyi yeniyor. Milletler Ligi Kupası’nda İtalya’ya karşı 1 - 2 yeniktik. Üçüncü set oynanıyordu. İtalya birkaç sayı daha alsa maçı bitiriyordu. Takım son anda bile özgüvenini yitirmedi. Molada topluca kazanma sözü verdi. Şahlandı. Maçı önce 2 - 2 yaptı sonra üçüncü seti de alıp bitirdi.. İkinci ders yine moralle ilgili. Japonya birinci sette bizim takımı adeta ezdi. İkinci seti de kazanmak üzereydi. Bizim takım zor bela seti galip bitirdi. Sonra direndi. Dayandı. Japonya’yı kendi seyircisi önünde bozguna uğrattı. Çölde yetişen zambak gibi. Bu spor kuraklığında dünya çapında bir ekip yetişti. Elbet İtalyan antrenör ve Voleybol Federasyonu’nun katkılarını inkâr etmiyoruz. Sonuçta birlikte tüm ülkeyi: “Biz de yapabiliriz” duygusuyla tanıştırdılar. Ülke çapında bir mucize yarattılar. GAZHANE İstanbul’da gerçek bir “yaşam alanı” var... Müze Gazhane… Kadıköy yakınında Hasanpaşa’da eski havagazı fabrikasının dönüştürülmesiyle inşa edilen Müze Gazhane’de sergi salonları. Konser alanları, bilim merkezleri, müzeler, kafeteryalar, kütüphane ne ararsanız var. Müzeleri ve diğer alanları gezdikten sonra kütüphaneye girip binlerce kitap arasından beğendiğiniz kitabı seçip saatlerce okuyabilirsiniz. Koltukları rahat, tuvaletleri temiz… Dahası günün 24 saati açık... Gece vakti de girip sabaha kadar kitap okumanız mümkün... O saatlerde pek kitap okunmuyor ama üniversite öğrencileri gece gündüz bu kütüphanede çalışıyor, derslerini burada hazırlıyor. Her türlü yurt veya okul kütüphanesine göre daha konforlu, daha keyifli bir yer... Müze Gazhane’nin dönüştürülmesine geçen belediye döneminde başlanmıştı. Bu belediye döneminde tamamlandı. Sonuçta ortaya halkı ve özellikle gençleri kavrayan, mutlu eden bir tesis çıkmış. Eğer Milli Eğitim Bakanlığı izin verirse... Civardaki okullar da mutlaka bir kez olsun topluca gelip Gazhane’yi ve özellikle içindeki sergi ve müzeleri gezmeli. Çocuklar bilim ve sanatla tanışmalı.. YOLLAR Otobüs Trabzon’un bozuk dağ yollarında hoplaya zıplaya ilerlemektedir... İki yaşlı başlı Trabzonlu otobüste sohbet ederken biri bilgi veriyor: - Ha bu yollari Ruslar yapmış idi… O yollar 1914 - 18 arası Trabzon’u işgal eden Rus birliklerince yapılmış. Öteki ihtiyar cevap veriyor: - Ha şimdi de gelsinler tamir etsunlar bunlari… Bu yaşanmış fıkrayı Atatürk yeniden gelsin sorunları halletsin bekleyişinde olanlara gönderelim.. SUSAMAK Barajlar son 40 yılın en düşük seviyesine indi. İstanbul ve Marmara’yı ciddi bir kuraklık tehdit ediyor. İBB Başkanı Ekrem İmamoğlu bu sıkıntılı duruma rağmen İstanbul’da bu kış su sıkıntısı çekilmeyeceğini bildiriyor. Haber iyi güzel. Ancak bu yıl su sıkıntısı çekilmese de önümüzdeki yıllarda mutlaka çekilecek. Susuzluk tarımı etkileyecek, peşinden gıda krizi gelecek… Konu üzerinde kafa yoran E. Gen. Nejat Eslen, susuzluğa karşı yıllar öncesinden tedbir alınmalıydı, diyor... Yağan yağmur geçmişte sarnıçlarda toplanırmış. Şimdiki yapılarda benzer bir sistem kurulabilir. Dahası... Kızılırmak, Yeşilırmak gibi nehirlerden İstanbul’a borularla su getirilmesi gibi projeler hazırlanabilir. Seyhan ve Ceyhan nehirleri boşuna denize akıyor. O kaynaklar değerlendirilebilir. Susuzluk bu yıl olmasa önümüzdeki yıl mutlaka kapıyı çalacak. Hazır olmalıyız. PREVEZE 27 Eylül Preveze Deniz Savaşı’nın 488. yıl dönümü. Preveze deyince aklımıza bir büyük deniz zaferiyle birlikte Barbaros Hayrettin Paşa ve Haçlı donanmasının komutanı Andrea Doria gelir. Andrea Doria deyince de aklımıza Preveze’de yenilmesine rağmen yıllara meydan okuyan bir denizci gelir. 1538 yılında Preveze Deniz Savaşı’nda 72 yaşında olan Andrea Doria 88 yaşına kadar denizlerde dolaşmaya devam eder, 93 yaşında, 1560 yılında hayattan ayrılır. 88 yaşına kadar kaptan köşkünde savaş yönetmek pek kolay iş olmasa gerek. Andrea Doria yaşlananlar için emekliliğin şart olmadığını göstermiştir.",https://www.milliyet.com.tr/yazarlar/melih-asik/umut-ve-direnc-7010756
Melih Aşık,Topuz’dan bir anı...,07 Ekim 2023,"Geçen hafta kaybettiğimiz Hıfzı Topuz’un “Gülümseyen Anılar” kitabından bir sayfa… Ünlü romancı Esat Mahmut Karakurt, Galatasaray Lisesi’nde öğretmenliğe başlayacaktır. Henüz 27 yaşında toy bir delikanlıdır. Derse girmeden önce Prof. Macit Arda çeker onu bir kenara: - Sen nasıl tutunacaksın burada, der, memleketin en ünlü ailelerinin çocukları burada, sen gençsin… Ve bir fikir verir: - Derse girince miskin bir çocuk bul, ona çıkış, sınıfa gözdağı ver, belki disiplini sağlar tutunursun… Karakurt denileni yapar.. İlk derste miskin bir çocuğu tahtaya çağırır. İnadına zor bir soru sorar: “Derunundan çıkan ahı, beeyr’in başına koysam?” Bunun anlamı nedir? Çocuk şaşırır… - Beeyr ne demek öğretmenim, diye sorar.                             Hoca öfkeli: - Devenin adını nasıl bilmezsin? Nasıl oturuyorsun burada? Senin işgal ettiğin bu yere oturabilmek için memleket çocukları birbirini yiyor… Delikanlının suskunluğundan istifade biraz daha bastırır: - İsmin ne senin mendebur herif? - Mustafa Kemal… Karakurt biraz yutkunur gibi olur, sorulara devam: - Kim koymuş sana bu ismi? - Mustafa Kemal Paşa efendim.. Hoca mosmor... Çocuk anlatır: - Ben Atatürk’ün yaveri Cevat Abbas’ın oğluyum. Çanakkale’de babamla harp ediyorlarmış. Benim doğum haberim gelmiş. Mustafa Kemal Paşa, “adını ben koyuyorum Mustafa Kemal olsun” demiş… Öğretmen süklüm püklüm tabii… Kurtuluş günü İstanbul’un işgalden kurtuluşunun 100. yılını kutluyoruz.. Osmanlı’nın başkenti, Mondros mütarekesinin ardından 13 Kasım 1918’de işgal edildi. Tam 4 yıl 10 ay işgal altında kaldı. Kurtuluş savaşı kazanıldıktan sonra 6 Ekim 1923’te Şükrü Naili Paşa komutasındaki 3. Kolordu İstanbul’a girdi ve şehir kurtuldu. İşgal yıllarında kentte İngiliz, Fransız, İtalyan, Yunan bayrakları dalgalandı. Azınlıklar, özellikle Rum ve Ermeniler, Türk komşularını unutup işgalcileri alkışladılar. Buna rağmen işgalden sonra bir intikam hareketi gözlenmedi. Türkler ve azınlıklar, araya bir güvensizlik girse de eskisi gibi birlikte yaşamaya devam ettiler. Padişah Vahdettin telaşa kapılıp kaçmıştı. Eğer kaçmasa veya tarafsız bir ülkeye kaçsa hanedan onurunu bir ölçüde de olsa koruyabilecekti. Ama o düşmana yani İngilizlere sığınarak bu fırsatı kaçırdı. Çaylar İşadamı Ahmet Gülen anlatmıştı. Almanya’dan gelen işadamı heyeti Çalışma Bakanını ziyaret ediyor. Bakanın ne içersiniz sorusuna heyet “çay” diyor. Bakan odacıyı çağırıyor: - Oğlum beylere birer çay getir, diyor ve odacı kapıdan çıkarken ekliyor: - Tazeyse bana da getir.. Servet Bir internet sitesi ayıp etti, benim servet sahibi olduğumu yazdı. İçinde oturduğum konut dışında malım, mülküm, yazlığım, otomobilim, hisse senedim vs. olduğunu ispat edene tamamını bağışlayacağımı bildirir… Sadece gazete geliri ve emekli aylığı ile geçindiğimi mahcubiyetle beyan ederim. Çizme Magazin sayfasında gördük… Kadın güzel, adam yakışıklı.. Görünüşte mutlu bir çift. Ama boşanıyorlarmış. Boşanmayı erkek istemiş. Nedeni merak ediliyormuş. Aklımıza bir fıkra olay geliyor. Bir generalin çok güzel bir karısı varmış. Çevrede herkes hayranmış kadına. Ama general ile karısı boşanma kararı almışlar. Bir arkadaşı generale sormuş: - Eşiniz çok güzel bir hanımefendi neden ayrılıyorsunuz? General siyah parlak çizmelerini göstermiş: Çizmelerim de dışardan bakınca güzel değil mi? - Evet… - Ama sıkıyor… Üstat Günümüzde iki lakap çok moda… Biri “hocam” diğeri “Üstat”.. Bunlar hoşa giden lakaplar.. Pek inandırıcı olmasa bile muhatabını onurlandırıyor, gururlandırıyor.. Mimar Doğan Hasol’un “Mimarlar Dik Durur” adlı kitabında hoş bir anı yer alıyor. Mimar Fatin Uran, Ankara’da bir proje işini görüşmek üzere bir devlet dairesine gitmiş. Kendisini dairenin başındaki müdür, “Buyur” hitabıyla karşılamış; yer göstermiş. Ve hatır sorarken de yine hep “Üstat“ diye hitap etmiş. Fatin Uran bu karşılama ve hitap biçiminden çok memnun kalmış ve gördüğü saygıyı mesleği mimarlığa gösterilen saygıya bağlamış. Sıra çay - kahve ikramına gelmiş: “Ne içersiniz ?” Az şekerli kahve cevabını alan müdür zile basmış, içeri giren hademeye: “ Üstat bize az şekerli iki kahve getiriver” demiş.",https://www.milliyet.com.tr/yazarlar/melih-asik/topuzdan-bir-ani-7016224
Melih Aşık,Sonrası tufan,12 Ekim 2023,"Hamas operasyonuna karşı İsrail’in yanında yer alan Avrupa, tepkilerini açıkça ortaya koyuyor. Örneğin Berlin’deki ünlü Brandenburg kapısına üç gündür İsrail Bayrağı yansıtılıyor. Acılara ortak olmak iyidir... Ama... Bunun bir de aması var… Okurumuz Naciye Kalınkol diyor ki: “Operasyonda öldürülen İsrailli sivillerin binlerce katı Filistinli sivil İsrail tarafından öldürüldü son 70 yılda... Ama iki yüzlü Batı bir kere bile Filistin bayrağı asmadı binalarına. Dökülen kanın esas nedeni tam olarak bu iki yüzlülük işte.” *** Gazze ve İsrail’ de ölüm kol geziyor. E.Gen. Nejat Eslen diyor ki: “Savaş askerler arasında yapılır. Savaşta düşman askerini öldüren kahramandır. Sivili öldüren ise katil” *** İsrail’de kimi politikacılar Gazze halkını nükleer bomba ile yok etmekten söz etmeye başladı. ABD’nin tüm varlığı ile arkasında olması İsrail’e cesaret veriyor. Yeniçağ’da Arslan Bulut şimdi uzak görünse de bir vahim olasılığı dile getiriyor: “Şimdi Gazze de boşaltılacak. ABD, Gazellilerin deniz koridoru ile Türkiye’ye taşınmasını isteyebilir!” Gazze’deki gerilim buralara varır mı? Umalım varmasın. Ne var ki ABD bölgeye el attı. Ve el attığı her bölgede savaşı körüklerken desteklediği güçlere alan açmak için yerleşik halkı göçe zorlayabiliyor. Kuzey Suriye’de bunun örneği verildi. Umarız benzer senaryo tekrarlanmaz. Rakamla 5000 Asgari yaşayan yani 7500 lira maaşlı emekliler umutla 29 Ekim’de verilecek ikramiyeyi bekliyorlardı. Umutlar 10 bin lira tavanına kadar vurmuştu. Sonunda iktidardan 5 bin lira kararı çıktı. O da kasım ayında verilecek. Daha da şaşırtıcı olan geçinebilmek için ayrıca başka bir işte çalışan emeklinin ikramiyeden yararlanamayacak olması... Sonuçta...  Kayıt dışı çalışan emekli de 5000 lirayı cebe indirebilecek ama kayıtlı çalışan emekli bu gelirden yararlanamayacak. Bir başka örnek... 2 evi olan, kira ödemeyen, kira geliri de olan bir emekli 5000 TL alabilecek, ama geçinemediği için mecburen çalışan ve kira ödeyen emekli 5000’i alamayacak. Ortada bir adaletsizlik ulunduğunu umarız hükümet de fark ediyor ve bir çare düşünüyordur. Zübeyde Filmle ilgili ilk haberler biraz tedirgin ediciydi... “Zübeyde: Analar ve Oğullar” adı altında çekilen filmin yeni bir istismar vakası olacağından endişelenmiştik. Neyse ki, filmi özel gösterimde izleyen Zeynep Oral içimize su serpti. Görüşlerine inandığımız Zeynep arkadaşımız Cumhuriyet’teki köşesinde bakın ne dedi: “Zübeyde filmini gördüm ve hayran oldum. Bu usta işi prodüksiyonda Mustafa Kemal’i çocukluktan başlayarak farklı yaşlarda çeşitli oyuncular canlandırıyor. Sonuncusu Alican Yücesoy. Hepsi sahici, hepsi inandırıcı. Bugüne dek Atatürk’ü canlandırmaya kalkan her oyuncuyu yadırgardım, ama onların hiçbirini, hele Alican Yücesoy’u hiç yadırgamadım. Zübeyde Hanım’ı gençliğinden yaşlılığına Aslıhan Güner canlandırıyor. Muhteşem, tertemiz, duyarlı, abartısız bir oyunculuk çıkarıyor. Tüm öteki rollerdekiler de öyle.” Merakla bekliyoruz hafta sonu vizyona girecek olan filmi. Önlük Milli Eğitim Bakanlığı öğretmenler arasında kıyafet eşitliği için beyaz önlük şartı getireceğini ve 24 Kasım’da kendilerine beyaz gömlek hediye edileceğini açıkladı. Beyaz önlük bilindiği gibi doktorların sembol giysisidir. Beyaz saflığın, dürüstlüğün, temizliğin sembolü olarak doktorlukla özdeşleşmiştir. O yüzden öğretmenlerin beyaz önlük giymesi tıp camiasında burukluk yarattı. Prof. Ülkü Sarıtaş beyaz önlük konusunda iki farklı noktaya daha dikkati çekiyor... Birisi doktorların beyaz önlüğü giderek daha az kullanması. Çoğunun günlük giysileriyle çalışıyor olması. Bunun bir sebebini biz biliyoruz. Çünkü doktor özellikle devlet hastanelerinin koridorlarında rahat yürümüyor. Önünü kesen herkes bir şey soruyor ve doktor adeta adım atamaz oluyor. İkinci sebep önlük fiyatı olabilir mi? Profesör Sarıtaş bir önlüğün fiyatının 350-400 lira olduğunu buna karşılık devletin bir önlük için doktora 48 lira ödediğini hatırlatıyor. Öğretmene önlük yerine doktorlara önlük verilmesini öneriyor. “İnsan öldürmek yasaktır, o yüzden katiller cezalandırılır... Ancak savaşta trampet sesleri arasında topluca öldürürseniz bu olabilir. / Voltaire",https://www.milliyet.com.tr/yazarlar/melih-asik/sonrasi-tufan-7018541
Melih Aşık,Hamas yöntemi,10 Ekim 2023,"- Hamas’ın saldırısı başarılı bir operasyondur... - Neden Paşam? - Çünkü beklenmeyen zamanda, beklenmeyen yerden, beklenmeyen yöntemle yapılmıştır… Onur kırıcı sonuçlar alınmıştır... Strateji uzmanı E. General Nejat Eslen’le Hamas’ın “Aksa Tufanı” üzerinde konuşuyoruz... Bendeniz her türlü savaşa ve kan dökülmesine karşıyım... Ne var ki dünya diplomasi çağını terk edip savaşlar çağına girdi. - Peki Hamas’ın bu harekatının askeri hedefi nedir Paşam? - Hedefi cezalandırmak... İsrail’in zafiyetini ortaya çıkartmak. Bu amaçlara ulaşıldı. İlk kez İsrail’in derinliklerine girdiler. İsrailli generali yaka paça gözaltına aldılar... - İyi ama yüzlerce Filistinli çoluk çocuk da İsrail saldırısı karşısında can veriyor. - Bunu göze aldılar. Zaten ölüyorlardı. İsrail orada her gün insan öldürüyordu. Bir çıkış yapmaya mecburdular... - Garip bir soru olacak ama... Bu savaş bize kadar uzanır mı? - Tabii ekonomik etkilerini göreceğiz. İsrail gazını Türkiye üzerinden geçirme projesi etkilenir mi bilemeyiz. Ancak bir de Kürecik var. - Onunla ne ilgisi var? - Kürecik malum İran’ı dinleyen ve sonuçları ABD ile İsrail’e ileten bir radar... Eğer yakın gelecekte bir İsrail İran çatışması başlarsa İran, Kürecik radarına saldırı düzenleyebilir. Bu da aklımızda bulunsun... Sonuç: Türkiye bölgedeki bütün anlaşmazlık ve çatışmaların dışında kalmalı... Al gülüm Balıkesir’in Zeytinefe Gazetesi yazıyor. CHP Balıkesir il kongresi yapılıyor. Genel Merkez yönetimi ve belediye başkanlarının desteklediği liste seçimi kazanıyor. Seçilen kurultay delegeleri arasında Ayvalık, Burhaniye, Bandırma, Erdek, Gönen belediye başkanları ve bu ilçelerin ilçe başkanları da bulunmaktadır. Kurultay’da bu delegeler Kemal Kılıçdaroğlu’na oy verecekler... Kılıçdaroğlu da kendisine oy veren başkanları yeniden belediye başkanlığına aday gösterecektir. Demokrasi ülkemizde bir saadet zinciri halinde ilerliyor... Tahtakurusu İnanması zor ama gerçek... Fransa’da 17 okulda yoğun tahtakurusu tespit edildi... Fransa Eğitim Bakanı Gabriel Attal, 7 okulun tahtakurusu yüzünden kapatıldığını bildirdi. Tahtakuruların kökünü kurutmak için yoğun bir mücadele başlatılmış Fransa’da. Hedef yaz olimpiyatlarına kadar tüm ülkeyi tahtakurularından temizlemek imiş. Türkiye’de geçmişte tahtakurusu vardı. Geceleri ortaya çıkarlardı. Ancak hiçbir zaman gündüz vakti öğrencileri rahatsız edecek ve okul kapattıracak yoğunlukta görünmediler. Tahtakurusu deyince... Ahmet Haşim akla geliyor. Şair Ahmet Haşim dünyanın en cesur hayvanının tahtakurusu olduğunu yazmıştır. Çünkü hiçbir hayvan, kendisinden cüssece yüzlerce kez büyük bir canlının kanını emmeye cesaret edemez. Bu cesareti sadece tahtakurusu gösterir! Tespit yanlış mı? Bizce doğru! Kemik Bir ilacın tanıtım broşüründe şu not okunuyor: “Kemikleri güçlendirmek için ne yemeliyiz?” Altında da kemikleri güçlü tutmak için tavsiye edilen yiyecekler: “Kalsiyum açısından zengin yiyecekler, süt ve süt ürünleri, soya fasulyesi, fıstık, ceviz, badem, lahana, brokoli, koyu yeşil yapraklı sebzeler, balık, kurutulmuş meyveler, kuru baklagiller vb...” Bu besinleri olağan ölçüde tüketiyor muyuz? Kaç kişi tüketebiliyor? Özetle, insan denilen makine de masraflı mı masraflı... Garip olaylar İstanbul’un işgal yıllarında kimi çok garip olaylar meydana gelmiştir. Bunlardan biri de şudur... Bir gün Beyazıt’ta “Geliyorlar” diye çığlıklar işitilir. İnsanlar birbirini çiğneyerek Sirkeci ve Eminönü yönüne koşmaya başlar. Gelen yoktur ama herkes “Geliyorlar” diye bağırarak birbirini tetikler. Dükkân sahipleri, lokanta işçileri, müşteriler herkes “Geliyorlar” diye bağırarak koşan kalabalığa katılır. Suat Aray’ın “Bir Galatasaraylının Anıları” adlı kitabında anlattığına göre kalabalık Galata Köprüsü’nü aşar. Önce Taksim’e oradan Şişli’ye doğru koşar. Bir kol da Boğaz’a doğru koşmaktadır. Geliyorlar diye ilk çığlığı atanın kim veya kimler olduğu hiçbir zaman ortaya çıkmaz. Bir söylentiye göre Beyazıt’ta kavga eden bir serseri gurubu polisin görünmesi üzerine “Geliyorlar” diye bağırıp kaçmaya başlamış, halk da kimin neden geldiğini bilmeden kartopu gibi çoğalarak kaçanlara katılmıştır. Sürü psikolojisi işte... Hukuk “Hukukun kuvvetinin azaldığı yerde, kuvvetlinin hukuku geçerli olmaya başlar” “Adaletin olmadığı bir ülkede herkes suçludur.” Maurice Duverger",https://www.milliyet.com.tr/yazarlar/melih-asik/hamas-yontemi-7017575
Melih Aşık,Cepken delikse,03 Ekim 2023,"Cep delik cepken delik… Ama maşallah keyfimizden lüksümüzden de hiç geri durmuyoruz... Ne zaman cep telefonunun yeni markası piyasaya çıksa bazıları bir gün önceden mağazanın önünde kuyruğa giriyor. Herkes birbirini yiyor. Elektronik öğretmeni okurumuz Ali Özdemir yazıyor: “!997 yılından beri taşınabilir telefon kullanıyorum. Aradan geçen 26 yılda hep en düşük fiyatlı olanları kullandım. Bundan da hiç rahatsız olup gocunmadım. Şu anda da yerli malı, 2 - 3 bin TL fiyata satılan Re... Marka bir cihaz ile işlerimi görüyorum. 93 bin TL’ye telefon alan insanlara makul gözle bakmıyorum. Babam da elektrikçi olduğu için 10 yaşımdan beri elektrik, elektronik ile ilgiliyim. 30 yıldır da sürekli bilgisayar kullanıyorum. Elektrik, elektronik ve bilgisayarla ilgili 30 kadar da kitap yazıp yayınladım. Kullandığım bilgisayar da 14 yıllık olup hala her işimi görmektedir. Kolumdaki saat de sadece 1 dolar değerindedir. Telefon, bilgisayar, TV, buzdolabı, çamaşır makinesi, bulaşık makinesi, fırın, otomobil vb. gibi eşyaları satın alırken yerli ürünleri tercih etmeyenlerin zamlardan, ekonomik krizden, israftan, lüksten söz etmeye, ağzını açmaya hakkı yoktur. Hele döviz sıkıntısı çeken bir ülkenin hiç yoktur.” (NOT: Okurumuz ülkede ithal içme suyu bile satıldığını duysa kim bilir neler söyleyecekti!) YASALARIN ANASI Meclis açıldı... Ve anlaşıldı ki, önümüzdeki dönemde siyasette, medyada ve kamuoyunda gündemin ağırlığını anayasa tartışmaları oluşturacak... İstanbul depremi... Mülteciler... Hayat pahalılığı... Eğitim... Sağlık... Dileriz bunlar gibi ana sorunlar anayasa tartışmasının tozu dumanı içinde kaybolmaz. Diliyoruz ama biliyoruz ki anayasa tartışması başladı mı bütün dikkatleri üzerine çeker, gündemi kilitler... İHATİP CHP Genel Başkan Adayı Örsan Kunter Öymen’in TELE 1’deki röportajı sağ basına şöyle yansıdı: - Örsan Öymen imam hatip okulları kapatılsın, dedi Oysa Öymen öyle dememişti. Ne dediğini Cumhuriyet TV’de açıkladı: “ Ben imam hatiplerin tamamı kapatılsın demedim. İmam hatip okulları camilere imam yetiştirmek için kurulmuş meslek okullarıdır. Ben konuşmamda ‘İhtiyaç ötesi imam hatipler kapatılmalı’, dedim. Sarf ettiğim cümleden ‘ihtiyaç ötesi’ bölümü çıkartılarak yayınlanıyor. Bunlar dürüstlüğe sığmıyor” Örsan Öymen sözlerini şöyle noktaladı: - Ben üniversitelerde türban tartışmalarında partimi de karşıma alarak türban özgürlüğünü desteklemiştim. Ben gelişmelere din açısından değil ilkeler, ihtiyaçlar ve yasalar açısından bakıyorum... ÖĞÜT “Bütün mesele başkalarının hayatına özenmemek... Yoksa seni bekleyen, sana ait olacak hayatı ıskalarsın... Ne kendin, ne başkası olursun Ruhun boşluklar içinde çırpınır Hayaller içinde yuvarlanır gidersin.”  Andre Gide OSMANLI Osmanlı’dan hikâye tadında bir gerçek olay... 1867 yılına kadar hiçbir Osmanlı sultanı, seferler dışında ülke dışına çıkmamıştı. Sultan Abdülaziz’in o tarihte gerçekleştirdiği 47 günlük Avrupa seyahati bu açıdan bir ilk olacaktı. Ancak, yazar Gündüz Vassaf’ın aktardığına göre, Sultan’ın seyahati İstanbul’daki ulema arasında ciddi tartışmalara da sebebiyet vermişti. Zira Osmanlı’nın egemen olduğu topraklar “Darü’l-İslam”, Avrupalıların toprakları ise “Darü’l-Harp”ti. Ve bir Osmanlı sultanı Darü’l - Harbe ancak gaza için gidebilirdi. Bu mesele saray etrafında uzun süre tartışılmış, sonunda da bir çözüm bulunmuştu. Sultanın ayakkabılarının altına özel bir bölme yaptırılmış ve burası toprakla doldurulmuştu. Böylece Sultan Abdülaziz gittiği ülkelerde yabancı toprağına ayak basmayacaktı... Görüldüğü gibi zeki din alimleriniz olursa çare tükenmiyordu!..",https://www.milliyet.com.tr/yazarlar/melih-asik/cepken-delikse-7014195
Melih Aşık,Gençle sohbet,28 Eylül 2023,"Genç bir kadın, bir hemşire, kısa sohbetimiz sırasında aniden şu soruyu sordu: - Siz 25 yaşındayken hangi pişmanlıkları duydunuz, keşke şöyle yapsaydım, şöyle karar alsaydım dediğiniz neler oldu? O zaman ne yaptınız? Ben hiç düşünmeden cevap verdim: -Ben 25 yaşımdayken o zamana kadar yaptığım hiçbir şeyden pişmanlık duymadım. Kayıplarım olmadı değil. Çok kayıplarım oldu. Lisede iki yıl kaybettim. Ama bu yılları kayıp saymadım. Lisede derslerden kaçıp haylazlık ettiğim zamanlarda kitap okur, şehrin arka mahallelerini dolaşır, okulun monoton havası yerine sokakların cıvıltılı, renkli yaşamlarını gözlerdim. Üniversitede 4 yıl kaybettim ama zaman boşa geçmedi, televizyonda çalışıp bir meslek sahibi oldum. Hayal kırıklığı anlarımda: - Demek ki öyle olacakmış, der, geçerdim… Genç Hanım merakla dinlerken şunu ekledim: - Ben gençlik yıllarında hep geleceği düşündüm. Sevdiğim bir mesleğimin olmasını diledim. Geçmişe bakıp “keşke”lerle vakit geçirecek yerde kendime gelecekte bir yer aradım. Her genç hayata böyle bakmalı. Dil öğrenmeli. Birlikte yaşayacağı insanı doğru seçmeli, çocuğu olursa ona vakit ayırmalı, iyi bir eğitim sağlamalı. Kendi mutluluğu kadar başka insanların mutluluğu için de çalışmalı. Dünyayı ve yaşamı güzelleştirmek için çalışmalı. Benim her gence tavsiyem budur. Ha ben bu hedeflere ulaştım mı? Bilemem ama o yolda yürüdüm en azından. Gençlere de öneririm… TİTANİK Sanatçılar siyasete ve ülke sorunlarına ilgi duymalı, gerekirse cesaretle düşüncelerini açıklamalı mı? Bir ressam bu soruya: - Ben sanatçıyım, sanata siyaset karıştırmam, işime bakarım, halk benden siyaset yapmamı değil sanat ürünü vermemi bekler, diyor.. Bir düşünür şu soruyu soruyor: - Titanik yolcusu olsaydınız, göreviniz geminin duvarlarına resim yapmak olsaydı, tekne buz dağına çarpıp batarken de resim yapmayı sürdürür müydünüz? İLTİFAT Yıl 1887… Bir gazeteci Victor Hugo’ya soruyor: - Bugüne dek çok olumlu eleştiriler, iltifatlar aldınız. Bunlar arasında sizi en çok hangisi hoşnut etti? Hugo anlatıyor: “Karlı bir kış gecesiydi. Eş dostla yiyip içmiştik. Mesafe kısa diye, evime yaya olarak dönüyordum. Fena halde sıkışmıştım. Hızlı adımlarla, malikânemin bahçe kapısına vardım. Kapı kilitliydi. Altıma kaçırmak üzereydim. Yaşlılık işte. Çaresiz, bahçe duvarına yanaştım, etrafa bakındım, görünürde kimse yoktu, fermuarımı indirdim ve su dökmeye başladım. Tam o sırada arkamda bir at arabası durdu. Arabacı nefret dolu bir sesle küfürler sıraladıktan sonra bana dedi ki: “O işediğin duvar, Sefiller’in yazarı Victor Hugo’nun evinin duvarıdır! İşte, hayatımda duyduğum en iltifat dolu söz buydu.” YAZARIN GÖREVİ Yazarın ödevi, görevi; işlevi nedir? Asırlar boyu tartışılmıştır.. John Steinbeck, Nobel ödülünü kabul konuşmasına şöyle başlar: “Yazarın eski çağlardan beri süregelen görevi değişmedi. Yazar iyileştirme amacıyla ışığı buluncaya kadar karanlık ve tehlikeli hayallerimizin derinliklerine inerek, insanların çok sayıdaki hata ve yanılgılarını sergilemekle yükümlüdür” ★ ★ ★ Aziz Nesin ise yazarın sorumluluğunu şöyle anlatır: “Çağından sorumlu olmak, o çağda bütün dünyadaki kötülüklerin nedeni, gerekçesi, yapıcısı kendisiymiş gibi duyuyor olmak demektir. Bir yerde kötülük varsa ondan kendini sorumlu tutmak, onu düzeltmeye çalışmak demektir. Sanki o düzeltilmediği zaman onu o yapmış gibi bir duyguya kapılmak gerekir.” Dünyanın küçülmüş olması da yazarın işini kolaylaştırır ya da kolaylaştırması gerekiyor. 18. ve 19. yüzyıllarda dünya çok büyüktü, nerede nelerin olduğunun pek ayrımında değildik. Bugün öyle değil. İletişim ve ulaşım araçlarıyla dünya çok küçüldü. O zaman yalnız kendi ülkemizde değil, bütün çağımızdaki dünyanın her yerindeki kötülüklerden sorumluyuz. Ne demek sorumluyuz? Kötü bir şeyi değiştirmek zorundayız. Yazar değiştiremez. Yani yazın yoluyla hiçbir şey değişmez. Ama insanlara değiştirme isteği ve özlemi verir. İşte yazarın sorumluluğu budur. Yazar; çağındaki bütün kötü şeyleri tarihin ileri doğru gidişine göre düzeltmeye çalışan insandır. Bunun için sorumludur.",https://www.milliyet.com.tr/yazarlar/melih-asik/gencle-sohbet-7011829
Melih Aşık,Pencere ciltleri,05 Ekim 2023,"Güneş Gazetesinde 1982 yılından itibaren Arka Pencere... Milliyet’te 1986’dan bu yana Açık Pencere adıyla yayınlanan bu köşenin bulunduğu sayfayı ilk günden beri kesip saklarız. O sayfalar 6 ayda bir ciltlenir. Sonunda elimizde 80’i aşkın cilt birikmiş durumda. Bu ciltler ne olacak? Bir üniversite kütüphanesine vermeyi düşündük. İki üniversite ile temas ettik. Önerimiz pek ilgi görmedi. Çünkü kütüphanelerinde yer kalmamıştı. Bazı üniversitelerin ise, acı gerçek, kütüphaneleri yoktu. Bu konuyu Facebook sayfamızda yayınladık. Bazı okurlar koleksiyona talip oldu. Yaşar Üniversitesi biz alabiliriz, diye haber gönderdi. Sonunda müjdeyi Gazeteciler Cemiyeti Başkanı Turgay Olcayto verdi: - Bu koleksiyonu bizim basın müzesine verelim, sözleriyle bizi mutlu etti. Müze Müdürü Saadet Altay’la konuşuldu. O da fikre katıldı. Ciltleri bir iki gün içinde müzeye nakledeceğiz. Böylece son 40 yılın yazıları müzede, ilgilenen herkesin elinin altında bulunacak. Bu sayfalardaki konuların bir kısmı güncelliğini yitirmiş olabilir ancak başka yerde yayınlanmamış pek çok öykü ve espri de vardır içlerinde. Günün birinde kim bilir, belki dijital ortama da taşınır. Okurlarımıza, Başkan Turgay Olcayto’ya, Müze Müdürü Saadet Altay’a sonsuz teşekkürlerimizle... Gala Galatasaray tarihi bir başarı elde etti. Manchester United’i İngiltere’de yendi. Tebrikler. Bu arada Manchester’da Old Trafford stadına gelen binlerce seyircinin çok dostça karşılandığını, her yana dostluk pankartları asıldığını haber aldık. Bu konukseverliği biz de yabancı takım taraftarlarına göstermeliyiz. Spor turizminin gelişmesi ülkeye hem itibar hem döviz kazandırır. Kulaktan dolma İki vatandaş aralarında tartışıyor: - O iş öyle değil böyle! - Nereden biliyorsun? - Duydum... - Nereden duydun? - Televizyondan duydum... - Kim söyledi? - Biri söyledi ama kimdi unuttum... - Sence doğru mu peki? - Doğru, bir arkadaşım da aynı fikirde... Halkın genelinde bilgi alışverişi bu minvalde cereyan ediyor. Peki, sonuç ne oluyor? Felsefe Hocası Hüseyin Batuhan’ın tespitlerini aktaralım: “Büyük halk yığınlarının doğruyu yanlıştan ayırmaya ne vakitleri ne yetenekleri ne istekleri vardır. Bu nedenle de doğru fikirlerden çok duygularını okşayan ve işlerine gelen fikirleri benimseme eğilimindedirler. Pek meraklı olmadıkları için bilgiye fazla değer vermezler, öyle olunca kendilerine sunulan fikirlerin doğru olup olmadığını araştırma zahmetine katlanmazlar. Bu nedenle bu gibi insanların kafasına reklam, propaganda hatta beyin yıkama yoluyla her türlü fikri sokmak mümkündür.” Böyle toplumlar kendi geleceğini sağlıklı şekilde tayin edebilir mi? Kadına özel Duvar internet sitesinin yazarlarından Berrin Sönmez geçen dönemde Meclis’te görüşmeleri izlemeye gitmiş. Girişte özellikle kadınlara uygulanan aramaları eleştiriyor. “... Ziyaretçiler kadın ve erkek hepsi aynı şekilde X-Ray cihazından geçiyor. Ancak kadınların çantaları görüntülendiği halde ayrıca tek tek tüm eşyalar çıkarılarak kontrol ediliyor. İlk ayrımcılık burada başlıyor. İkinci ayrımcılık ise beden aramasında. Erkekler cihazdan geçip giderken kadınlar önce çantanın didiklenmesini bekliyor, ama bitmiyor. Kadınları bir kabine alıp, üst giysiyi (ceket, pardösü vb.) çıkarttırıp kelimenin tam anlamıyla mıncıklamaya başlıyorlar. Şaka yapmıyorum, tam olarak yaşadım bunu… 28’inci dönem Meclis başkanlık Divanı’nda ve İdare Amirliği’nde yer alan kadın vekillere özellikle duyurmak için yazıyorum bu cinsiyetçi uygulamayı. Umarım kadınları olağan şüpheli gibi değerlendiren bu ayrımcı yöntemi ortadan kaldırmaları mümkün olur.” Kritik İyi Parti’nin 81 ilde aday göstermesi, gerçi kendileri daha iyi bilir ama bize göre hayli riskli bir karar... İyi Parti’nin diğer partilerden farklı bir belediyecilik programı yok... Belediyelerde verilmiş sınavları yok. Deneyimleri yok. Halkın karşısına aday olarak ancak şahıs olarak geçmişte başarılı olmuş ama belediyecilik deneyimi olmayan kişiler çıkartacaklar. Ve karşılarında AKP, CHP, MHP gibi belediyecilikte deneyimli partiler yer alacak. İyi Parti genel seçimde yüzde 9,8 oy aldı. Bu oyların bir bölümü CHP’ye kızanların oyuydu. Yerel seçimde yüzde 9,8’in üzerine çıkabilecekler mi? Hiç mümkün görmüyor. Başarısızlığı nasıl izah edecekler peki? Genel seçimde suçu CHP’nin üzerine yıkıp kurtuldular. Bu defa ne mazeret gösterecekler? İYİ Parti kendi adına çok kritik bir dönemece giriyor.",https://www.milliyet.com.tr/yazarlar/melih-asik/pencere-ciltleri-7015218
Melih Aşık,Geliyorlar,14 Eylül 2023,"Son iki günde peş peşe iki video izledik… Birisinde bir TIR boş bir arsaya giriyor, arka kapak açılıyor, içinden çıkan genç erkekler koşa koşa aynı istikamete yöneliyor, gözden kayboluyorlar. İkinci video Kuşadası sahilinde çekilmiş... Kıyaya yanaşan lastik bottan 30 - 40 sığınmacı fırlıyor.. Üzerlerindeki can yeleklerini yere fırlatarak belli bir istikamete doğru koşuyor ve kayboluyorlar. Dikkati çeken nokta... Kaçakların yere ayak basınca tek sıra halinde belli bir istikamete doğru koşmaları... Sanılır ki onları getiren insan kaçakçıları yer de temin etmiştir. Şehre dağılsalar belki yakalanacak, belki halkın tepkisiyle karşılaşacaklar. Çok muhtemelen önceden ayarlanmış bir yere koşup gizleniyorlar... 1- Bu kadar adamın birden gözden kaybolabilmesi ortada başarılı bir kaçakçılık organizasyonu bulunduğunu gösteriyor. 2- Peki Kuşadası’na gelenler kimler? Neden Güneydoğu sınırından değil de denizden geliyorlar? Bunlar İtalya ve Yunanistan’a girmeye niyetlenip oradan geri püskürtülenler olmasın! 3- Türkiye’ye şimdilik savaşlardan kaçanlar geliyor. Yakında Avrupa’ya göçenler gibi iklim krizine bağlı olarak gelen kitleleri göreceğiz. Sorunun hafifleyeceğine ilişkin umut olmadığı gibi tam tersine ağırlaşacağı görülüyor. Bu ciddi sorunu ciddiyetle ele almak zorundayız. Çünkü bu ülke halkına yaşayacak yer kalmıyor. CANLAR Televizyon haber merkezlerine uyarı... Sevgili arkadaşlar... Eşim, sizin bazı cümlelerinize fena halde üzülüyor. Son haftalarda birkaç kez oldu... Falanca ormanlık alanda yangın meydana geliyor. TV ekranında alevler yükselirken spiker konuşuyor: “Yangında can kaybı olmadı.” Eşim işte bu söze fena halde takılıyor... Diyor ki: - Bu yangında nasıl can kaybı olmaz... İnsanlar ölmemiş iyi. Ama yüzlerce kedi, köpek, tilki, tavşan, sincap, kuş, karınca, böcek alevler arasında kavruluyor. Can çekişerek ölüyor. Onlar can değil mi? Ormanlardaki canlılar insanlardan mı ibaret? Orası insanlardan çok hayvanların yaşam alanı değil mi? Lütfen bütün canlara saygılı olun... Onların yanarak ölmesini olağan göstermeyin... İnsan kaybı olmadı, deyin ama can kaybı olmadı, demeyin. KOÇ MÜZESİ Eyüp - Kadıköy vapurunda bir anne ve 7 yaşlarındaki oğluyla tanıştık. Anne oğlunu Rahmi Koç Sanayi Müzesi’ne götürmüş, oradan Kadıköy’e dönüyorlardı. Sohbette söz müzenin giriş fiyatlarına geldi... Müze kart geçmiyormuş. Giriş büyükler için 160 lira, öğrenciler için 80 liraymış... Toplam 240 lira... Doğrusu çok para... Bir çocuk oraya tek başına gidemez. Mecburen velisiyle gidecek. İçeride bir kahve içimi ve yol parasıyla birlikte müze gezisinin maliyeti aileye en az 500 lirayı bulur. Orta sınıftan bir aile için bile büyük rakam bu... Evet, müzenin de masrafı vardır. Ancak müze ticari işletme değildir. Kültür hizmetidir. Koç Holding diğer alanlardaki kârlarından küçük bir bölümünü bu kültür hizmetine ayırabilir. Giriş fiyatını düşürebilir. Bu arada en azından çevredeki okullara haftada bir müzeyi ücretsiz gezme olanağı tanınabilir. Eğer gelecek kuşakların aydınlanmasına hizmet etmiyorsa… Bir müzenin varlığı amacına ulaşmış sayılabilir mi? İYİ’LİK! Parti Genel Başkanı Meral Akşener  CHP’yi haftalardır gagalıyor... Son olarak “81 ilde seçime kendi adayımızla gireceğiz” açıklamasıyla CHP’nin yerel seçim şansını sarstı. Derken partinin kurucu üyelerinden Ayhan Erel bir TV kanalında: - İzmir’i keşke iktidar yönetse 5 yılda ayağa kaldırır, demesin mi? Aynı gün İP’nin İzmir Belediye Başkan adayı Prof. Ümit Özlale konuştu: - İzmir Belediyesinde çok fazla bankamatik eleman var, ben başkan olursam 63 bin çalışanın yarısını işten çıkarırım, diyerek tartışmalara girdi. İyi Parti giderek CHP’ye karşı darbeleri artırıyor. Kimi gözlemciler “Meral Hanım var gücüyle iktidara çalışıyor” derken, bir dostumuzun yorumu şöyle: - Meral Hanım CHP’yi siyasi haritadan silmek, böylece 2028 seçiminde muhalefet liderliğini ele almak niyetinde… Bu seçimde zaten şansı yok. İyisi mi CHP ile uğraşarak prim yapayım, 2028’de başa güreşeyim, diye düşünüyor olabilir. JAPON Milli takımın önce Ermenistan beraberliği, ardından Japonya’ya yenilgisi her kesimde tepki yarattı. Özellikle sahamızdaki Ermenistan beraberliğine tepki büyük oldu. Futbolcu-larımız eleştirildi, hakarete uğradı. Acaba millilerin başarısızlığında suçlu sadece futbolcular mıdır?",https://www.milliyet.com.tr/yazarlar/melih-asik/geliyorlar-7005116
Melih Aşık,Bugün dündür,07 Eylül 2023,"Memleketin sorunları dağlar gibi... Ama siyaset sahnesinde sabahtan akşama dek ne çözüm konuşuluyor ne farklı fikir ortaya atılıyor ne geleceğin Türkiye’sine ilişkin dişe dokunur bir söz işitiliyor. Bilge siyasetçi Prof. Turan Güneş, 1961 yılında Hürgün gazetesine yazdığı yazıda bakın ne demiş: “Ülkemizde birçok siyasi parti var. Her gün de durmadan yenileri kuruluyor. Bizde vatandaşları bir tarafa bırakalım, bu siyasi partilerin kurucuları bile partilerinin iktidara geldiklerinde ne yapacaklarını bilmezler. Bir şeyi açıkça ifade edeyim: Ben kaç yıldır siyasi hayatın içinde ve ileri gelen siyasetçilerimizin yanındayım. Toplumumuzun herhangi bir meselesini derinlemesine konuştuğumuzu hatırlamıyorum. Biz partiler arası siyasi mücadeleyi düşünür, taşınır, iyi de yürütürüz. Ama bu mücadeleyi niye yaptığımızı pek bilmeyiz. Partiler içindeki hizipler de böyledir. Herkes başa geçmek için çekişir ama başa geçince ne yapacağını hiç düşünmez. Bütün bunlar siyasi hayatımızın tam bir fikir yoksulluğu içinde bulunduğunu, düşünürlerimizin de doğrusu bu ya, kendilerinden bekleneni yapmadığını gösteriyor.” *** Dünden bugüne değişen bir şey yok. Siyaset genelde kısır itişmelerden ve boş sözlerden ibaret. “Medya Düşünürleri” de boş sözlerde keramet arayıp duruyor, satır aralarında derin mesajlar varmış, kodlar çözülürse ülkenin geleceği aydınlanacakmış gibi yorumlar yapıyor. Hep birlikte boş yapıyoruz! KÜLTÜR FİZİK Yeni ders yılında ilk ve orta okullarda öğrencilere sabah ders başlamadan önce 15 - 20 dakika kültür fizik hareketleri yaptırılacakmış... Amaç obeziteyi önlemek olacakmış. Bunları duyunca aklıma yedek subay öğrencilik günleri geldi. Her sabah ders başlamadan jimnastik zorunluydu. Gerçi üstümüzü çıkarmaya çalışırdık ama yine de terler, derslere terli terli girerdik. Yorgunluk yanında... Vücutlar kokar, ter soğurken bir de rüzgâr alırsanız ertesi gün yataktan yarı hasta kalkardınız. Okul öğrencilerine hafif hareketler de yaptırsanız terleyecekler, derse o şekilde girince sorunlar yaşayacaklardır. Bu şekilde obezite ne kadar önlenir bilmiyoruz. Ama günlük giysilerle jimnastik yaptırmanın sonuçlarının iyi düşünülmesini ve kararın iyice gözden geçirilmesini tavsiye ediyoruz. DOĞU Değerli bilim adamı rahmetli Prof. Ekrem Akurgal, Doğu’nun Batı’dan geri kalma nedenlerinden birini şöyle izah ederdi: “Doğu’ya bakıyorsun birisi bir şey icat ediyor kaç bin sene aynı kalıyor. Çünkü hiç kimse ustasından iyi olmak iddiasında olamıyor. Aynı fikirler Yunan’a geliyor. Stil değişiyor. Çünkü herkes birbirini tenkit ediyor ve geçmeye çalışıyor. Yunanistan’da demokrasi o şekilde ortaya çıkıyor.” Demokraside mücadele vardır. Otoriter ilişkilerde saygı adı altında yeni nesiller bastırılır, geri bırakılır... OYUNCU CHP Grup Başkanı Özgür Özel, parti içi özeleştiri yaparken diyor ki: “Bu zamana kadar ‘Oyuna gelmeyelim’, ‘Buna tepki vermeyelim, barolar tepki versin’, ‘Buna tepki vermeyelim, sivil toplum tepki versin’, ‘Buna bir şey demeyelim, yanlış anlaşılmasın’, ‘Seçimler yaklaşıyor, oyuna gelmeyelim’ dedik. Bunları hep yaptık ve uyuduk.” *** Milyonlarca insanın oyunu temsil eden bir siyasi parti ağzını açmaya korkar mı? Korkmaması gerekir. Peki kim korkar? Koltuklarını kaybetme endişesindeki yöneticiler korkar... Onlar oyuna gelmeyelim diye ağızlarını açmazken bir de bakarlar parti oyuna gelmiş, seçim kaybedilmiş. Geçmiş ola! V-OLEY Voleybol kadın milli takımının Avrupa şampiyonluğunu Meclis’te üç parti kutlamamış: Saadet Partisi, Hüda Par ve Yeşil Sol Parti... Yendiğimiz Sırplar bile kutladı takımımızı... Kimi partilerin (CHP’nin Meclis’e soktuğu Saadet dahil) kendilerini Sırplardan bile daha yenik hissetmesi tabii üzüyor hepimizi... TWEET “Şort giyiliyor diye binlerce genç kızın gönderilmediği o voleybol alanlarından, Avrupa’nın en iyi voleybol takımı çıktı” ŞEFTALİ Şeftalinin en lezzetli olduğu mevsimdeyiz. Kayısı da ona eşlik ediyor. Bu mevsimde aklımıza o eski fıkra düşer... Anlatalım biraz lezzetlenelim... Bir fabrikada işçilerin başında duran şeflerden birinin adı Tali imiş... Şef Tali bir gün işe gelmemiş... İkinci gün de gelmeyince müdür bey meraklanmış, yardımcısını şef Tali’nin evine göndermiş... Adam kapıyı çalmış. Bir kadın açmış. Adam sormuş: - Şef Tali burada mı oturuyor? - Burada oturuyor ama kendisi evde yok, demiş kadın... - Peki siz nesi oluyorsunuz? Kadın “r” harfini söylemezmiş... - Ben kayısıyım, demiş...",https://www.milliyet.com.tr/yazarlar/melih-asik/bugun-dundur-7001834
Melih Aşık,Koltuk peşinde,09 Eylül 2023,"Yerel seçime şunun şurasında 6 ay kaldı... Yerel seçim hayatımızda neleri değiştirecek, neleri değiştirmeli? Hangi alanlarda daha iyi uygulamalara, daha iyi çözümlere, daha iyi projelere ihtiyacımız var? Beklenirdi ki, seçime 6 ay kala bunlar tartışılsın... Ne var ki, siyasi partiler bunları tartışmak yerine vakitlerini birbirlerini suçlamakla, ittifak manevraları yapmakla, alengirli konuşmalarla geçiriyorlar... Mevcut belediyeler 5 yıllık dönemi nasıl geçirdiler? Neleri başardılar, neleri başaramadılar? Hayatı ucuzlatmak için ellerinde hangi imkânlar vardı, bunları ne kadar kullanabildiler? Ulaşımda neler yaptılar, neleri yapamadılar? Neden depreme karşı gereken önlemler yeterince alınamadı? Konut yatırımları ne durumda? Şehirleri rantçılara karşı neden koruyamadılar? Şu sırada tartışılması gereken daha verimli ve nitelikli bir belediyeciliğin nasıl yapılacağı olmalıydı. Belediyelerin yaşadığı zorluklar konuşulmalıydı? Bizim partiler hiç bu havalarda görünmüyor... STADYUM Fenerbahçe Kulübü Başkanı Ali Koç stadın adına “Atatürk” ü eklemek için hazırlıkları sürdürürken... Spor yazarı Asena Özkan Beşiktaş Stadından “İnönü” adının çıkarılmasını eleştirdi. Bakın ne yazdı: “... Bu spor sahasının adı ‘İnönü Stadı’dır… Stadın temeli 19 Mayıs 1943’te atıldı ve stada ‘İnönü’ adı verildi. 1947’de açılan stadın adı 1952’de 2. Menderes Hükûmeti tarafından ‘Mithatpaşa Stadı’na dönüştürüldü. 1998’deyse Gençlik ve Spor Genel Müdürlüğü ile Beşiktaş Kulübü arasında imzalan sözleşme ile 49 yıllığına kiralanınca da adı ‘Beşiktaş İnönü Stadı’ olarak değiştirildi. Adı “Beşiktaş Park” değil “Beşiktaş İnönü” stadıdır. HOVARDALIK Bizim kulüpler transferde parayı bilgi ve bilinç ile harcıyorlar mı? Galatasaray’dan birkaç örnek... Geçen yıl transfer sezonunda Portekiz’den Haris Seferoviç adlı bir santrfor kiralanmıştı. Bedeli 3 milyon euro (90 milyon liraydı) Sefer, 10 lig maçında hiç gol atamayınca gözden çıkarıldı, ara transferde yarı fiyata başka kulübe kiralandı. Avusturya’dan 19 yaşındaki Yusuf Demir alındı. 4 yıl için 6 milyon euro (170 milyon lira) bedelle transfer anlaşması imzalandı. Yusuf bir yılda topu topu 6 maçta oyuna sonradan girdi. Toplam 130 dakika oynadı. Çoğu maçta yedek bile soyundurulmadı. Bu yıl Basel’e kiralandı. GS, transfer taksitlerini paşa paşa ödüyor. Danimarka’dan geçen yıl Mathias Ross adlı stoper alındı. 1 milyon 750 bin euro (50 milyon lira) bedelli anlaşma yapıldı. Mathias Ross tek bir lig maçında oynamadı. Yedek bile olamadı. Bu yıl Hollanda’nın NEC takımına kiralandı. Kulüp transfer taksitlerini ödemeye devam ediyor. Ebrar Karakurt ve Zehra Güneş... Bundan 10 yıl önce 13 yaşında Vakıfbank Voleybol kulübünün yıldız takımında birlikteler... Bugünkü başarılara 10 yıl boyunca gece gündüz devam eden antrenmanlar, maçlar, seyahatler, kamplarla ulaşıldı. Tabii sadece onlar değil, bütün takım,         dünyanın en iyisi olmayı durup dinlenmeden çalışarak bin bir fedakârlıkla başardı. HALİÇ İstanbul Büyükşehir Belediyesi İBB, bir süre önce Marmara ve Boğaz’da yeni hatlar açtı... Bu hatların son derece yararlı olduklarını baştan belirtelim... Zaman zaman Bostancı’da kalkıp Moda ve Kadıköy’den Kabataş’a giden hattı kullanıyoruz. Dün de Kadıköy’den kalkarak Kasımpaşa, Fener, Hasköy, Sütlüce’ye uğrayarak Eyüp Sultan’a ulaşan hattı kullandık. Bu hat hem ulaşımı kolaylaştırıyor hem size harika bir Haliç gezintisi sunuyor... İyi güzel... Ne var ki bu hatlarda yolcu az, çalışan motorlar çok büyük... Daha küçük tekneler üretilmeli bu hatlarda öyle tekneler işlemeli. Aksi takdirde bu hatlar yakında yolculuk mazot masrafını karşılamıyor diye iptal edilebilir. Yazık olur... ANKARA Bağımsız Türkiye Partisi Genel Başkanı Hüseyin Baş, Ankara Belediye Başkanı Mansur Yavaş’ı telefonla aramış. Yolsuzlukları sormuş. Anlatıyor: “Kendisi göreve gelir gelmez yaklaşık 4 milyar TL’lik yolsuzluğa ilişkin 96 suç duyurusunda bulunmuş. O günkü güncel döviz değeri yaklaşık 1 milyar dolar olan bu dosyaların 13’ü hakkında takipsizlik kararı verilmiş ve sadece 2 dosyaya dava açılmış, 81 dosya halen bekletilmekteymiş.” Mansur Yavaş suçluların korunduğu görüşündeymiş.",https://www.milliyet.com.tr/yazarlar/melih-asik/koltuk-pesinde-7002766
Melih Aşık,Dil bayramı,23 Eylül 2023,"Önümüzdeki hafta “Dil Bayramı”nın 91. yılını kutlayacağız… Atatürk’ün katılımıyla 1932 yılında düzenlenen I. Türk Dili Kurultayı’nın açılış günü olan 26 Eylül’ü her yıl “Dil Bayramı” olarak kutluyoruz. Dilimiz güzeldir. Arapça ve Farsçadan arındıkça daha da güzelleşiyor. Bu dille her şeyi ifade edebileceğimizi Yaşar Kemal’den Aziz Nesin’e, Nazım Hikmet’ten Orhan Kemal’e, Sabahattin Ali’den Sait Faik’e nice şair ve yazarımız eserleriyle ispatlamıştır. Dilin Türkçeleşmesinde TRT’nin çabalarına da büyük yer açmamız gerekir. TRT, kurulduğu 1960’larda sürekli Türkçe sözcükler kullanarak onların dile yerleşmesinde etken oldu. Yeni sözcükler ilk zamanlar garip gelmişti. Türk Dil Kurumu alaya alındı. Zaman içinde alıştık. Benimsedik. Bakın TRT’nin desteğiyle hangi sözcükler eskilerin yerini aldı: “...anlayış, bakan, basın yayın, barış, başarı, başkan, bilgi, bilim, birim, çoğunluk, dayanışma, değerli, deneme, dönem, duygu, düzenlemek, egemenlik, eğitim, emekli, etki, genel, gelir, gelişme, gerekli, görev, işçi, katkı, kazanım, kesim, kişisel, kural, kurum, kuruluş, okul, öğretmen, öğretim, ödül, önemli, örnek, özel, özgüven, salgın, savcı, sayın, seçim, sevinç, sonuç, soru, sorun, sorumlu, süreç, üretim, üretken, tepki, tüketim, tüketici, yarışma, yaygın, yönetici, yönetmek…” vs... Günümüzde ne yazık ki dilimizi Türkçe temelinde geliştirmek için eskisi kadar çaba gözlenmiyor. Bu da ayrı bir ayıbımız. TARIMSAL Basınımızda eskiden tarım yazarları vardı. Artık pek kalmadı. O yüzden Birgün gazetesinde Özge Güneş adlı genç hanım yazarın tarım yazılarını görünce mutlu olduk... “Sözleşmeli Üretimin Usul ve Esasları”, “OVP’nin tarım - gıda politikaları karın doyurmuyor”, “1 kilo domates 1 ekmek etmiyor”, “Fındığın fiyatını kim belirliyor?” gibi başlıklar taşıyan yazıları okuduk. Özge Güneş tarım sorunlarını titizlikle araştırmış, halka yansımalarını değerlendirmiş... Bilgilendirici yazılar ortaya çıkmış... Siyasi partiler tarımla bu kadar ilgilenmiyor... CHP’nin tarım danışmanı vardı, geçen dönem görevi sonlandırıldı. Eğer milletçe aç kalmak istemiyorsak... Hem siyasette hem medyada tarım üzerinde daha fazla durmak zorundayız. BECCARİA Ünlü ceza hukukçusu Cesare Beccaria (1738- 1794) hükümlülere verilen cezanın amacını ve sınırlarını anlatırken diyor ki: “Cezaların amacı suçlunun kendi yurttaşlarına karşı zarar vermelerini engellemekten ve başkalarının benzer eylemlerde bulunmalarını önlemekten başka şey değildir. Bu nedenlerle söz konusu cezaların oranları ve yöntemleri öyle seçilmelidir ki, bunlar insanların ruhları, zihinleri üzerinde çok kalıcı ama suçlunun bedeni üzerinde en az üzücü iz bırakacak biçimde olsunlar.” Ceza hukukunda ve felsefesinde mahkûmu özgürlüğünden yoksun bıraktıktan başka bir de bedensel çöküntüye sürüklemek yer almıyor. Hapiste iki yılı dolduran 80 yaşını aşkın 28 Şubat mahkumu 5 generalin sağlık durumu hakkında olumsuz haberler çoğalırken hukukun yüz yıllardır geçerli ilkelerini de unutmamak gerekir diye düşünüyoruz.. İTÜ Ülkemize 250 yıldır mühendis yetiştiren İTÜ’nün öğrencileri dertli… Nedir derdiniz arkadaş, diye sorunca sıralıyorlar… * Öğrenci yemek ücretlerinin bir yıl içinde üç katına çıkarılması, * Yurt ücretlerine % 75 oranında zam yapılması, * Spor tesislerine öğrenciler için % 150, çalışanlar için % 600 düzeyinde zam yapılması. Öğrenciler soluklanıp devam ediyor: * En vahimi, binlerce çalışana ve öğrenciye hizmet veren yemekhanemizin kapatılarak özel sektörden hizmet alımı için ihaleye gidilmiş olması... Kendi işçileri ile yemeğini yapan İTÜ bu yanlışa düşmemeli. Bu hizmet ticarileşirse kalite düşer, öğrencinin altından kalkamayacağı fiyatlar ortaya çıkar. FİLMLER Gazeteci arkadaşım anlatıyor.. Geçenlerde torunum bize misafir gelmişti. Ona çizgi film izlettirmek istedik. Yaklaşık 10 ayrı kanalda çocuk filmi gösteriliyordu. Kanallar arasında dolaşırken dikkat ettim. Bu filmlerin hemen hiçbirinde kaç yaş için uygun olduğuna ilişkin bilgi yoktu. Yani 2,5 yaşındaki çocuk da 8 yaşındaki çocuk da aynı filmi izliyordu. Böyle bir şey olabilir mi? Filmler gösterilirken kaç yaş aralığındaki çocuklar için uygun olduğu belirtilmez mi? Bu filmleri denetleyen bir kurum yok mu bizde? Ayrıca içerikleri çocuklara yararlı mı, bunun da denetlenmesi gerekir... BİLİM Mehmet Ali Kılıçbay dostumuz saf saf sormuş: - ABD veya Fransa’da üniversiteler neden devlet adamlarının değil de bilim adamlarının, sanatçıların vb. adlarını taşıyorlar? Bizim de elbet dünya çapında bilim adamlarımız vardır... Örnek, matematikçi Cahit Arf veya tarihçi Halil İnalcık.. Ancak adlarını birer üniversiteye vermek kimsenin aklına gelmemiştir. Nobel ödüllü bilim adamımız Aziz Sancar’ın adı da çok çok bir liseye verilebilmiştir. Batı ülkelerinde sokak ve caddelere de daha çok bilim adamları ve sanatçıların adları verilir. Örneğin Paris’te yaklaşık 89 sokak ve caddeye matematikçi adları verilmiştir. İstanbul’da “İşkembeci Yaver” sokağı vardır ama ünlü fizikçi veya matematikçilerin adını taşıyan sokak pek yoktur.. Bizde siyaset, bilime yüz vermiyor!",https://www.milliyet.com.tr/yazarlar/melih-asik/dil-bayrami-7009462
Melih Aşık,Yeni Ayasofya,16 Eylül 2023,"Ayasofya Camisi uzun sürecek bir onarım ve restorasyona alınıyor... Çelişkili söylentiler ortaya atılırken... Kültür Bakanlığı yaptığı açıklamada yapının ibadete kapatılmayacağını bildiriyor... Öte yandan Sultanahmet Meydanı’nda üç yıl önce boşaltılan eski Tapu Kadastro Müdürlüğü binasındaki müze çalışmaları kısmen tamamlandı. Ayasofya’nın depolarında yer alan ve camiye dönüştürülmesi sırasında buraya taşınan eserler ziyarete açıldı. Bu yeni Ayasofya Müzesinde, ilk inşa tarihinden bugüne Ayasofya’nın tarihi ve geçirdiği değişimler dijital içeriklerle anlatılıyor. Aslında bu süreçte büyük bir fırsat kaçırıldı. Burası pekâlâ bir Bizans Müzesi olabilirdi. Ayasofya’nın eski müdürlerinden Erdem Yücel diyor ki: - Atina’da ve Venedik’te Bizans müzeleri vardır. Bizans’ın başkenti olmuş İstanbul’da böyle bir müzenin olmayışı büyük eksikliktir. Ayasofya başta olmak üzere, İstanbul Arkeoloji Müzeleri, Antalya Müzesi, İzmir Müzesi, Selçuk Müzesi dâhil pek çok müzede çok sayıda Bizans eseri var. Zengin bir müze oluşturabilirdik, yapamadık. Yapmadık...’’ Aslında kuramadığımız başka müzeler de var... Başta Şehir Müzesi ve Doğa Tarihi müzesi geliyor. İstanbul gibi bir şehirde bu iki müzenin mutlaka bulunması gerekirdi. Ayrıca bir Mimar Sinan müzesi, Bilim ve Teknoloji müzesi, Mutfak müzesi, Müzik müzesi çoktan kurulmalıydı. İstanbul’un rantını yedik ama tarihini çok ihmal ettik.... ÖRSAN CHP’de değişimi gerçekleştirmek için Cumhuriyet ilkelerine bağlı, koltuk ticareti yerine gerçekten siyasi mücadele yapacak kadrolara ihtiyaç var. Genel Başkanlığa aday Özgür Özel düzgün bir kişilik ama bu görev için güven vermiyor… Siyasi hayatı Kemal Kılıçdaroğlu’nu desteklemek ve savunmakla geçen Özel’in yüz seksen derece çark ederek doğru istikamete yürüyeceğine pek ihtimal verilmiyor. Bu göreve aday bir başka isim de Prof. Örsan K. Öymen... Felsefe profesörü Örsan K. Öymen, yıllardır CHP içinde siyaset yapıyor. Parti Meclisi’nde bir dönem görev aldı. Son dönemde de “İlke ve demokrasi hareketinin programını hazırladı. Hareketin içinde ünlü isimler var... Bunlar arasında Nur Serter, Necla Arat, Türker Ertürk, Uluç Gürkan, İsa Gök, Dilek Akagün, Süheyl Batum gibi isimler özellikle dikkati çekiyor. Prof. Örsan Öymen liderliğindeki hareket, CHP için yeni bir şans ve umut olarak görülüyor. TERBİYE Cumhuriyet tarihini okurken kenarda kıyıda kalmış çok ilginç bilgilere rastlıyoruz. Örneğin... “Seyyar Terbiye Sergisi” diye bir şey duymuş muydunuz? Biz duymamıştık... Neymiş Seyyar Terbiye Sergisi... Üç vagonlu bir trendir bu... Milli Eğitim Bakanlığı ve TCDD’nin beraber hazırladığı bu tren, 1930’larda Ankara, Kırıkkale, Yerköy, Fakılı, Kayseri, Şarkışla, Sivas, Zile, Amasya, Havza, Samsun gibi demiryolunun ulaştığı şehir ve kasabalarda belirli süre kalıyor... Bu vagonlarda eğitimdeki son yenilikler, halk sağlığına ilişkin faydalı bilgiler sergileniyor. Eğitim cihazları, beden sağlık bilgisine ait filmler, afişler, kitaplardan oluşan ekipman ile bir doktor, bir maarif müfettişi de bulunuyor. Cumhuriyet hükümetleri Anadolu’da halkı eğitmek için böyle projeler uygulamış. DENİZ MÜZESİ Perşembe günü (7 Eylül) Beşiktaş’taki Deniz Müzesini bir dostumuzla birlikte yeniden gezdik. Gezinin sonunda müzenin giriş katındaki kafeye oturduk. İki kahve söyledik. Hesap geldi. Bir fincan latte kahve 96 lira... Orada bu kadar lüks kafeye gerek var mı? Arkadaşımız tuvalete gitti, gitmesiyle gelmesi bir oldu. Ne oldu? Sular kesikmiş tuvaletler kapalı... Müzede bir de deniz eserleri kitaplığı açılmış. Girip kitaplara bakmak istedik. Giremedik. - Burada yalnızca bilimsel araştırma yapacak kişiler çalışabiliyor, dedi görevli asker, onun için de form doldurup Deniz Kuvvetleri Komutanlığından izin almak gerekiyor... İnternette bir kitap kataloğu var mı? Yokmuş... Birkaç dakika izin isteyerek kitaplara göz attık. Güzel eserler vardı. Değerli kitaplar kilit altına alınır, geri kalan bölüm okuma meraklılarına açılabilirdi. Gerek görülmemiş!",https://www.milliyet.com.tr/yazarlar/melih-asik/yeni-ayasofya-7006180
Melih Aşık,Oku kardeşim...,19 Eylül 2023,"Yazar Yavuz Alogan, Veryansın TV’deki yazısında, sokakta, ulaşım aracında, evde, yatakta, yemekte, tuvalette, her yerde başını cep telefonuna eğmiş “reels” denilen kısa video akışına takılan insanın neler gördüğünü anlatıyor: “...Mesela bir genç, zekâ kıvılcımları saçan komik bir video seyredip kahkahalara boğuluyor, neşeleniyor; hemen ardından tarikat şeyhiyle evlendirilen küçük kız çocuğuyla ilgili bir video izleyip öfkeleniyor; hemen sonra Cumhuriyet’in elden gittiğini anlatan bir video izleyip umutsuzluğa kapılıyor; fakat sonra bir siyaset esnafının atıp tutmalarını izleyip umutlanıyor; Madımak katliamı davasının düştüğünü anlatan bir video izleyip sinirleniyor; ardından, gencin ifade edemediği bastırılmış duygularını dile getiren bir ajitatörün öfkeli videosunu izleyip coşkun bir cesaret kazanıyor; kaçak göçmen cinayetiyle ilgili bir video izleyip korkuya kapılıyor; arada kürdilihicazkâr bir şarkı dinleyip efkârlanıyor; derken pornografik bir klip izleyip uyarılıyor..” Bütün bu duygu iniş çıkışları bir dakikalık aralıklarla cereyan ediyor. Peki, o insan hangi konuda fikir edinmiş oluyor? Zihninde ne tortu kalıyor? Yoksa beyni sadece bir görüntü çöplüğüne mi dönüşüyor? Bilgilendiğini sanırken boşuna vakit mi geçirmiş oluyor? O yüzden “okuyun”, diyor Yavuz Alogan, okumayı ihmal etmeyin. Özellikle gençleri ve çocukları sosyal medyadan uzak tutup onlara okuma alışkanlığı aşılayın... KADER Medyada günübirlik yayınlanan haberlerden biri daha... Bu defa DW adlı Alman kanalı yayınlıyor: “AFAD, İstanbul’da beklenen deprem için en riskli 15 ilçeyi açıkladı. Uzmanlar uyarıyor: Orada yasayan vatandaşlarımızın bu konuda mutlaka bilinçli olması ve depremin olacağı zamanı beklemeden, şimdiden çözüm üretmesi gerekiyor.” Sözü geçen ilçelerde 2 milyondan fazla insan yaşıyor.. Peki, bu insanlar nasıl çözüm üretecekler.. Evlerini bırakıp kiraya mı çıkacaklar.. İyi de kiralar aylık 10 bin liradan başlıyor.. Veya banka kredisiyle yeni konut satın alacaklar.. Para yok, konut nasıl satın alınacak? Tabii banka kredisiyle.. Peki, sizin konut kredilerinden haberiniz var mı: Bir bankacı dostumuz hesap çıkarıyor: “Bankalar şu an konut kredisinde aylık ortalama yüzde 3,23 faiz uyguluyor. Bu orana göre 180 ay vadeli 2 milyon TL kredi çekildiğinde aylık ödeme 64 bin 812 lira, toplam ödemesi ise 11 milyon 666 bin lira oluyor. Mevcut durumda 9 milyon 666 bin lira faiz yükü doğuyor.” Halk çözüm bulamaz... Çözümü hükümet ve belediyeler bulacak.. OKUL MERAKI Okurumuz Saniye Akkoç yazıyor: - Geçen hafta İstanbul’da iki ilçede, tesadüfen iş hanının üst katlarında özel lise gördüm. Alt taraf, ticari işletme, üst katlar okuldu… Biz de Kadıköy Hasırcıbaşı’nda bir apartmanın ikinci katına aynen böyle özel lise tabelası asıldığını fark ettik. Bunlar bahçesi olmayan... İş yerlerinin arasına sıkışmış, teneffüs alanı bulunmayan, öğrenim görmeye uygun olmayan gürültülü mekânlar... Özel okul için bu tür yerlere “uygundur” raporu verilmesi doğru mu? AYNASI Türk edebiyatının ünlü simalarından Ziya Paşa’nın (1825 - 1880) bir beyti vardır ki dilden dile dolaşarak bugünlere kadar gelir: “Ayinesi (aynası) iştir kişinin lafa bakılmaz, Şahsın görünür rütbe-i aklı eserinde.” Efsane hocalarımızdan Prof. Seha Meray bu ünlü sözü Türk siyasetine uyarlamış ve şöyle demiştir: “Ayinesi laftır kişinin işe bakılmaz” Bizde ağzı iyi laf yapanın işi de iyi yaptığı farz edilir, toplum yıllardır bu yanılgının peşinde koşar durur.. KUNTER Özgür Özel ile birlikte Prof. Örsan Kunter Öymen de CHP genel başkanlığına adaylığını koydu ama medya onu adeta yok sayıyor. Prof. Öymen’in öne çıkmasından bir endişe var sanki. Oysa parti içi muhalefet her zaman iyidir, partiye egemen olanları kendilerine çekidüzen vermeye yöneltir. Hem değişim iste hem parti ilkelerini savunanları (başkanlık şansları olmadığını bile bile) dışlamaya çalış, pek mantığa uymuyor!",https://www.milliyet.com.tr/yazarlar/melih-asik/oku-kardesim-7007459
Melih Aşık,Ayak ve yorgan,21 Eylül 2023,"Öğretmen Ali Özdemir, ayağını yorgana göre uzatmadığı için sıkıntıya düşen bir toplumu resimliyor. Dini bayram tatilleri 9 gün olsun. 3 - 5 cm kar yağınca okulları tatil edelim. 40 - 45 yaşında emekli olunsun. Üniversitelerin kadrolarını eş, dost, akrabaya tahsis edelim. Senede sadece 1 - 2 ay kullanılan yazlık evlerimiz olsun. Yunan adalarında tatil yapalım. Otomobilimizi her yıl yenileyelim. Verimli tarlalara binalar dikelim. Demir ve deniz yolu taşımacılığına yüz vermeyelim. 100 metrekarenin altındaki evlere burun kıvıralım. Her sene cep telefonu yenileyelim. 500 metrelik mesafeye arabayla gidelim. Ramazan’da lüks otellerde şatafatlı iftarlar verelim. Her öğünde sofraya 10 - 20 çeşit yiyecek dizelim. Meclise 600 vekil (?) dolduralım. Lüks ötesi camiler yapalım. Sınıfta kalmayı kaldırıp asalaklığı teşvik edelim. Günde 10 saat TV izleyelim. Sosyal medya hesaplarında zevzeklik edelim. Kütüphanelere uğramayalım. Dünyanın 100 ülkesine hibeler verelim. Az ilaç yazan tutumlu hekimleri dövelim. Sahte hastalık raporları alıp işten kaçalım. Ev ve iş yerlerinin lambalarını 24 saat yakalım. Günde 30 milyon paket sigara içelim. Vasıfsız, planlama ve bilime düşman tiplere oy verelim. Hem zenginler gibi yaşayacak hem fakirlikten şikâyet edeceksin. Böylesi pek tutarlı olmuyor! GÜLDİKEN İYİ PARTİ Genel Başkanı Meral Akşener CHP’yi ve Kılıçdaroğlu’nu biraz daha yıpratmak için bagajında ne varsa ortaya döküyor. Bunu yaparken de kabul edelim, Kemal Kılıçdaroğlu’nun CHP’ye oy ve gönül verenlerce daha iyi tanınmasını da sağlıyor. Son açıklamasında diyor ki: “Sayın Kılıçdaroğlu, Abdullah Gül’ün adaylığını bana söyledi. Arkadaşlarımın kabul etmeyeceğini söyledim. Sayın Abdullah Gül’ü Cumhurbaşkanı adayı yapmadığım için kıyma makinesinden geçirildim.” 2014 yılında İslami kesimden Ekmeleddin İhsanoğlu’nu cumhurbaşkanı adayı ilan eden Kemal Kılıçdaroğlu 2018 de de bu göreve AKP kurucularından Abdullah Gül’ü layık görmüş. CHP Genel Başkanı’nın tek başına yaptığı tercihlerdeki isabete ve tercih edilen kişilere bakılınca. Partinin bugün içine düştüğü duruma şaşırmak olası mı? KAHRAMAN PİLOT Menderes ilçesinde çıkan orman yangınını söndürmek için havalanan helikopter Tahtalı Barajı’na düştü. İkisi Kırgızistan uyruklu üç kişilik mürettebat kazada yaşamını yitirdi. Kırgız pilotların cesetleri sudan çıkarıldı. Türk görevli Mehmet Akif Tutuk‘un cesedini çıkarma çalışmaları dün sürüyordu. Orman yangınlarını söndürmek için uğraşırken ölenler birer kahramandır. Kahraman muamelesi görmeli. Yunanistan’da bir süre önce orman yangını söndürmek isterken düşen uçağın iki Yunan pilotunun cenaze töreni yapıldı. Pilotlardan birinin cenaze törenine Başbakan, diğerine Cumhurbaşkanı katıldı. Türkiye’de de yangın söndürme işlemi sırasında hayatını kaybeden yabancılar törenle uğurlanmalı, vatandaşlara şehit muamelesi yapılmalı, şehit maaşı bağlanmalıdır. Yangınla savaşmak cephede düşmanla savaşmak kadar tehlikeli ve kutsal değil midir? D. MÜZESİ Beşiktaş’taki Deniz Müzesi’ne ilişkin kimi eleştirilerimiz olmuştu. Millî Savunma Bakanlığı Basın İrtibat Şubesi’nden bir görevli aradı. Fevkalade nazik bir hanım subay, konuyu soruşturduklarını anlattı, sonucu aktardı. Müzedeki kafenin fiyatlarının çok yüksek olduğunu yazmıştık. Kafenin ihaleyle sivil bir kuruluşa verildiğini, o yüzden müdahale etmek durumunda olmadıklarını belirtti. Ziyaret ettiğimiz gün müzede sular kesikti. Meğer belediye o gün yol tamiri gerekçesiyle suları habersiz kesmiş, bizim ziyaretimiz aynı güne rastlamış. Artık sorun yokmuş. Müzedeki deniz kütüphanesinde yer alan kitapları sormuştuk. Değerli eserlerin listesini internette bulmak mümkünmüş. MSB’nin konuyla ilgili açıklamasına sevindik. Son zamanlarda sivil kuruluşlar ile aramızda maalesef böyle bir diyalog oluşamıyor. Askerlerin duyarlığı o yüzden değerliydi bizce. REKLAMCI Muhsin Kızılkaya Habertürk’teki “Yazarlık meslek mi?” başlıklı yazısında anlatıyor... Reklamcı Ali Taran akşam üzeri eve dönerken bir balıkçıdan balık almak istemiş. Alışveriş sırasında laf lafı açmış, balıkçı mesleğini sormuş, o da “reklamcı” cevabını verince balıkçı, “Desene senin de benim gibi mesleğin yok” demiş. “Neden ki?” diye sorunca balıkçı şu cevabı vermiş: “Sonunda ‘cı’ olan hiçbir şey meslek değildir. Balıkçı, reklamcı, camcı, boyacı, elektrikçi, sucu, çaycı, sıvacı… say sayabildiğin kadar. Bu işleri herkes yapabilir. Meslek, dünyanın her yerinde yapabildiğin iştir. Marangoz, avukat, doktor, mühendis gibi…”",https://www.milliyet.com.tr/yazarlar/melih-asik/ayak-ve-yorgan-7008505
Melih Aşık,Ziller çalarken,12 Eylül 2023,"Okullar açıldı... Anneler babalar çocuklarını güzelce giydirdi, donattı, süsledi, okullara yolladı. Acaba her ana baba aynı mutluluğu duydu mu? Çalışma Bakanlığı’na göre ülkemizde çalışan nüfusun yüzde 37’si asgari ücret almaktadır. Asgari ücretin altında maaş alan işçiler ve emekliler de eklendiğinde bu kesim yüzde 50’yi aşmaktadır. Eğitim İş’in hesaplarına göre, okul ihtiyaçları için yapılan harcamalar; okul öncesi için 9.000 TL, ilkokul için 11.000 TL, ortaokul için 13.000 TL, lise öğrencisi için 14.000 TL’dir. Asgari ücretin 11.402 TL olduğu günümüz koşullarında asgari ücretli bir ailenin, bir çocuğu için maaşının tamamını okul hazırlıklarına ayırması gerekir. Ailenin 2 veya 3 çocuğu varsa masraf aynı oranda büyüyor. Bunlar ilk harcamalar... Çocuğun yıl içindeki yol parası, kırtasiye masrafı, yemek parası gibi harcamaları da eklenince her ay aileye bütçesinin kaldıramayacağı rakamlar gerekiyor. Türkiye Çocuk Araştırması 2022 Raporu’nda; peynir ve yoğurt gibi süt ürünlerini her gün tüketemeyen çocukların oranı yüzde 42,2, meyveyi her gün tüketmeyen çocuk oranı yüzde 49,5, et, tavuk veya balığı her gün tüketemeyen çocukların oranı yüzde 87,3 olarak belirlendi. Bu rakamlar birbirine eklenince asgari ücret düzeyinde maaş alan ailelerin çocuklarını besleme ve okutma gücü hiçbir hesaba sığmaz oluyor. İZMİR Emekli Amiral Cem Gürdeniz, 9 Eylül’ün anlamını hatırlatıyor: “1 Eylül 1922 sabahı Zafer Tepe’de Ölümsüz Başkomutan Mustafa Kemal’den “Ordular İlk Hedefiniz Akdeniz’dir, ileri”, emrini alan şanlı ordumuzun süvarileri 9 Eylül sabahı İzmir’e vardı. Dumlupınar / Kütahya’dan en yakın deniz kıyısı 450 kilometre uzaktaydı. Dünya savaş tarihinde dokuz günde süvarilerin bu kadar hızlı katettiği bir mesafe olmadı. İzmir’in kurtuluşu ve denizle buluşma, Sevr ile karaya hapsedilmek istenen Türk’ün emperyalizme son ve büyük cevabı oldu. Bu zafer sonrası Türk ile savaşı kimse göze alamadı. 9 Eylül sadece İzmir’in kurtuluşu değildir. 9 Eylül aynı zamanda 350 yıl aradan sonra Akdeniz’e dönüşün de bayramıdır. 101. Yıl ve büyük zafer kutlu olsun.” ESKİ KİTAP CHP Grup sözcüsü Süleyman Bülbül açıklama yapmış. “Öğrenciler pahalılıktan dolayı ikinci el defter, kitap alıyor. Okul masrafları bakanlık bütçesinden karşılanmalıdır” demiş. Okul masraflarının bütçeleri sarstığı doğru. Ancak ikinci el defter nasıl olur merak ettik... Kullanılmış defter yeniden kullanılır mı? Kitaba gelince... İkinci el kitap pekâlâ olabilir... Biz okuduğumuz Fransız lisesinde çoğunlukla ikinci el kitaplar kullanırdık. Bir üst sınıfa geçen öğrenciler, eğer kitapları düzgün kullanmışlarsa, bir sonraki sınıflara satarlardı. Kitaplar ciltli olduğundan, temiz de kullanıldıysa, pekâlâ ikinci, hatta üçüncü yıl kullanılırdı. Böylece paradan ve kâğıttan tasarruf sağlanırdı. Olmayacak şey değildir. Yeter ki kitabın kapağı sağlam, kâğıdı dayanıklı olsun. DEM Serbest piyasa adı verilen başıboş piyasada, her isteyen istediği mala istediği fiyatı yapıştırıyor... Örneğin bir bardak çayın fiyatı 5 liradan 45 liraya kadar değişebiliyor... Kimi belediye mekânlarında 5 liraya satılan çay, deniz araçlarında 10 lira, kafelerde 15 lira, Kadıköy Hacıbekir pastanesinde 33, Baylan pastanesinde 44 lira... Bir okurumuz hesap yapmış... “Ortalama perakende çay 120, şeker 30 lira. Bir kilo çay ve dört kilo şekerden 800 bardak çıkar. 30 lira doğalgaz, 50 liraya da bir damacana su. Etti 350. Üzerine 150 lira da görünmez masraf koyun. Eder 500 lira... Bardağı 10 lira olsa 800 x 10 = 8000 lira gelir sağlar... 500 liralık masrafı düşerseniz size kalır 7500 lira... “ Bir kilo çaydan 7500 lira kazanıyorsunuz. Üstelik 10 liraya satarsanız... Hiç de fena para değil. SENARYO Sinemacılar ve tiyatrocular iyi senaryo bulamıyormuş... Aslında dünyada senarist çoktur Herkesin içinde usta bir senarist vardır... Bende yok mu diyorsunuz! Var var... Sizin içinizde de çok yaratıcı bir senarist var. Geceleri gördüğünüz fantastik rüyaların senaryolarını kim yazıyor sanıyorsunuz? İçinizdeki senarist... SÖZ Bilgiye yatırım en yüksek faizi getirir... Benjamin Franklin Eğitimin kökleri acı ama meyvesi tatlıdır Aristo Eğitimin amacı aynaları pencerelere dönüştürmektir. Sydney Harris",https://www.milliyet.com.tr/yazarlar/melih-asik/ziller-calarken-7004096
Melih Aşık,Belediye niye?,29 Temmuz 2023,"Kemal Kılıçdaroğlu partinin ilk kez seçilen 62 milletvekiliyle gruplar halinde TBMM’de görüştü. Gazetelere göre, Kılıçdaroğlu onlardan “yerel seçimlere odaklanılması”nı istedi. Peki, yeni ve eski milletvekilleri seçim bölgelerinde halka ne anlatacaklar? Genel Merkez, il ve ilçelerde halkın belediyelerden beklentilerine ilişkin anketler yapmış, sonuçları derlemiş, birer bilgi notu olarak yeni milletvekillerinin (ve yereldeki parti örgütlerinin) eline vermiş midir? Partinin bir yerlerde yazılı yerel yönetim program ve politikası var mıdır? Özgün fikirleri ve politikaları var mıdır? Bunlar yoksa vekiller gittikleri yerlerde halka ne anlatacaklar, sorulara nasıl yanıt vereceklerdir? CHP temsilcileri halkın önüne çıkıp göğüslerini gere gere mesela: “Bizim belediyelerimizde rüşvet ve yolsuzluk yoktur. Bizden önce yolsuzluk olmuşsa bunun hesabını da sorarız. Bizim belediyelerde liyakat ölçülerine dikkat edilmekte, kimseye ayrıcalık yapılmamaktadır. Bizde üreticinin emeğini değerlendirmek esastır. Kooperatifleşmek, kentlerde üretici pazarları kurmak programımızın ana hedefleri arasındadır...” Diyebiliyorlar mı? Diyebilecekler mi? O zaman bir avantajları olacak. Aksi takdirde, seçmen iktidar destekli belediye başkan adayı her kimse ona yönelecektir. Sağlam ve inandırıcı program… Dürüst ve kararlı aday… Belediye seçimlerinde avantaj oradadır. PET ŞİŞE Milliyet’in dünkü baş sayfasında küçük ama önemli bir haber: “Güneş altında uzun süre bırakılan pet şişe sular, plastiğin suya karışması sonucu tehlike arz ediyor.” Tatil yörelerinde market ve büfelerin önlerine göz atınız... Pet şişeler 40-50 derece sıcağın altına dizilip bekletilir. Geçen yaz Bodrum’da bu yüzden bir iki büfeyle tartıştık.  “Şu pet şişeleri güneşin altından alın, gölgelik yere koyun” deyince, neredeyse dayak yiyecektik. Büfeciler hayatlarında ilk defa duydukları bu uyarıyı küfür gibi algıladılar. Cevap vermeye tenezzül bile etmeden dalgalarına baktılar. Bu konuyla belediye zabıtasının ilgilenmesi iyi olur. Ancak belediyeye söyleseniz, onlar da dalga geçtiğinizi zanneder. Bu tür sağlık konuları belediyelerin de gündemine gelmiyor. Gündemde hep akçalı konular var malum! VİCDAN Aslan parçası gibi bir kız. Güçlü kuvvetli. Yüzünden sağlık fışkırıyor. Zaten basketbolcuymuş. Zonguldakspor’da basketbol oynuyormuş. Diyarbakır’ın Sur ilçesinde yaya geçidinden karşıya bisikletiyle geçerken bir otomobil gelip hızla çarpıyor. Mihrace Buğdaycı adlı bu sporcu kızı hayattan ayırıyor. Sürücü önce karakola sonra adliyeye sevk ediliyor. Yargıç onu adli kontrol serbest bırakıyor. Gazeteler kamera kayıtlarını yayınladı. Mihrace araç vurmadan önce karşıdan karşıya bisikletiyle geçerken görülüyor. Araç yaya geçidine gelirken yavaşlamak ve geçenlere yol vermek zorunda olduğu halde, anlaşılan tam gaz girmiş geçide, frene bile basmamış. Verilen karar: Adli kontrolle serbest. Soruşturma o kadar kısa sürede tamamlandı mı? Sanığın kaçmayacağına nasıl ikna olundu? Gelin de anlayın... KARTAL Şu satırlar sütunumuzda geçen yıl, 2 Haziran 2022 tarihinde yayımlandı. Bakın o gün aynen ne demişiz: “Fenerbahçe Başkanı Ali Koç’un hem görüşlerini hem uygulamalarını beğeniyoruz. Ancak teknik direktörlüğü İsmail Kartal’dan alıp yerine Jorge Jesus’ü getirmesi sanırız başını çok ağrıtacak. Neden derseniz? İsmail Kartal bu sezon Fenerbahçe’yi neredeyse küme düşerken ele aldı. Futbola döndürdü. 14 maçta 11 galibiyet 3 beraberlik yazdı tabelaya... Jorge Jesus yeni kuracağı takımı ne zaman düzlüğe çıkarır belli değil. Eğer ilk haftalarda başarılı olamazsa sabırsız taraftar hem onu hem Ali Koç’u tefe koyar. Ali Koç o yüzden büyük risk aldı.” *** Benim o gün oturduğum yerden gördüğümü FB yönetimi görememiş. Jesus macerasına girmişler. Neyse ki bir yıl sonra doğru yolu buldular. Hadi bakalım kolay gelsin! DERS Basketbol koçu Oktay Mahmudi’nin bir sözünü küpe olarak kulaklara asmak istiyoruz: “İyi yöneticinin her şeyden önce dinlemesini bilmesi lazım. Şunu bilmesi lazım ki amacı her tartışmadan galip ayrılmak değildir. Öncelikli görevi, takım için en iyisini yapmaktır.” İZİN Değerli okurlar, yıllık yorgunluğu üzerimizden atmak üzere izin rica ediyoruz. Görüşmek üzere...",https://www.milliyet.com.tr/yazarlar/melih-asik/belediye-niye-6982925
Melih Aşık,Kitap yangını,02 Eylül 2023,"Danimarka’dan günübirlik Kur’an yakma haberleri geliyor. Danimarka yetkilileri düşünce özgürlüğüne saygı gereği Kur’an yakmak isteyenlere izin verdiklerini söylüyorlar. Dahası bu izinli eylemlere engel olmak isteyen olursa polis yakalıyor, kundakçının rahat çalışması polis gözetimi ve savunması dahilinde gerçekleşiyor... Danimarka temsilcimiz İrfan Kurtulmuş dostumuzla konuşuyoruz... - Nedir olaylarda son durum? - Aynen devam ediyor. Şimdi yine bir yöntem buldular. Her gün elçiliğimize geliyor, Kur’an’dan birkaç sayfa yakıp gidiyorlar... - Peki ama Müslümanlar da bir başka köşede toplanıp “Kutsal değerlerimize saygı istiyoruz, inancımıza saldırıyı kınıyoruz” gibi pankartlar açarak bu olayı protesto etmiyorlar mı? - Pekâlâ edebilirler. Yetkili makamdan izin alarak bu tür protestoları yapabilirsiniz. Polis de sizi korur. Ama böyle tepkiler pek olmuyor - Neden acaba? - Bizimkiler malum sadece klavye kahramanı... AİHM kararlarında dinleri eleştirmenin fikir özgürlüğü sayıldığı ancak inançlara hakaret ve saldırının bu çerçevede görülmediğini ekleyelim... Danimarka, AİHM kararlarına uymuyor. Peki neden Kopenhag’ı AİHM’e şikâyet eden yok? O da merak konusu! SAÇBAŞ Haberi DHA verdi... İstanbul ve Sabiha Gökçen Havalimanlarında gerçekleştirilen iki ayrı operasyonda toplam 53 kilogram insan saçı ele geçirilmiş. İran uyruklu bir yolcunun valizinde 33 kilo... Tiflis’ten gelen Ukrayna uyruklu bir yolcunun bavulunda 20 kilo saç yakalanmış. Yetkililer kaça saçları X ray cihazında fark etmiş. Peruk yapımında kullanılacağı sanılan saçların toplam piyasa değeri 1 milyon 300 bin liraymış... Kilosu 26 liraya geliyor. Vücudumuzda üretilen neyi satsak bu kadar para etmez! Saçınızın değerini bilin dostlar! BRİTİŞ British Museum’dan bazı eserlerin çalındığını gazeteler yazdı. Çalışanlardan biri hırsızlıkla suçlandı. Haberi veren internet sitesine gelen ilginç mesajlardan ikisini aktaralım: - British Museum’daki eserler zaten çalıntı. Bunlar geçen yüzyıllarda sömürge ülkelerinden getirilmiş eserler. Peki çalınmış eseri çalan suçlu sayılır mı? - Eserleri çalan memur akıl eder de bunları uygun fiyatlarla ait oldukları ülkelere satarsa hırsız değil kahraman sayılacaktır. KUMKAPI GÜNLERİ Sene 90’lar... Macaristan’dan dostlar İstanbul’a gelmişti... Güneş Gazetesi o zaman Beyazıt’ta Kumkapı lokantalarının hemen üstündeydi. İş bitimi sık sık Kumkapı’ya inerdik. Macar dostları da Kumkapı’ya götürdük. Balıklar geldi gitti... Karides, ahtapot, çiroz, kalamar, midye, haydari, tarama, falan filan... Mezelerin biri geldi öteki gitti. Arada içkiler... Roman çalgıcılar bize özel konser verdiler. Yan masalardaki hanımlar kalkıp oynayınca bizim Macar dostların hanımları da kalkıp onlara eşlik ettiler. Bir eğlence bir cümbüş sormayın. Gecenin sonunda Macar arkadaş bana eğildi: - Garsonlar sizi yakından tanıyor, dedi, buraya sık sık gelir misiniz? - Haftada bir olmadı ayda bir geliriz, dedim... Adam şaşırdı... Biraz da hüzünlü bir sesle: - Biz böyle şenlikleri senede bir iki kez zor görürüz, dedi, ancak bir arkadaşımız evlenirse falan böyle eğleniriz... Aslında Almanya’da İsveç’te falan da böyle alemler günü birlik yapılmaz... Bizde ise orta sınıf canı çektiğinde fazla düşünmeden o mekanlara inebilirdi. Ve gün geldi, fiyatlarla birlikte o mutluluk da uçtu gitti. O masalar orta sınıf insanlar için nostalji oldu. Çoban salata 100 lira, bir kadeh rakı 200 lira... Garson hamsiye bile 300 lira fiyat yazıyor... Sonunda veda ettik masalara... Güzel günlerdi o günler. Güzel şarkılarımız vardı. Biri de şöyleydi: “Hayal oldu o demler” MERAK ABD’de yaşayan okurumuz Osman Atasever, sosyal medyada sınırımızdan içeri kafileler halinde giren genç sığınmacılarla ilgili kafasına takılanları yazmış: “ Sınırdan geçen bu kadar genç Arap (ve Afgan) bazıları sadece sırt çantası bazıları hiçbir şey taşımadan geliyor. Bunlar yaşayacakları ülkede yani Türkiye’de her gün aynı kıyafeti ve iç çamaşırını mı giyiyor? Nerede, hangi konutta, hangi bölgede ve mahallede yaşayacaklarını bilmeden nasıl geliyorlar? Yaşayacakları yer belli değilse neden sokaklarda yatan Arap ya da Afgan yok? Ceplerinde binlerce dolarla gelmedikleri ne malum? Bunlar bizim ülkede nasıl geçiniyorlar? Niye hiç göbeklisi yok da hepsi çakı gibi formda gençler? Merak ettim!",https://www.milliyet.com.tr/yazarlar/melih-asik/kitap-yangini-6999671
Melih Aşık,Putin şakası,31 Ağustos 2023,"ABD ve ortakları Putin’i sadece silahla değil fıkrayla da vuruyor. İşte son imalat Putin fıkrası... Rusya Başbakanı Mihail Mişustin, Putin’le haftalık görüşmesinde ülkenin doğusundan batısına farklı yerlerde farklı saatler uygulanıyor ve bu durum karışıklık yaratıyor, diyerek saat dilimlerinin kaldırılmasını talep etmiş… Örnekler vermiş: - Başka bir şehre uçuyorum, evi arıyorum, herkes uyuyor. Geçen gün 04:00’te sizi aradım, uyandırmışım. Ama ben akşam 4 olduğunu sanıyordum. Doğum gününü kutlamak için Alman Başbakanı Olof Scholz’u aradım, meğerse doğum günü dün imiş. Çin Devlet Başkanı’na mutlu bir yeni yıl diledim. Meğerse yılbaşı yarınmış.” Putin, Başbakan’ın sözünü kesmiş: - Bunlar küçük şeyler. Sen benim başıma geleni biliyor musun? İçinde Prigojin varken uçağın düştüğü gün vardı ya? Başsağlığı dilemek için ailesini aradım, meğer uçak henüz havalanmamış! *** Prigojin olayının Putin’i nasıl sarstığını Rusya uzmanı Mühdan Sağlam anlattı... Eğer Prigojin’in uçağı arıza sonucu düşmedi de Rus ordusunun attığı füzeyle düşürüldüyse... Bu olay Putin’in ve Rusya’nın imajını sarsar. Eğer uçak Putin’in bilgisi haricinde düşürüldüyse bu, ordunun devlet içinde devlet haline geldiğini gösterir. Eğer uçak Rus ordusu dışında bir güç tarafından düşürüldüyse bu, ordunun hava sahası dahil ülkenin güvenliğine hâkim olamadığını gösterir. Nereden baksanız ortaya Putin’i sarsan bir sonuç çıkıyor. CEPLEME Mağazada alışveriş ettiniz. Çıkınca fark ettiniz ki kasiyer size fazla para vermiş. Ne yaparsınız? Döner parayı iade edersiniz değil mi? Milletvekili iseniz fazla parayı ödemeyip cebe atma hakkınız olabilir mi? 14 Mayıs’taki seçim öncesi milletvekillerine üç aylık maaşları peşin ödenmişti. Seçimi kaybedenler iki aylık maaşı fazladan almışlardı. İyi Parti Milletvekili  eski diplomat Ahmet Erozan bunu vicdan meselesi yaparak Meclis’e başvurdu ve fazladan ödenen paranın 150 bin lira olduğunu öğrenince Meclis muhasebesine iade etti. Seçimde 314 milletvekilinin vekilliği sona ermişti. Erozan’dan başka BBP Lideri Mustafa Destici, DP Lideri Gültekin Uysal ve Balıkesir Milletvekili Adil Çelik de parayı iade edeceklerini açıkladılar. Geri kalan 310 eski milletvekilinden ses yok... Seçim nutuklarında bol bol Allah korkusundan, haramdan, helalden, kul hakkından vs. söz eden bireyler bunlar... GÖZLÜK Gözlüğümü yenilemem gerekti... Hollanda sermayesi tarafından devralınan yerli bir firmanın şubesine gittim. Vasat bir çerçeve seçtim, fiyatı 900 lira... Camın fiyatı ise 3800 lira... Camın boyamasıyla birlikte fiyat 5 bin lirayı geçiyor... Sordum: - SGK masrafa katılıyor mu? - Katılıyor... Çerçeve için 100 lira, cam için 30 lira ödüyor... - Yok canım... Peki mesela milletvekillerine ne destek sağlanıyor? Gözlükçü arkadaş bir küçük defter çıkarıp açtı: - Milletvekiline cam için 293, çerçeve için 510 lira destek sağlanıyor... - Demek SGK’lıya 130 lira, vekile 800 lira destek var... - Aynen öyle... Bu arada gözlük için benim ölçülerimi alan arkadaşın pek de işin ustası olmadığını gördüm. Bu firma eskiden usta elemanlar çalıştırıyordu. Demek onlar da işin ucunu bırakmış. Oysa gözlükçülük hassas bir olay. Doğrudan göz sağlığıyla ilgili bir konu... Domates değil bu, sağlık satıyorsunuz... SINIR Yabancı sığınmacılardan önce bizim emekliler sınır dışı edildi. Açlık sınırının ötesine itelendiler.",https://www.milliyet.com.tr/yazarlar/melih-asik/putin-sakasi-6998706
Melih Aşık,Almanya kıskandı,25 Temmuz 2023,"24 Temmuz’da 100. yılını kutladığımız Lozan Antlaşması sanıldığından da büyük zaferdir. Türkiye Birinci Dünya Savaşı’nın yenik ülkeleri arasından yenilgiyi kabul etmeyerek Kurtuluş Savaşı’na girişen ve esaret zincirlerini kıran tek ülkedir. Ünlü İngiliz tarihçilerinden Arnold Toynbee bakın ne diyor: “Hemen hemen her konuda Türk ulusal istekleri Lozan’da müttefikler tarafından kabul edilmiştir. Ve dünya tarihinde eşi olmayan bir olayla karşılaşılmıştır. Yenilmiş, parçalanmış bir ulusun, bu harabe içinden ayağa kalkması ve dünyanın en büyük ulusları ile tam eşit koşullar içinde karşı karşıya gelmesi ve Büyük Savaşın galiplerini dize getirerek her isteğini kabul ettirmesi şaşılacak bir şeydi.” Almanya Türkiye’yi tarihinde ilk ve son kez o zaman kıskanmıştır. Alman basını müttefik Türkiye esaret zincirlerini kırarken, kendilerinin bunu başaramamasını acı bir dille eleştirmiştir. Türkiye’nin Cumhuriyet tarihini küçülterek Osmanlı’yı büyüteceğini düşünen anlayış kimi asılsız bilgiler üretmiştir. Bunlardan biri, Lozan ile Türkiye’nin 22 milyon kilometrekare toprağını kaybettiği masalıdır. Topraklar Birinci Dünya Savaşı’nda kaybedildi. Osmanlı’nın son imzaladığı Sevr ile topraklarımızın genişliği 480 bin kilometrekareye düşmüştü. Kurtuluş Ssavaşı ve bitimindeki Lozan ile 780 bin kilometrekareye ulaştırıldı. İngiltere’nin Birinci Dünya Savaşı öncesi topraklarının genişliği 5 milyon metrekareyi geçiyordu. Bugün 242 bin kilometrekare. Fransa’nın hâkim olduğu topraklar 3 milyon metrekareyi geçiyordu. Bugün Fransa 551 bin kilometrekaredir. Birinci Dünya Savaşı sonrasında Avrupa’da en geniş toprağa sahip ülke olarak Rusya’dan sonra Türkiye kalmıştır. YA OLMASAYDI? Lozan Antlaşması’nın 100. yılında konu enine boyuna ele alınırken, rahmetli Cahit Kayra’nın “Lozan olmasaydı ne olurdu?” sorusuna verdiği yanıtı hatırlamamak olmaz. Bakınız ne diyor sevgili Kayra: “Eğer Kurtuluş Savaşı olmasaydı, eğer Lozan Barış Antlaşması gerçekleştirilmesiydi, eğer Cumhuriyet kurulmasaydı, eğer Mustafa Kemal Atatürk olmasaydı, Türkiye Sevr Antlaşması ile kendisine biçilen utanç verici giysinin içinde kuruyup gidecekti. Bugün ülkede gazete sayfalarında meydanlarda konferans salonlarında saltanatı, halifeliği ve şeriat devletini övenler, ikinci cumhuriyet ya da Atatürk’ü aşmak safsatasını yapanlar da kendilerini Anadolu’nun suskun, bitik bir köşesinde bulacak, onursuzluğun gölgesi altında yaşıyor, yaşadığını sanıyor veya ... Çoktan yok olup gitmiş olacaklardı.” KLİMA Adana’da, klima cihazının mucidi olan Willis Havland dualarla anılmış. Ruhuna Fatiha okunup tatlı dağıtılmış. Herkes hep bir ağızdan “Allah razı olsun Willis, bizi bu sıcaklarda yanmaktan kurtardın” diyecek olmuş... Haberi Tele 1’in internet sitesinde görmesek inanmazdık. Her zaman böylesine kadir bilir olsak… Ne çok şey değişirdi hayatımızda. TAHSİL Bu yıl üniversitelere giriş için 3.5 milyon öğrenci başvurdu. Üniversite ve yüksekokullara çok çok 1 milyon 100 bin kişi alınacak. 2 milyon küsur öğrenci boşta. Ülkenin insan serveti açısından büyük kayıp. Bu acı sonucun kazananı mı? Kafeler. İşsiz güçsüz okulsuz bu çocuklar tabii sadece kafe müşterisi olacak. O da anne babalarından bir çay parası koparabilirlerse… Çözüm mü? Yıllarca bu konuyu konuştuk, doğru çözümü bulamadık. Üniversite sayısı alabildiğine artırıldı. Çözüm olmadı. Doğru çözüm, gençleri üniversiteye gelene kadar geçen sürede beceri ve yetenekleri doğrultusunda mesleklere yöneltmek... Meslek okullarını güçlendirmek. Ve benzeri önlemler olabilir. Tabii üniversiteye girişten önce orta dereceli okulları da güçlendirmek eğitimi buralarda da ciddileştirmek gerekiyor. Son YSK’daki doğru yanıt oranlarına bakalım: Türkçe (40 soru) testinde 17.7, Sosyal Bilimler (20 soru) testinde 7.9, Temel Matematik (40 soru) testinde 6.9 ve Fen Bilimleri (20 soru) testinde 3.2. Gençlerin yarıdan çoğu lise bitirecek bilgi ve yeteneğe sahip değil. Ama bitiriyor ve üniversite kapısına dayanıveriyor. SÖZLER *Hayatın en büyük trajedisi çok çabuk yaşlanmamız ama çok geç akıllanmamızdır. Benjamin Franklin *Yapamayacağın şeylerin yapabileceklerini engellemesine izin verme. John Wooden *Maddi hayata tapanlar, deniz suyu içenlere benzerler, içtikçe susuzluklar artar. Muhittin-i Arabi *Nerede otorite varsa orada otoriteye direnen bir adam vardır. Oscar Wilde *Karakteriniz, şöhretinizden önemlidir. Karakteriniz, siz ne iseniz odur. Oysa şöhretiniz, başkaları sizi ne sanıyorsa odur. John Wooden *Vicdan, başkalarının size söyleyeceklerini önceden size fısıldayan duygudur. J.H. Temple *Düşmanınızın neden korktuğunu anlamak için, sizi ne ile korkuttuğuna bakın. Eric Hoffer",https://www.milliyet.com.tr/yazarlar/melih-asik/almanya-kiskandi-6980909
Melih Aşık,Kiracı ahlakı!,27 Temmuz 2023,"Gazeteci ağabeyimiz Zeki Sözer’in notunu okuyoruz: “Eşimin hastalığı nedeniyle kızıma yakın bir yere taşınıp, Moda’daki evimizi başkasına kiraya verdik. Bir süre sonra komşulardan öğrendik ki kiracımız bizim daireyi Airbnb denilen ABD’li bir şirket aracılığıyla gecelik, haftalık ve aylık kiraya veriyor. Hemen ikaz ettim, sözleşmede ‘Yazılı iznim olmadan başkalarına kiraya veremez’ maddesini hatırlattım. Tınmadı. CİMER’e başvurdum. İlgilendiler ama eve iki defa giden görevlilere kapı açılmadığı için bir sonuç alamadım. Bu defa avukat tutup mahkemede dava açtım. Tanık, yazışma falan derken duruşma aylar sonrasına ertelendi. Bu arada mahkemeye verdiğim için kızan kiracım kirayı ve aidatı ödememeye başladı. Airbnb denilen şirket öğrendim ki dünyanın hemen her ülkesinde faaliyette. Ancak pek çok devlet bu evlerde fuhuş yapıldığını, uyuşturucu kullanıldığını, yasadan kaçanların saklanabileceğini gördüğü için özel yasalar çıkarmış. Hem güvenlik sağlanıyor hem vergi kaçağı önleniyor. Bizde ise bu evlere girip çıkanların kaydı kuydu yok. Bir ara kiracım bu kazançlı işi (gecelik 450 euro) beraber yapmayı teklif etti. Ben reddettim. Şimdi benim konutumda neler çevriliyor bilmiyorum. Ancak ülkemizde epey yaygın olan bu başıboş uygulama kanun kaçaklarının uzun süre saklanması dâhil pek çok suça imkân verir. Bunu da ilgililere haber vereyim.” ÇAVUŞ Kemal Kılıçdaroğlu, Sözcü’de İsmail Saymaz’ın yazdığına göre, Parti Meclisi toplantısında milletvekili adaylarının tespitini eleştiren üyelere karşı diyor ki: - Ben oturup 600 milletvekili yazabilir miyim? Bir komisyon kurduk, “Mülakat yapın” dedim. Baktım ki ahbap çavuşları ve siyasi yakınlarını yazmışlar. Milletvekili Veli Ağbaba söze giriyor: - Siz de vardınız, suçu bize atmayın, diyor. Kılıçdaroğlu konuşmasında örgütün çalışmamasından da yakınıyor. İyi de… O çok sözü edilen liyakat ilkesi unutulur… Milletvekili adayları ahbap çavuş ilişkilerine göre seçilirse parti örgütü seçimde çalışır mı? Böyle parti adaletten ve dürüstlükten söz edebilir mi? Biz de saf saf CHP’de neden işçi, sendikacı, sanatçı, bilim adamı milletvekili yok diye soruyoruz. Onların maddi durumu parti babalarıyla ahbap çavuş ilişkisi kurmaya uygun değil, o yüzden olabilir mi? LOZAN VE 12 ADA - Türkiye 12 Adalar’ı Lozan Antlaşması’yla elden çıkardı! Böyle bir yalanı yıllardır zihinlere sokuyorlar Böylece amaçları hem Lozan’ı hem İsmet İnönü’yü karalamak. Doğru mu bu iddia? Olayın aslını tarihçi Yusuf Halaçoğlu anlatıyor: “Osmanlı Devleti, bugün 12 Adalar olarak bilinen adaları İtalya’ya bırakıyor. Sene 1912, Uşi Antlaşması’dır bu antlaşma. Sonra Londra’da 1915’te Londra Paktı imzalanıyor. Tüm adalar İtalya’ya bırakılıyor. Bakınız, itiraz eden hiçbir padişah yok. Hiç sultan yok. İngilizler adaları İtalya’ya bırakmakla kalmıyorlar, aynı sene bir de Çanakkale Boğazı’na dayanıyorlar ve Çanakkale Savaşı’nı yapıyoruz. Yani 12 Adalar önce Uşi’de, sonra da 1915 Londra’da İtalya’ya verilmiştir. Şimdi asıl olaya gelelim. Uşi Antlaşması’nın ismini aldığı Uşi, Lozan şehrinin bir semtidir. Bu yüzden 1912’de imzalanmış olan Uşi Antlaşması, İtalyan tarihinde Lozan Antlaşması olarak geçer. Fakat bizim bildiğimiz yani 1923’te imzalanan Lozan Barışı ile bu antlaşma birbirine karıştırılmasın diye bu antlaşmaya Uşi denmiştir. İşte arkadaşlar, sahte kiralık tarihçiler bu durumdan faydalanıyor ve 12 Adalar’ın Lozan Antlaşması’nda elden gittiğini söylüyorlar. Halbuki o Lozan başka, bu Lozan başka. Ne yazık ki bunu bütün millete yutturdular ve böylece milletimizi Lozan barışına düşman ettiler.” OKU Koç ve Sabancı üniversitelerinde yıllık ücret 500 bin lirayı aşmış. Faruk Mangırcı not göndermiş. Fikir veriyor: - Çocuk için her yıl 500 bin liralık Koç Holding hisse senedi alsanız, dönem sonunda ona daha iyi bir istikbal sağlamanız mümkündür. ÇINAR İklim krizi dünyayı kavururken… İnsanlar yanan ormanları kurtarmaya çalışıyor. Bizde bir yandan ormanlar yanarken… Bir yandan ağaç kesme tartışması yaşanıyor. Üstelik burası, bir çınarın dalını kesmemek için Yalova’daki köşkünün temeline ray döşeyip kaydıran Atatürk’ün ülkesi.",https://www.milliyet.com.tr/yazarlar/melih-asik/kiraci-ahlaki-6981932
Melih Aşık,Refleks kırılması,22 Temmuz 2023,"Prof. Kerem Doksat, ünlü Rus bilgini Pavlov’un şartlı refleks deneylerini anlatıyor… Pavlov, bir süre köpeklerine et verirken zil çalıyor. Hayvanların zil sesi duyunca ağzının suyu akıyor. Bir gün Pavlov Enstitüsü’nü su basar. Köpeklerin bir kısmı boğulur. Kurtulanlar enstitüde toplanır. Pavlov zili çalar. Köpeklerde tık yoktur. Şu sonuca varır Pavlov: “Ağır travmalar şartlı refleksleri ortadan kaldırmaktadır.” Prof. Kerem Doksat milliyetçilik, yurtseverlik gibi değerleri şartlı refleks olarak niteliyor. Toplumsal çalkantılar şartlı refleksleri (milli duyguları ve tepkileri) kırmaktadır. Ulusal duyguları ve refleksleri başka nasıl yok edersiniz? O ulusun tarihsel varlığını sorgulamaya açarak. Mesela Türkler tarihleriyle mi övünüyorlar? Onlara sürekli tarihlerinin ne kadar suç dolu ve kirli olduğunu göstermek gerekir. Ya da halk Atatürk’ü çok mu yüceltiyor? Onları Atatürk’ün zaaflar içinde bir kişilik ve bir diktatör olduğuna inandıracaksınız! Bunlar için kitle iletişim araçlarında tartışmalar açılacak... Bu tartışmalarda uzaktan kumandalı enteller Türkiye’nin tarih boyunca nasıl da suçlu, milli kahramanların nasıl da sıradan olduğunu peş peşe ve durmaksızın anlatacaklardır. Ki toplum her alanda direncini ve güvenini yitirsin. Teslim olmaya hazır hale gelsin. Bugün de yapılan budur. DAMACANA Geçen yıl bu vakitler, 20 Temmuz 2022’de şöyle yazmışız: “Bir damacana su 30 lira oldu.” Bir yıldır aynı suyu kullanıyoruz.  15 kiloluk Buzdağı. Ve o damacana şimdi 60 lira. Bir yılda yüzde yüz zam. Yerden fışkıran ve şişeye konup satılan suyun maliyeti nasıl ve neden bir yılda yüzde 100 artıyor? Bunun mantıklı gerekçesi olabilir mi? Üstelik TÜİK’e göre, enflasyonun yılda yüzde 38 arttığı bir dönemde! Resmi kimliği olan birileri o su şirketlerine gidip neden bir maliyet hesabı istemez? Serbest piyasa dedikleri bu kadar başıboş bir piyasa mıdır? Damacana su şirketlerinin yaklaşık yüzde 70’i Fransız şirketlerinin elinde. Anladığımız kadarıyla, keyifleri istediği gibi zam yapıyorlar. Bu arada yıllardır soruyoruz... Neden Londra, Paris, New York gibi metropollerde musluktan akan su içilebilirken İstanbul, Ankara gibi şehirlerimizde musluk suyu içilememektedir? Bu sorunun mantıklı bir yanıtı yoktur. İSKİ ve ASKİ yetkilileri söz açılınca, “Efendim, bizim musluk suyu da içilebilir” diyorlar ama içebilen yoktur. Bir yudum alan bir yudum daha içemez. Yoksa belediyelerin musluk suyunu içilir hale getirmesini damacana su tekelleri mi önlüyor? Yaşanan durumun başka mantıklı bir izahını bulamıyoruz… NEYZEN Değerli sanatçı Uğur Yücel şu günlerde sergilediği tek kişilik oyunla Neyzen Tevfik’in yaşamını canlandırıyor. Oyunun sonunda ayakta alkışlanıyor. Ney ve hiciv ustası Neyzen Tevfik’in haksızlığa ve zulme baş kaldıran hicivleri süslüyor oyunu. Ömrü boyunca bir protestocu bir isyancıdır Neyzen. Kural tanımaz. Ne zaman ne yapacağı belli olmaz. Muziplikte üstüne yoktur. Bir gün tren garında Atatürk’e Neyzen’in de garda olduğu söylenir. Atatürk konuşmak ister, çağırırlar. Ayaküstü birkaç kelime konuşurlar. Atatürk konuşmanın sonunda: - Benden bir isteğin var mı? diye sorar. Neyzen: - Efendim, ağabeyim bana çok zulüm ediyor,ona engel olun, der. Sonraları çevresindekiler sitem eder: - Yahu ağabeyin sana çok iyi davranıyor neden Atatürk’e şikâyet ettin? Neyzen’in cevabı: - Doğru dersiniz. Ama Atatürk bir isteğin var mı diye sorunca aklıma başka şey gelmedi, ağabeyimi şikâyet ettim. BÖREK Türk Dil Kurumu 18 sözcükte düzeltmeye gitmiş, “çiğ börek” adı da “çi börek” olarak düzeltilmiş. Bu börek yıllar önce Eskişehir’e göçen Kırım Türklerinin mutfağında bulunurmuş. Çi, Tatar dilinde “nefis” demekmiş. Okunuşu ise şi şeklindeymiş. Yani konuşurken “şi börek” diyeceksiniz... TDK bu arada Türkiyeli kelimesini sözcüğe eklemiş ama kamuoyundaki protestolar üzerine sonradan vazgeçmiş. Türkiyeli malum Türk’e Türk demek istemeyenlerin zorladığı bir sözcük. Kamuoyundan gelen tepkiler Türk Dil Kurumu’nu yanlış yoldan döndürmüş! Birkaç gün önce Yahudi asıllı yazar Rafael Sadi’nin “Biz Türkiyeli değil Türk’üz” başlıklı yazısını yayımlamıştık. Fener Rum Patriği Bartholomeos’un “Ben Türk’üm” şeklindeki bir demeci de geçmişte gazetelere yansıdı. Türk’e Türkiyeli demek o vatandaşlarımıza da ayıp oluyor!",https://www.milliyet.com.tr/yazarlar/melih-asik/refleks-kirilmasi-6979675
Melih Aşık,Direnmek budur,05 Eylül 2023,"Avrupa’ da bilim, sanat, spor, ekonomi dahil her alanda özlediğimiz başarıyı bize voleybol kadın milli takımımız yaşattı... New York Times gazetesinin dediği gibi: Türkiye aradığı kahramanları voleybol milli takımında buldu... Filenin sultanları, zorlu maçlarda rakiplerini yerlere sererek birincilik kürsüsüne çıktı. En büyük ve inanılmaz olan mı? Gençlerimizin son iki maçta İtalya ve Sırbistan karşısında 2 - 1 yenik duruma düşmelerine rağmen son ana kadar mücadele ederek sonucu lehimize çevirmeleriydi. Umudun direnişi adına eşsiz örnekler verdiler. Çoğu 23 - 26 yaş bandında olan sporcularımız daha uzun yıllar bize bu gururu yaşatacaklar. Göğsümüzü kabartacaklar. Unutmayalım... 19 yaş altı kız milli takımımız da geçen ay dünya ikincisi oldu. Geriden de çok başarılı bir voleybol nesli geliyor. Bu başarılarda payı olan Federasyon Başkanı Akif Üstündağ’ı özellikle kutluyoruz. Tabii Koç Daniele Santarelli  ve emeği geçen diğer herkesi de... Gençlere güvenirsek onlar ülkeyi her alanda yücelteceklerdir. Meşaleyi Büyük Atatürk yaktı. Gençler taşıyacak... EBRAR’IN OKULU Milli takımın başarısında Ebrar Karakurt ‘un payı da çok büyük. Ne var ki, o aynı zamanda kötü ruhlu, yetersiz insanların boy hedefidir... Şampiyonluk kürsüsünde gözyaşlarına boğulması sadece sevinç değil, haksızlığa isyanın da ifadesidir kuşkusuz. Ebrar Karakurt sadece bir voleybolcu mu? Hayır o aynı zamanda bir akademinin de kurucusu... İki yıl önce kurduğu Akademi’nin amacını bakın nasıl anlatıyor: “Bu akademi benim gerçekleşen bir hayalim... Sporculuk hayatım boyunca yeterli desteğe sahip olmadığı için sporu bırakmak durumunda kalanları gördüm. Herhangi bir çocuk, imkânı olmadığı için spordan uzak kalmamalı. Bu düşünceden yola çıkarak, NIKE’ın da desteğiyle, Ebrar Karakurt Akademi’yi oluşturduk. Akademideki 70 kız çocuğuyla voleybol eğitimlerimize devam ederken bir yandan da takımlara koçluk yapan SosyalBen Vakfı gönüllülerinin koçluk becerilerini profesyonel antrenörlerin rehberliğinde geliştiriyoruz. Eğitimler düzenliyoruz. Bu sayede iyi sporcudan öte iyi bireyler yetiştirmeyi hedefliyoruz.” CEDDİM Sosyal medyada Abdülhamit D. adlı biri Ebrar Karakurt’a mesaj gönderiyor: “Müslüman Türk milleti olarak sana tahammül etmeye devam ediyoruz” Ebrar da ona boş konuşma anlamında: “Boş yapma Abdülhamit”  diye yanıt veriyor. Ne hakaret ne taciz var mesajda. Yine de, fırsatçı birileri bunu istismar ediyor… “Ceddimize hakaret etti. Abdülhamit Han hedef alındı”  diye ortalığı ayağa kaldırıyor. Bu arada gazeteci Müyesser Yıldız, 10 Eylül’de New York’ta düzenlenecek bir semineri haber veriyor. Fener Rum Patrikhanesi’nin ABD’deki temsilcisi olan Türk vatandaşı Amerika Başpiskoposu Lambriniadis’in himayesinde düzenlenen seminerin konusu: “Osmanlı’nın Son Döneminde 30 Yıllık Hıristiyan Soykırımı, 1894-1924” Seminerde “Abdülhamit’ten başlayarak Cumhuriyet’in ilk yılını da içine alan dönemde Hristiyanlara yönelik soykırım” ele alınacakmış. İzmir yangını ve mübadele de konu edilecek. Osmanlı ve Cumhuriyet lanetlenecek. Ebrar’a karşı sözde ceddimizi savunanlardan bu hainane tezgâhlara karşı ne bir ses ne bir nefes var! Kültürleri oralara uzanamıyor! PERİNAZ Kemal Kılıçdaroğlu, AKP milletvekili adayı ve iş kadını Perinaz M. Yaman ‘ı 26 Mayıs - 4 Haziran arası kendisine danışman olarak atamış. Perinaz Yaman geçmişte Atatürk ve Kılıçdaroğlu hakkında hakaret mesajları atan, mesela “Yarın iç savaş çıksa ülkeden ilk kaçan Kılıçdaroğlu olur, çünkü kanı bozuk”  diyen biriymiş. Bu atama Veryansın TV’de açıklanınca CHP’li Eren Erdem, Aylin Nazlıaka ve Sözcü Faik peş peşe yalanladılar. Ama iddia doğru çıktı... Halkı yanıltan bu üç isim, Erdem, Nazlıaka ve Öztrak halka doğruyu söylemedikleri için özür dileyecek mi? Yoksa halka yalan söylemeyi olağan mı sayacaklar?",https://www.milliyet.com.tr/yazarlar/melih-asik/direnmek-budur-7000822
Melih Aşık,Büyük zafer,29 Ağustos 2023,"Ulusal ordumuzun işgalci güçlere karşı zafere ulaştığı günün; 30 Ağustos ‘un yıldönümünde Büyük Atatürk’e, O’nun silah arkadaşlarına, çilekeş Anadolu halkına ve her cephede kanıyla canıyla savaşan Mehmetçiğe minnet ve şükranlarımızı yineliyoruz. Atatürk şöyle diyor: “30 Ağustos Zaferi, Türk Tarihi’nin en önemli dönüm noktasıdır. Ulusal tarihimiz çok büyük, parlak zaferlerle doludur, ama Türk Ulusunun burada kazandığı zafer kadar kesin sonuçlu, yalnız bizim tarihimize değil, dünya tarihine yeni bir akım vermekte kesin etkili bir meydan savaşı hatırlamıyorum... Bu alanda akan Türk kanları, bu göklerde uçuşan şehit ruhları, devletimizin, cumhuriyetimizin ölümsüz koruyucularıdır.” Yazar Falih Rıfkı Atay, 30 Ağustos zaferi için şöyle yazmıştır; “Neyimiz varsa, eğer bağımsız bir devlet kurmuşsak, hür vatandaşlar olmuşsak, şerefli insanlar gibi dolaşıyorsak, yurdumuzu Batı’nın pençesinden, vicdanımızı ve düşüncemizi Doğu’nun pençesinden kurtarmışsak, şu denizlere bizim diye bakıyor, bu topraklarda ana bağrının sıcaklığını duyuyorsak, belki nefes alıyorsak, hepsini her şeyi 30 Ağustos zaferine borçluyuz.” Bu zaferi unutmak veya unutturmak, ulusal kişiliği kaybetmek anlamına gelir... FİLOZOF Kral Dionysios filozof Aristippos’a sorar... - Neden filozoflar hep hükümdarları ziyaret eder de hiçbir hükümdar kalkıp bir filozofu ziyaret etmez... Aristippos cevap verir: - Bunda şaşılacak bir şey yok. Hekimler de hastaların ayağına gider, çünkü ağır hastaların hekimlere gitmesi mümkün değildir... VATİKAN Fıkra İtalya’dan... Vatikan’ın St. Petrus meydanında biriken müthiş kalabalığı takdis etmeye hazırlanan Papa yanındaki kardinale alçak sesle soruyor: - Ne çok insan... Merak ettim bunlar ne ile geçiniyorlar? Kardinal alçak sesle kanaatini belirtiyor: - Birbirlerini dolandırarak... Papa, kimsenin duymayacağı şekilde mırıldanıyor: - Biz de hepsini dolandırarak geçiniyoruz... TATİL İki eski arkadaş konuşuyor: - Siz her yıl Bodrum’a tatile giderdiniz bu yıl gitmediniz mi? - Artık gitmiyoruz... - Neden? - Bodrum’da ne varsa İstanbul’da da var: Sıcak, pahalılık, kalabalık, gürültü... O yüzden tatile gitmemize gerek kalmıyor... Tabii Bodrum’un sakin köşeleri, ayrıcalıklı siteleri yok değil. Ama bir iki haftalığına tatile gidenler artık eskisi gibi mutlu değil... Yurt dışından gelen ve İzmir Çeşme’de birkaç gün geçiren yakınımızla konuşuyoruz... - Çeşme’deki fiyatlar korkunç, diyor... - Mesela? - Mesela iki kişi içkisiz bir akşam yemeğine 2 bin lira ödedik... Taksi ile 6 kilometre yol gittik, taksimetre 200 lira yazdı... - Yok canım? - Lokanta bir porsiyon balığa 700 lira yazdı ama neyse ki balığın bayat olduğunu ispatladık da garsonlar insafa geldi parayı ödemedik... - Sonuç? - Eşimle önümüzdeki yaz tatilinde Yunanistan veya İtalya’ya gitmeye karar verdik... SAPLAMACI Kebapçının camekanında “Saplamacı aranıyor” ilanını görünce içeri girecek müşteri bir an duralıyor. Çünkü ilan tuhaf çağrışımlar yapıyor. Neyse ki, işi bilenler izah ediyor: - Efendim Urfa’da “Saplama” adını verdikleri bir kebap var. Etleri dizmek için kullanılan “Saplama” yani çöp şiş için özellikle nar hılfı (nar ağacının ince dalı) kullanılır. Bu çöp şişlere sırasıyla bir dilim patlıcan, bir parça et, sonra bir tane soğan ve biber olacak şekilde tüm malzeme saplanarak dizilir. Araya kuyruk yağ parçası da eklenir. - Bu zor bir iş mi? - Böyle her gün bin tane çöp şiş hazırladığınızı düşünün... Zor iş tabii... İş zor olmalı ki, saplamacılık meslek haline gelmiş. Mumla arıyorlar. MÜJDE Bazı spor sayfalarında göz tırmalayan sözcükler… Biri “Müjdeli haber”... Müjde dediğiniz zaman zaten sevindirici haber anlaşılır Müjde demek yeterli, “müjdeli haber” demek gereksiz. İkincisi “tezahüratlar”... Tezahürat zaten çoğul... Sonuna bir de “lar” eklemeye gerek yok. Diğer sayfalarda da aynı şekilde “mevduatlar”, “mühimmatlar”, “mevzuatlar” gibi çoğulun çoğulu sözcükler sıkça kullanılıyor. Osmanlıcaya özenenler sözcükleri de doğru kullansa iyi olacak...",https://www.milliyet.com.tr/yazarlar/melih-asik/buyuk-zafer-6997747
Melih Aşık,Bodrum’da inşaat,13 Temmuz 2023,"Tatil yörelerinde en başta Bodrum’da 15 Mayıs’ta başlayan inşaat yasağına rağmen bazı şantiyelerde inşaat çalışmaları sürüyor. Cumhuriyet’te şu haber gözümüze ilişiyor: “Kentte son iki ay içinde yasağa uymadıkları belirtilen 624 firma hakkında tutanak tutulup belediye ekipleri tarafından ‘kabahatler kanunu’ gereği 1295’er lira para cezası kesildi. Ekipler toplam 808 bin 80 lira cezai işlem uyguladı.” Haberi okuyunca inşaat yasağının neden uygulanamadığını da şıp diye anlıyoruz. 1295 lira ceza, neredeyse bir işçinin bir günlük ücreti demek. Ceza değil teşvik primi bu. Eski bir Belediye Başkanı dostumuzla konuşuyoruz. - Belediye Meclisi  cezayı çok etkin rakamlara yükseltebilir, diyor, kaldı ki belediye inşaatın cezaya rağmen devam etmesinin önüne geçebilir. Elinde her türlü imkân vardır. Demek ki Belediye kaçak inşaata karşı etkin mücadele  vermiyor. Bodrum Belediyesi CHP’lidir. Önümüzdeki martta yerel seçim yapılacak. CHP’nin belediyelerde iddialı olmasının bir şartı var: Mevcut CHP’li belediyelerin diğerlerine göre fark yaratmış olması. Eğer CHP’li belediye diğerlerinden daha iyi hizmet vermiş, daha adil davranmış, halktan yana icraat yapmışsa bu en büyük avantaj olacaktır. Eğer CHP’li belediyeler halka “Yok birbirinden farkları” dedirtmişse, CHP’nin bu avantajı da kalmaz. SUYUN TILSIMI Aytekin Kotil döneminde İstanbul’a verilen su miktarında artma olmadığı halde şikâyetlerin giderek azaldığını, bunun sebebinin sesi daha çok çıkan semtlere suyun artırılması, sesi az çıkan semtlere suyun azaltılmasıyla sağlandığını yazdık. Aytekin Bey Sular İdaresi Müdürü’nün bu cingözlüğünü gülerek karşılamıştı. Sonra nasıl tavır aldı bilmiyoruz. Aynı dönemlerde Ankara Belediye’sinde Başkan Ali Dinçer’in yardımcısı olarak görev yapan Kadri Atabaş şu notu göndermiş: “Ben kısa süreli ASKİ Genel Müdürlüğü yaptım. Bu kesilmeler Ankara’da da ‘etkili’ bölgelerde çok az oluyordu. Biz, İstanbul un tersini yaptık. Yani, o zamana kadar Başbakan ve önemli zevatın oturduğu Oran bölgesinde de su kesintisine başladık. Arayan gazeteci ve yerel temsilcilere de ‘Valla biz Başbakan’ın suyunu bile kesiyoruz, dağıtımı adil yapıyoruz. O nedenle torpil de çalışmıyor’ diyorduk. Halk da adil davrandığımızı duyunca anlayış gösteriyordu.” DUVAR CHP’deki “Değişim” ve “Dönüşüm” taleplerinin Genel Merkez’de nasıl bir etki yarattığını merak edenler varsa onlara durumu bir fıkrayla anlatalım. Kudüs’te görev yapan bir yabancı gazeteci, Ağlama Duvarı’nın önünden her geçişinde, yaşlı bir Musevi’nin orada her gün diz çöküp dua ettiğini fark etmiş. Bir yıl, iki yıl... Sonunda adamla bir röportaj yapmaya karar vermiş. Sormuş adama: Adınız? - David. Polonya Yahudi’siyim. Sizi her gün burada, Ağlama Duvarı’nın önünde dua ederken görüyorum. - Evet, her sabah dükkânı açmadan buraya gelirim. Dünya barışı ve insanların kardeşliği için dua ederim. Ne güzel! Bunu kaç yıldır sürdürüyorsunuz? - İsrail’e göçtüğümden beri, yani 40 yıldır. Peki, 40 yılın sonunda bugün nasıl bir duygu içindesiniz. Yaşlı Musevi hafiften iç geçirmiş: - Artık içimde duvara konuşuyormuşum gibi bir his var. BALON Medyada çarşaf çarşaf futbolcu transfer haberleri. Çoğu balon haber. Peki, ülkede başka spor yapılmıyor mu? Gençler boş mu geziyor? Hayır ama medyamızın gözü futboldan başka bir şey görüyor mu? U19 Genç Basketbol Takımımız dünya üçüncüsü oldu. U20 Basketbol Milli Takımımız Yunanistan’daki Avrupa Şampiyonası’nda başarılı maçlar çıkarıyor. Voleybol Kadın Milli Takımımız bugün ABD’de yarı final maçlarına başlıyor (Bu gece saat 22.00’de İtalya ile oynuyoruz). Medya gençlerimizin dünya şampiyonalarındaki başarılarını duyurmadığı gibi, maçları önceden haber vererek (hangi kanaldan izlenebileceğini belirterek) ilgiyi çekmeyi de denemiyor. Oysa hem halkın hem gençlerin ilgisi çekilse ülke sporu adına transfer balonu uçurmaktan daha yararlı iş yapılmış olmaz mı? Gençlerin sportif başarısı halkı gururlandırmıyor olabilir mi? HİLTON Hapisteki gazeteci meslektaşlarımızın şikâyetleri gazetelere ulaşırken… Gözümüze emektar gazeteci Altan Öymen’in anıları ilişiyor. Altan Öymen “Gazeteciler eskiden ‘Hilton’da kalırdı” diyor. Ve anlatıyor: “1950’li yıllarda, 1955’ten sonra özellikle, gazetecilerin bir kısmı haklarında açılan basın davaları dolayısıyla hapsediliyorlardı. Hapsedilenlerin Ankara’da olanlarını, Ankara Cezaevi’nin daha iyice bir odasına koymuşlardı. Öteki odalarda olmayan yazı masası gibi şeyler vardı. Yatakları daha iyiydi galiba. Oraya ‘Ankara Hilton’ adı verildi. Sohbetlerde ‘Ne zaman çıkacak Hilton’dan?’ veya ‘Hilton’a ne zaman gidiyorsun?’ dendiği zaman bunun hapse gidiş veya hapisten geliş olduğu anlaşılırdı.” Sabiha Sertel de anılarında, 1946 yılında Sultanahmet Cezaevi’nde hapsedildiği zaman diğer mahkûmlardan ayrıldığını ve kendisine gardiyan Aliye Hanım’ın odasının verildiğini anlatır. Gazeteci suçlu da bulunsa saygı gösterilirdi.",https://www.milliyet.com.tr/yazarlar/melih-asik/bodrumda-insaat-6975359
Melih Aşık,Şahane Larkin,06 Temmuz 2023,"Anadolu Efes basketbol takımının muhterem ve muhteşem bir oyuncusu var: Shane Larkin. Beş yıl öce Efes’e geldiğinde göze batan bir oyuncu değildi. Geçen sürede kendini geliştirdi, Avrupa’nın en iyi iki üç guard oyuncusundan biri oldu. Bir maçta attığı 49 sayıyla Avrupa’nın sayı rekortmeni olmaya devam ediyor. Aynı zamanda Türk uyruğuna geçti, Milli Takım’da oynuyor. Sahadaki mütevazı kişiliğiyle dikkati çekiyor. Bir röportajında: “Türkiye’ye olan bağım basketbolun çok daha ötesinde. Beni bu ülkeye getiren şey basketboldu. Buraya geldiğimden beri yaşadıklarım bakış açımı değiştirdi. İnsan olarak beni daha iyi biri yaptı. Bu ülkeye içten bir sevgi duyuyorum ve her zaman buraya bir şekilde bağlı kalacağım” diyor. Bir de vakıf kuruluşuna öncülük etmiş Larkin. Anlatıyor: “İlk etkinlik olarak çocuk esirgeme kurumlarına gittik. Onlara hediyeler vererek birlikte eğlenceli vakit geçirdik. Birkaç ay sonra deprem oldu ve biz yardımları ona göre ayarladık. Sosyal medyadan da tüm dünyaya bu trajik olayla ilgili çağrı yaparak, yüzlerce insandan yardım topladık. Oradaki hayatları yıkılmış olan birçok çocuğa tekrar eski özgür yaşamlarını sağlayabilmek adına kendilerini iyi hissedecekleri alanlar yarattık. Çalışmalarımıza devam ediyoruz. Daha etkili işler yapmak istiyoruz.” Ne dersiniz? Gerçekten muhterem ve muhteşem bir adam değil mi? MAHİLER Son bir ay içinde deniz, göl, gölet, su kanalı gibi yerlerde boğulanların sayısı 55’i geçmiş. Ünlü dizedir: “Ol mahiler ki deryadadır deryayı bilmezler.” Yani: “O balıklar ki denizdedir denizi bilmezler” Benzer bir dizeyle O insanlar ki. Üç tarafı denizlerle çevrili bir ülkede yaşarlar. Ama yüzme bilmezler. Çocuklarına yüzme öğretmezler. Denize sadece bakar ama içine girmezler. Deniz ulaşımına ilgi duymazlar. Limanları arasında işleyen tek bir gemileri yoktur. Balık tutmasını bilmezler. O yüzden denizlerde balık kalmamıştır. Halk palamut diye Norveç’ten gelen donmuş uskumruyu yer. Kürek, yelken, sörf gibi deniz sporlarına ilgi göstermezler. Deniz kenarında ama denize uzak yaşarlar. Aslında her şey kültürle ilgilidir. Batılı insan doğaya hâkim olma çabasındadır. Doğayla savaşı öğrenir. Doğu insanı ise geleceğini kadere ve ecel inancına bağlamıştır. Doğayla savaşmayı bilmez ve öğrenmez. O yüzden sık sık kadere, daha doğrusu cehalete yakalanır! YELKEN İBB’ye ait tesislerde çocuk ve gençlere yönelik sporlar internet sitesinde şöyle sıralanıyor: “Futbol, voleybol, basketbol, tenis, fitness, yüzme, step aerobik, pilates, karate, jimnastik, judo, taekwon-do, masa tenisi, buz pateni, fonksiyonel antrenman, spinning, aero dans, bosu, kick boks, kungfu wushu, okçuluk, badminton, atletizm, güreş, savunma sporları, sqush, kapoera.” Bakınız burada şu sporlar eksik: Yelken, kürek, su kayağı, sörf ve su topu. Neredeyse denizin ortasına yerleşmiş bir şehirde su sporlarına bu ilgisizlik çarpıcı değil mi? KILIÇLAR ÇEKİLDİ İBB Başkanı Ekrem İmamoğlu parti içi muhalefet hareketini bir internet sitesi kurarak resmen başlattı. Google’a “iktidaricindegisim.org” diye girerseniz karşınıza buğday tarlaları üzerinden doğan bir güneş ve ‘İktidar İçin Değişim’ sloganı çıkıyor.  Site içinde bir ‘görüş bildir’ köşesi de var. Değişim için halktan da fikir bekleniyor. Belli ki site hararetli tartışmalara ve Genel Başkan’a yönelik salvolara da sahne olacak. İmamoğlu’nun kaleminden çıkan giriş yazısında değişime güçlü vurgular var ama değişimin altyapısı ve izlenecek ideoloji hakkında ipucu yok. Hangi alanlarda, ne yönde bir değişim? Ekrem İmamoğlu siyasi yelpazenin neresinde duruyor. Bunlar dün olduğu gibi bugün de sır. Kemal Bey cephesinde ilginç bir gelişme ise atadığı yeni danışmanın kimliği. Yeni danışman Gökşen Anıl Ulukuş, Zafer Partisi’nin gençlik hareketi olarak bilinen Ayyıldız Hareketi’nin eski başkanı. Atamayı Zafer Partisi ile politik bir yakınlaşmanın işareti olarak da yorumlayanlar var. HELAL Sosyal medyada bir video dolaşıyor. Müslüman Arapların katıldığı bir toplantıda kürsüdeki vaiz, bazı varlıklı kişilerin “helal” gıdaya duyarlığını anlatıyor: - Bu Müslüman ince ince soruyor; Bu tavuk nerede kesildi, kim kesti, helal sertifikası var mı, sertifikayı kim imzaladı, imzalayanın abdesti var mıydı, abdest aldığı su temiz miydi, vs… vs… Kürsüdeki vaiz devam ediyor. - Gelin görün ki bu adam öte yanda vergi kaçırıyor, yolsuzluk yapıyor, fakir fukaranın hakkını yiyor. Yani haram para kazanıyor. Vaiz sözü şöyle bağlıyor: - Bu adamın haram parayla aldığı tavuk helal kesilmiş olsa da ona helal olmaz. Haram parayla alınan tavuk helal kesim de olsa yine haramdır dostlar.",https://www.milliyet.com.tr/yazarlar/melih-asik/sahane-larkin-6972029
Melih Aşık,İstanbul aşkı,08 Temmuz 2023,"Milyonlarca İstanbullu biraz nefeslenmek, bir parça Osmanlı tadı almak isterse nereye koşar? Herhalde öncelikle rahmetli Çelik Gülersoy’un yoktan var ettiği bahçelere, köşklere, kahvelere, otellere. Gülersoy’un, başkanı olduğu Turing Kurumu’nun imkânlarıyla yıkılmaktan kurtarıp ayağa kaldırdığı ve İstanbul’a kazandırdığı tesislerden bazılarını anımsayalım: “- Yıldız Parkı ile içindeki Malta ve Çadır Köşkleri, Pembe ve Yeşil Seralar - Emirgan Korusu ile içindeki Sarı, Beyaz ve Pembe Köşkler; - Çubuklu Korusu ve Hidiv Kasrı; - Çamlıca Tepesi Tesisleri; - Fenerbahçe Parkı ve Romantika Kahvesi - Kapıkule Tesisleri - Sultanahmet Yeşil Ev Oteli, Ayasofya Konakları, Konukevi Oteli, Sarnıç Restoran. - Büyükada Fabiato Köşkü, vd.” Çelik Bey gece gündüz çalışır, İstanbul’un eski renkli mekânlarının tarihini yazardı. Tam 65 kitap yayımlamıştı. Bu arada gittiği dış gezilerde sahafları dolaşmış, İstanbul’la ilgili ne kadar kitap, harita, resim, gravür bulduysa satın almış, kendi kitaplığını da armağan ederek, Soğukçeşme’deki muhteşem İstanbul Kitaplığı’nı kurmuştu. Çelik Bey 6 Temmuz 2003 tarihinde vefat etti. Ölümünün 20. yılında (6 Temmuz 2023) bu İstanbul âşığını saygıyla anıyoruz. Beklerdik ki İBB de onunla ilgili bir anma töreni düzenlesin, yeni kuşaklara onu tanıtsın. Ama nerede? İstanbul’u dümdüz eden Adnan Menderes’in her yıl kabrine gidip ruhuna Fatiha okuyanlar Çelik Bey’i bir tweet ile dahi anmıyorlar. İYİLİK İYİ Parti kurucularından Ahmet Erozan, partisinin milletvekili listesine konulmadığı için Meclis dışında kaldı. Ahmet Erozan bu kararı beklememekle birlikte, önemli bir jestte bulunarak Meclis Başkanlığı’na yazı yazdı ve peşin aldığı üç aylık maaştan ne kadarını geri vermesi gerektiğini sordu. Meclis Başkanlığı Erozan’a 150 bin 470 lirayı iade etmesinin uygun olacağını belirtti. Yeni dönemde milletvekili seçilmeyen tüm vekillerin Meclis’e bu miktarda borcu var. Ancak Erozan’dan başka kimse böyle bir jestte bulunmadığı gibi Meclis Başkanlığı da henüz bu borçlarla ilgili bir açıklama yapmış değil. 200’ü aşkın milletvekilinin bu paraları iade etmesi gerekiyor. Vekillerin sık sık sözünü ettiği “kul hakkı” bunu gerektiriyor. CİMRİ ADAM Ünlü yazar Aziz Nesin’in 28. ölüm yıl dönümüydü 6 Temmuz. Aziz ağabeyi anarken bir anımızı ekleyelim. Sene 70’ler… Ben o yıllarda Günaydın’da çalışıyorum. Aziz Nesin’le yeni tanışmışız. Bir gün Kadıköy’den Eminönü’ne giden vapurun girişinde karşılaştık. Hoş beş falan. Bana kısa süre Günaydın’da çalıştığını anlattı. Ona resim altı yazdırmak istemişler, pek sevmemiş o işi. Kısa sürede ayrılmış. Eğlenceli yolculuk çabuk bitti. Vapurdan çıkarken sordu: - Sirkeci’den Yeşilköy havaalanına dolmuş kalkıyormuş yerini biliyor musun? - Valla bilmiyorum, dedim, neden sordunuz? - Ben uçakla Ankara’ya gideceğim de… Elindeki küçük bavulu da o anda fark ettim. - Abi dolmuş ne zaman dolar, ne zaman kalkar belli olmaz, siz taksiyle gitseniz… - Taksi çok para ister, dedi, dolmuş herhalde çok beklemez, en iyisi ben dolmuşla gideyim. Ve Sirkeci garına doğru yürüyüp gitti. Ne cimri adam, dedim içimden. Berbere para vermemek için saçlarını kendisinin kestiğini de bir yerde okumuştum. Çok cimri olduğunu kimi arkadaşlar da anlatmıştı. Bir süre sonra Çatalca’daki Nesin Vakfı’nın öyküsünü öğrendim. Aziz ağabey kimsesiz çocukları alıyor Çatalca’daki yuvada bakıyor, eğitiyor, büyütüyor, yetiştiriyordu. Kazandığı bütün parayı bu yuvaya harcıyor, kendi boğazından kesiyor, öksüz çocuklara yediriyordu. Bütün kitap gelirleri Vakfa gidiyordu. Ölene kadar Nesin Vakfı’nı yaşattı, öldükten sonra bu görevi oğlu Ali devraldı. Böyle adamdı Aziz Ağabey. OMUZLAR CHP İzmir Milletvekili Sevda Erdan Kılıç, Meclis kürsüsünde gündem dışı konuşuyor. Geçen dönem bakanlık yaparken bu dönem milletvekili olan yeni üyelerden söz ediyor: - Yeni gelen eski bakan vekillerimiz var. Koridorlarda korumalarla dolaşıyorlar (CHP sıralarından alkışlar). Gazi Meclis’te kimi kimden koruyor bu korumalar? Bazen bize, bazen de çalışanlara omuz atarak geçiyorlar koridorlardan... Gazi Meclis’le ilgili yeni yakınmalardan biri de bu. LAFAZAN Yazılarımızda kâh “söz” kelimesini kâh “laf”ı kullanıyoruz… Okurumuz merak etmiş: - Neden eş anlamlı sözcüklerin kâh birini kâh ötekini kullanıyorsunuz? Kısaca yanıtlarsak… İki sözcüğün eş anlamlı olabilmesi için birbirinin yerine konulabilmesi gerekiyor. Söz ve laf sözcükleri bu özelliğe uygun görünmüyor. Özellikle türetilen deyimler fark yaratır. Örneğin… Söz vermek, söz kesmek, söz almak gibi deyimleri laf vermek, laf kesmek, laf almak şeklinde ifade edemeyiz. Sözlük yerine laflık demiyoruz mesela. “Laf ola beri gele” yerine “Söz ola beri gele” diyemeyiz. İki kelimenin kullanım yerleri görüldüğü gibi epey farklı.",https://www.milliyet.com.tr/yazarlar/melih-asik/istanbul-aski-6973030
Melih Aşık,Hedef Ankara,04 Temmuz 2023,"CHP’li Bolu Belediye Başkan Tanju Özcan dün Anıtpark’tan başlayarak Ankara’ya doğru “Adalet ve Değişim” yürüyüşüne başladı. Sosyal medya mesajları ve genel başkana muhalefeti nedeniyle disipline sevk edilen Tanju Özcan, kendisi için adalet, partisi için değişim istiyor. Özcan, yürüyüşten vazgeçme şartını söyle açıklıyor: - Sayın Genel Başkan, “Görevimden istifa ediyorum, olağanüstü kurultay çağrısı yapıyorum, kurultayda aday olmayacağım” dediği takdirde ben bu yürüyüşten vazgeçerim. Yoksa vazgeçmem. Kemal Kılıçdaroğlu’na istifa baskısı hem parti içinde hem ona oy veren kesimlerde artarak sürüyor. Kemal Bey ise istifa etmemekte kararlı. Öyle görünüyor ki, CHP bugünden yerel seçimin yapılacağı 31 Mart’a kadar enerjisini (istifa et - etmiyorum) tartışmalarıyla harcayacak. Yerel seçime odaklanması pek mümkün olmayacak. PATLAMA Sakarya’nın Hendek ilçesindeki havai fişek fabrikasında 3 Temmuz 2020 tarihinde meydana gelen patlamada yedi kişi yaşamını yitirdi, 127 kişi yaralandı. Aradan üç yıl geçti. Dava şu anda temyiz aşamasında. Dosya kapsamında tutuklu tek isim ise fabrika sahiplerinden Yaşar Coşkun. Cumhuriyet’teki habere göre, patlamada yaşamını yitiren bir işçinin babası: “Oğlumu kaybedeli 6 bayram geçti. Biz her bayramı mezarlıklarda geçiriyoruz” diyor ve ekliyor: “Bu davada suçlu yalnızca şirket sahipleri değil. Fabrikaya 2005 yılında usulsüz ruhsat verilmiş. Ayrıca denetlemelerin usulsüz yapıldığı, önceden haber verildiği söyleniyor.” Ateşle ve barutla şaka olmaz. Böyle bir fabrikaya ruhsat verme ve denetleme aşamasında devletin iki kat titiz olması gerekirdi. YÜKSELİŞ Bulunduğu yerden daha yükseğe çıkma hevesi her zaman her meslekte var olmuştur. Eski Vali ve Belediye Başkanı Fahrettin Kerim Gökay bir ruh ve sinir hastalıkları hekimiydi. Gökay tıp fakültesini bitirince ünlü ruh hekimi Mazhar Osman’a asistan olmuştu. Fahrettin Kerim’in sürekli yükselme merakı Mazhar Osman’ı endişelendirir, etrafına şöyle dermiş: - Bu çocuk çok hırslı. Önce doçent olmak ister. Doçent olunca, profesör olmak ister. Profesör olunca, belediye başkanı olmak ister. Belediye başkanı olunca, vali olmak ister. Vali olunca, başbakan olmak ister. Başbakan olunca, cumhurbaşkanı olmak ister. - Peki sonra? - Cumhurbaşkanı olunca da Allah olmak ister. - Sonra? - Sonra da alır tedavi için bana getirirler. Neyse ki Fahrettin Kerim vali ve belediye başkanı olunca durmuş, daha öteye gitmemiş. Yoksa sonu iyi olmayabilirdi! KABOTAJ 1 Temmuz Kabotaj Bayramı’nı mümkün olan en sönük şekilde kutladık! Nedir kabotaj hakkı: “Bir egemen devletin kendi limanları, kara suları ve iç sularında sadece kendi bayrağını taşıyan, kendi uyruğundaki gerçek kişilere veya kamuya ait gemilere, limanlara, tersanelere sağlanan ticaret ve hizmet hakkıdır.” Devletler bu hakka sıkı sıkıya sahip çıkarlar. E. Amiral Cem Gürdeniz örnek veriyor: “Neoliberal kapitalizmin ve küreselleşmenin gardiyanı ABD’de Jones Act (Jones Kanunu) olarak bilinen kabotaj kanunu uyarınca, ABD limanları arasında deniz taşımacılığının Amerikan bayraklı olsa dahi yabancı tersanelerde yapılmış gemilerle icrasına bile izin vermez. Her şeyiyle Amerikalı olması gerekir.” Bu hak tek başına fayda sağlamıyor. Bir ülkenin aynı zamanda denizlerini ve limanlarını halkına kazanç sağlayacak şekilde kullanması gerekiyor. Biz işte onu beceremiyoruz. BASKET 19 yaş altı Basketbol Milli Takımımız Macaristan’da yapılan dünya şampiyonasında Amerikan Milli Takımı’nı da yenerek üçüncü oldu ve şeref kürsüsüne çıkmayı başardı. Gençlerimiz geçen yıl da U18 Milli Takımı olarak Avrupa ikincisi olmuştu. Yıldız ve genç takımlarımız geçmişte de benzer başarılara imza attı. Ne var ki gençler büyüyünce aynı başarıyı gösteremiyor. Büyük takımlarda ithal yabancıların arasında kayboluyor. A Milli Takım vasata bile ulaşamıyor. Gençleri başarısı üzerine, TRT derhal Basket Federasyonu Başkanı Hidayet Türkoğlu’na bağlanıp, altyapılardaki başarısına mikrofon tuttu. Ama bir soruyu sormadı: - Bu kadar yetenekli ve gayretli gençlerimiz varken A Milli Takım neden başarı gösteremiyor? Neden bu çocuklar büyüyünce ezilip gidiyor? Neden A Takımı başarısız? Aynı sorun atletizm ve diğer sporlarda da var. Federasyonların başarısı büyükler kategorisinde elde edilecek başarılarla da ölçülür.",https://www.milliyet.com.tr/yazarlar/melih-asik/hedef-ankara-6971061
Melih Aşık,Tatlı hayat!,15 Temmuz 2023,"Siyaset uğraş olarak gözden düşse de milletvekilliğine ilgi artıyor. Sebebi mi? Çünkü vekillik cazip. Zahmeti az, nimetleri çok. O nimetlerden bazılarını sıralayalım. Milletvekilinin aldığı ödenek (maaş) en yüksek devlet memurunun almakta olduğu miktar kadar. Yani 73 bin 379 lira (zam görmemiş hali). TBMM tarafından görevli olarak yurt içi ya da yurt dışına giden vekillere ayrıca harcırah da ödeniyor. Eğer bir vekil zaten emekliyse hem aylık ödeneğini hem de milletvekili emekliliğinden doğan maaşını alabiliyor. Görev süresi biten bir milletvekili, emeklilik şartlarını sağlamışsa 51 bin 790 lira (son zamla 65 bin lira) maaş alıyor. Vekiller ve yakınları sağlık hizmetlerinden ücretsiz yararlanıyor. İlaç ücretsiz. Milletvekilleri, THY’de ekonomi sınıfından aldıkları biletleri ücretsiz olarak business class’a dönüştürebiliyor. Vekil ofislerine iki ayrı cep telefonu veriliyor ve faturalar da TBMM tarafından ödeniyor. Milletvekillerine, eşlerine ve çocuklarına, görevleri devam ettiği süre boyunca diplomatik pasaport tahsis ediliyor. Vekilliği sona erenlere ve eşlerine ise ömür boyu taşıyacakları hususi damgalı pasaport temin ediliyor. Milletvekillerine ait araçlara trafik cezası kesilmiyor. Trafik  suçu bir tespit tutanağıyla kayıt altına alınıyor ve bu tutanak TBMM’ye gönderiliyor. Milletvekillerinin ölümleri halinde, ailesine 12 aylık tutarında ölüm yardımı ödeniyor. Milletvekillerine bir danışman ve bir sekreter veriliyor. TBMM içinde bulunan baştabiplik, radyoloji, mikrobiyoloji ve biyokimya laboratuvarları, diş, dâhiliye, kulak-burun-boğaz, çocuk, cildiye poliklinikleriyle bir hastane gibi milletvekillerinin ve ailelerinin hizmetinde. TBMM Ana Bina’da iki lokanta vekiller için hizmette. Fiyatlar makul! Milletvekillerinin 0 ile 6 yaş arasındaki çocukları için bir kreş de TBMM tarafından kurulmuş durumda Milletvekili haftada üç gün Meclis’te olmak zorunda. Yazın üç ay tatil yapıyor. KAPININ ÖYKÜSÜ Geçende Galatasaray Lisesi mezunu bir dostumla Galatasaray’da tam okulun önünde karşılaştık, ağır ve görkemli kapının önünde sohbet ederken sözü getirdim: - Ben bu kapının açıldığını hiç görmedim, dedim, sahi bu kapı hangi zamanlarda açılır? Dostum: - Ben bu okulda yıllarca okudum, dedi, ben de görmedim ama hangi zamanlarda açıldığına ilişkin bir fikrim var. Ve daha sonra bana Yiğit Okur’un “Buralardan Geçerken” adlı kitabını gönderdi. GS mezunu Yiğit Okur orada şu bilgiyi veriyor: “Tonlarca ağır demir kapının ender de olsa açıldığı zamanlar olmuştu. İlk kez 1868 yılının eylül başında o kapıdan Sultan Abdülaziz saray arabasıyla geçmişti. Atatürk liseyi üç kez şereflendirmişti. Her üç gelişinde de o kapıdan geçmişti. Okul, kuruluşunun 100. yılını kutlarken 1968’de aynı kapıdan Charles de Gaulle girdi. 80 ihtilalinin mühendisi Kenan Evren de girdi. Ön avlunun sütunlu kapının üstündeki balkondan nutuk attı. Sonra müdürün odasında ‘Bırakın şu Fransızcayı, öğrenimi İngilizceye çevirin’ diye nasihat çekti. Kapı ona da açılmıştı. Daha sonraları Fransa Cumhurbaşkanı François Mitterrand, Turgut Özal’ın eşliğinde geçti aynı kapıdan. İzleyen zaman içinde Fransa eski başbakanlarından Dominique de Villepin de Fransa’nın Ankara Büyükelçisi eşliğinde aynı kapıdan geçti. En son, liseye Ahmet Necdet Sezer eşiyle birlikte gelmişti. Kapı onlar için açıldı.” Geçmişte bazı ulusal bayramlarda kapı açılırmış. Artık açılmıyor. Sessiz heybetiyle tarihe tanıklık etmeye devam ediyor. TUVALET Kırklareli Otogarı’nda otobüsten inen okurumuz, çocuğunun: - Baba çişim geldi, diye bağırmasıyla tutmuş elinden tuvalete götürmüş. Tuvalet kapısında ücreti de yazıyormuş. - Kadın-erkek 4 lira. Okurumuz 5 lira vermiş, üstü kalsın demiş. Daha sonra kentte dolaşırken merak etmiş, bir markette etin fiyatını sormuş. - Dana eti 360 lira. İstanbul ile aynı fiyat. Taşra kentleri ucuzdur derler. Okurumuz: - Ben Kırklareli’nde İstanbul’dan daha ucuz bir şey görmedim, diyordu notunda.",https://www.milliyet.com.tr/yazarlar/melih-asik/tatli-hayat-6976393
Melih Aşık,Eski hikâye,11 Temmuz 2023,"İkinci cihan harbi tüm hızıyla sürüyordu köylüler yarı aç, yarı tok yolda zor yürüyordu ellerinde dokuma torbaları sırtlarında yamalı urbaları çaresizlik içinde ağanın kapısına vardılar kahyaya dil döküp yalvardılar: - açlıktan kırılacağız bu kışı nasıl çıkaracağız, kar çıktığında dizlere, git ağana söyle de ambarından birazcık zahire versin bizlere kahya, ”elçiye zeval olmaz” dedi “bakarsın ağanın taş yüreği yumuşar eli tutulmaz” dedi ağanın yanına vardığında bağdaş kurmuştu bahçedeki çardağında keyifle nargilesini içiyordu kahyayı görür görmez köylüleri kastederek “neye gelmişler ki? “ diye sordu. kahya, ambardan birazcık zahire istediklerini, yoksa açlıktan kırılacaklarını söyledi ağa, nargilesinden bir nefes daha çekip üfledi: - get onlara söğle zabağı geç yesinler, öğliyi idare etsinler, ağşam da erken yatsınlar, heç bi şey olmaz, dedi. (Ali Öztürk) HARDALİYE Kırklareli’nin ilginç bir yerel içkisi var: HARDALİYE... Üzümler, kabuğu ve çekirdeğiyle ezildikten sonra, içine siyah hardal tohumu ve vişne yaprağı ilave edilerek hazırlanan, kendine has hoş kokusu ve tadı olan, buruk içimli, ALKOLSÜZ bir içecek. Biraz şıra tadında. Bendeniz denedim. Harika bir tadı var. Neden ülke çapında tanınmaz, neden yaygın bir içecek olarak kullanılmaz merak ederim. Atatürk’e de Kırklareli ziyaretinde ikram etmişler, o da çok beğenmiş. Milli içecek haline getirilmesini tavsiye etmiş. Kolalı ve gazlı içeceklere göre hem daha besleyici hem daha serinletici. Şimdilik biraz pahalı görünüyor ama üretim ve satış artırılınca fiyat makul düzeye düşebilir. Denemek için internetteki satış firmalarından isteyebilirsiniz. MUSLUKTA ADALET Benim çalıştığım kurumlar benim için 30 yıl emeklilik primi ödediler. Sorduğumda primin tavandan ödendiği söylendi. 1994 yılında emekli oldum. Emekli aylığım şu anda 8400 lira. İlan edilen yüzde 25 zamla birlikte 10 bin 500 liraya çıkıyor. Sonuçta, emekli maaşım asgari ücretin altında kaldığı gibi, açlık sınırının da altında kalmış bulunuyor. Geliri insanca yaşama sınırları altında kalan milyonlarca emekli var ülkede. Aylığı devlet desteğiyle daha önce 7500 liraya yükseltilen düşük maaşlı emeklilerin ise hiç artış almayacakları konuşuluyor. Ülkemizde insanların bir amacı da emekli olduktan sonra “ele güne muhtaç olmadan yaşamak”tır. Yukardaki rakamlarla emeklilerin çoluğuna çocuğuna, yakınlarına muhtaç olmadan yaşaması mümkün mü? Bu hafta Meclis görüşmelerinde oranın yüzde 30’a, en düşük emekli maaşının 10 bin liraya yükseltilmesi önerilecek. Umarız kabul görür. En azından bu rakamlara ulaşılması gerekir. *** İstanbul’un rahmetli Belediye Başkanı Aytekin Kotil anlatmıştı. Göreve geldikleri ilk haftalar ve aylarda şehirden yoğun su kesintisi şikâyetleri geliyormuş. Suların programlı veya programsız sık sık kesilmesinden şikâyet ediyormuş İstanbullular. Aytekin Bey ve ekibi soruna kısa sürede nasıl çözüm bulabileceklerini düşünürken şikâyetlerin giderek azaldığını fark etmişler. İlginç olan, şehre verilen su miktarı artmadığı halde şikâyetlerin azalmasıymış. Aytekin Bey bunun nasıl olabildiğini merak etmiş. Şu İşleri Müdürü’nü çağırtmış bir gün ve bu durumun nasıl gerçekleştiğini sormuş. Su Müdürü demiş ki: “Efendim, sesi daha çok çıkan semtlere daha uzun süre su veriyoruz, sesi daha az çıkanlara daha az su veriyoruz. Her hafta bakıyoruz sesi kimin daha çok çıkıyor. Onun suyunu artırıp, sesi az çıkanın suyunu azaltıyoruz. Böyle böyle şikâyetleri epey önledik. Şikâyetler yine var ama o semtlerin sesi duyulmuyor.” Toplumdaki refah dağıtımı da aşağı yukarı bu sisteme göre gerçekleşiyor. Sesi çok çıkana daha çok, az çıkana daha az. Bugün gelirlerinden en çok şikâyet edenler, örneğin emekliler, parasızlıktan sosyal medyaya bile giremedikleri için en az seslerini duyuranlar oluyor. DOSTLAR Kastamonulu dostum Fehmi Altıkulaç telefonda yerini bildiriyor: - Şu sırada sahilde köpek gezdiriyorum. Benim oğlan yurt dışına giderken köpeği bana emanet etti. Onunla birlikte dolaşıyoruz. Sonra da gülerek ekliyor: “Yahu nereden nereye... Çocukluğumuzda köylerde köpeklere hayvan der geçerdik. Yanımıza yaklaştırmazdık. Şimdi bakıyorum da onlara çok haksızlık edermişiz. Son yıllarda onlarla bayağı iyi dost oldum. O benim ne dediğimi anlıyor. Ben onun ne istediğini anlıyorum. Çok iyi anlaşıyoruz. O kimseye kötülük etmiyor. Kimseyi öldürmüyor. Kimsenin parasını çalmıyor. Benimle sadece arkadaşlık ediyor. Sen sevgi gösterirsen o da sana sevgi gösteriyor. Bence insandan daha saygın bir yaratık. Onlar bence en gerçek dost!”",https://www.milliyet.com.tr/yazarlar/melih-asik/eski-hikaye-6974265
Melih Aşık,Bodrum’da ZAİ,20 Temmuz 2023,"Bodrum’da gezip görenlerin çok beğendiği ZAİ adlı bir yaşam alanı var. ZAİ zeytinin eski adlarından biriymiş. Bu yaşam alanı şöyle tanıtılıyor: “Zai Yaşam, gastronomi, müzik, sinema, tiyatro, edebiyat ve sanat aynı çatı altında, 5 duyuya hitap ederek kurgulanan bir yaşam alanıdır. Yeni nesil kütüphanesi, sanat etkinlikleri, klasik müzik, jazz konserlerinin  yanı sıra çeşitli deneyimler üzerine kurgulanan atölyeleri ile vazgeçilmez bir mekân deneyidir.” Ancak ZAİ’nin bir sevimsiz tarafı var; 15 yaşından küçük çocuklar giremiyor Sebep: Gürültü yapıyorlarmış. *** ZAİ’yi kuranları kutlarız. Ancak çocuklara konulan yasak çok ayıp. Böyle mekânları çocuklara yasaklamak ne kelime, tam tersine, onların daha çok gelmesini teşvik etmeliydiniz. Lütfen dünyanın en büyük ve ciddi müzelerinden biri olan British Museum’un internet sayfasını açınız. Orada müzenin kundaktaki bebekleri bile kabul ettiğini, annelere emzirme odaları ayırdığını, lokantalarda çocuk yemekleri bulunduğunu, ailelerin müzeyi çocuk arabalarıyla dolaşabildiğini ilan ediyorlar. ABD’deki müzeler farklı değildir. Çocukları cezbetmek için çeşitli önlemler alınır. Söylemeye gerek yok. Uygar bir toplum çocukları ülkenin geleceği olarak görür. Onların eğitimine öncelik verir. Onları ortalarda gereksiz yere dolaşan gürültü makinesi, gereksiz yaratık falan olarak görmez. Uygar ve çağdaş olmanın bir ölçütü de budur. Temsilde adalet Son zamlardan sonra milletvekili maaşı ne oldu? DP Milletvekili Cemal Enginyurt canlı yayında açıklıyor. “Emekli maaşından 65 bin lira alacağım, maaş da 80 bin lira, aylığım toplam 145 bin liraya gelecek.” Aylık gelir böylece 5 bin doları aşıyor. Cemal Enginyurt emeklilerin 7500 liraya talim etmesi karşısında yüreğinin yandığını ekliyor. Acaba TBMM’de daha başka kaç kişinin yüreği yanıyor? Bu noktada Meclis’in yapısına bir göz atalım. Meclis’te bu dönem meslek olarak çoğunluk yine avukatlarda. Avukatların 123 kişilik mevcudunun ardından 100 milletvekiliyle serbest meslek sahipleri geliyor. Meclis’te ayrıca 64 mimar ve mühendis, 46 doktor ve diş hekimi, 45 iş insanı, 33 akademisyen, 33 kamu ve özel şirket yöneticisi, 24 eğitimci, 24 siyasetçi, 17 mali müşavir, 10 da gazeteci yer alıyor. İş insanları ve serbest meslek sahipleri hep birlikte 145 kişilik bir grup oluşturuyor. Sonuçta, parasal güç sahiplerinin Meclis’te epey temsilcisi bulunuyor. Meclis’te olmayan kim derseniz? Meclis’te işçi ve sendikacı yok. Sanatçı ve bilim adamı sayısı bir elin parmaklarını geçmiyor. Üretici ve çiftçi kendine Meclis’te yer bulabilmiş değil. Emeğiyle geçinenler azınlıkta. “Temsilde adalet” diye bir kavram anayasalarda sıkça geçer. Demokrasinin ön şartlarından biri, temsilde adalet, yani halkın parlamentoda adil şekilde temsilidir. Temsilde adalet olmayınca dertlenme, sızlanma, homurdanma çok oluyor. GEMİDE İstanbul Belediye Başkanı Ekrem İmamoğlu zoom yöntemiyle yaptığı kapalı toplantı sosyal medyada bomba gibi patladı. Toplantıya katılanlar Onursal Adıgüzel, Muharrem Erkek, Bülent Tezcan, Tekin Bingöl, Engin Altay, Selin Sayek Böke, Gökhan Günaydın, Hakkı Süha Okay gibi Kemal Kılıçdaroğlu’nun en yakınında yer almış isimler. Toplantının amacı Parti Meclisi’ni toplantıya çağırmak ve oradan olağanüstü kurultay kararı çıkarmaktı. Kemal Bey taraftarları toplantıya katılanları ihanetle suçluyor. Toplantıya katılanlar ise kapalı toplantıyı basına sızdıranlara hücum etmekte. Sonuçta, Kılıçdaroğlu’nun “Partide ben ne dersem o olur, kimse beni yerimden oynatamaz” iddiası sarsıldı. Saflar belirlendi, parti içi kavga başlıyor. Parti içi kavga bazen iyidir, yararlı sonuçlar verebilir. Tabii eğer bu kavga “Sen kalk, ben oturayım”dan ibaret, içeriksiz bir koltuk kavgası değilse! SULTANİ Okurumuz merak etmiş, tvitırda dolaşarak Milletler Ligi’nde şampiyon olan Kadın Milli Takımımızı kimin kutlayıp kimin kutlamadığına bakmış. Altılı Masa’dan DEVA, Gelecek Partisi ve Saadet Partisi, Sultanlar’ın başarısını kutlamamış. Diyor ki okurumuz: - Burada önemli olan kutlama değil. Önemli olan, bir zihniyetin sergilenmesi. Bu partilerin liderlerinin Fransız ya da İtalyan modasını takip ettiğini görüyoruz. Görüntüler Batılı. Ancak kültürel düzey İran ya da Suudi Arabistan düzeyinde. Neyse ki bu partilerin 35 milletvekilini Meclis’e halk sokmadı. Bu milletvekilleri CHP listelerinin arasına sıkıştırılarak yani yan yollardan TBMM’ye dâhil edildiler. Günahı laik, devrimci, cumhuriyetçi parti CHP’nin boynuna…",https://www.milliyet.com.tr/yazarlar/melih-asik/bodrumda-zai-6978641
Melih Aşık,Türk Rafael,18 Temmuz 2023,"İstanbullu bir Yahudi olan Rafael Sadi birkaç hafta önce hayatını kaybetti. Gazeteci yazar Rafael Sadi, İsrail’de yaşıyor, Odatv’de yazıları yayınlanıyordu Aşağıda Rafael Sadi’nin 2004 yılında yazdığı “Ben Türküm Türkiyeli değil” başlıklı ibret verici yazısının kısa halini bulacaksınız. “… Türkiye Cumhuriyeti sınırları içinde yaşamakta olan insanlara ‘TÜRKİYELİ’ demek çok doğru bir ifade değildir. Şayet Türkiye dışında iseniz ve birçok değişik ülkeden gelmiş insanlar arasında Türkiye’den de gelmiş insanlar varsa o insanlara ‘TÜRKİYELİLER’ diyebilirsiniz. ‘TÜRKİYE’ içinde olanlara ‘TÜRK’ demek yerine ‘TÜRKİYELİ’ demek bazılarımıza ‘TÜRK DEĞİLSİNİZ’ demekle aynı şeydir. TÜRKİYELİ kavramı ile Türkiye içindeki değişik etnik gruplara farklı hatırlatmalarda bulunulmak istenmiş olduğu ve ülke insanın resmen bölünmek istendiği aşikârdır. Lütfen dikkat edelim, birileri Türkiye ile oynamak istiyor. Yarın öbür gün bakacaklar diyecekler ki ‘Eeee bakın, sizin tamamınız Türk değilmiş, 70 milyon Türk’ten şu kadarı Kürt, şu kadarı Alevi, şu kadar, Süryani, şu kadar Keldani, bu kadarı Laz, öbürleri Yahudi, bilmem ne kadarı Ermeni, kala kala 1 milyon Türk kaldı. Bu kadar Türk için de bu kadar 777 bin kilometrekare arazi fazla, gelin şunu efendi efendi paylaşın’ derler adama. Ne o’lcek şimdi? Gözümüzü 4 değil 24 açsak yetmez, bu iş yanık kokuyor.” PARTİ Tunca Bengin arkadaşımız dünkü yazısını şöyle bitiriyordu: “Siyasi partilerin çok büyük ekseriyeti kendi doğrularını hayata geçirmek için değil başkasının yanlışını söylemek üzere siyaset yapıyor. Ömürleri başkasını suçlamakla geçiyor…” Doğru tespit. Peki neden böyle oluyor? Çünkü kendi doğruları yok. Farklı bir ideoloji, ilke, program yok. Bu partiler ülkeyi yönetecek gibi yaparak taraftar topluyor. Adaylardan para kazanıyor. Birkaç kişiyi milletvekili de yapıyor. Ama ülkeyi yönetmek gibi bir amaçları veya umutları görünmüyor. Tesadüfen koltuğa oturacak olsalar mevcuttan daha farklı ne yapacaklarını kendileri de bilmiyor. O yüzden muhalefet eylemi sadece iktidarı suçlamak ve ölçüsüz vaatler vermekle sınırlı kalıyor. İktidara geldiklerinde ne yapacaklarını ayrıntılı ve ciddi bir programla halka iyice anlatsalar o takdirde belki iktidara gelecekler. Ancak ona bir türlü yanaşmıyorlar. SULTANLAR Yalnızca voleybolda değil takım sporlarında da dünya çapında en büyük başarıya voleybolcu kızlarımız imza attı. Dünya Milletler Kupası’nda kadınlar dalında tüm milletleri geride bırakıp şampiyon olduk. “Biz voleybol ülkesiyiz” sloganını büyüttük, “Biz kızlarımız sayesinde dünya çapında bir voleybol ülkesiyiz” yaptık. Brezilya, İtalya, Çin, ABD gibi dünya devlerini dize getiren Filenin Sultanları halkımıza dünya ölçeğinde başarı kazanmanın keyfini yaşattılar. Var olsunlar. Bu başarıda oyuncularımız ve antrenörler kadar Voleybol Federasyonu Başkanı M. Akif Üstündağ’ın da payı büyüktür. Antrenör Guidetti yerine Santarelli’yi getirmek cesur ama doğru adımdı. Bu adımı atmak takıma büyük ivme kazandırdı. Tabii Kübalı Vargas’ın takıma dâhil edilmesi de. Ancak tüm takımda büyük bir sıçrama gözleniyor. Bu büyük başarıda payı olan herkesi ayakta alkışlıyoruz. KİRAZ CHP Milletvekili Ömer Fethi Gürer, dalda kalan Napolyon türü kirazı yollara döküp Niğde’de eylem yapan Ulukışlalı üreticilerin sorunlarını dinlemiş. Cumhurbaşkanı Erdoğan’a çağrıda bulunan Ömer Fethi Gürer, kirazların Tarım Kredi Kooperatifleri aracılığıyla tüketiciye ulaştırılmasını önermiş. Üreticiler adına konuşan Ayfer Yetiş, geçen yıl 70-80 liraya alıcı bulan kirazları bu yıl 12-24 lira arasında fiyatla satmak zorunda kaldıklarını belirtmiş. Oysa maliyeti kiloda 40 liraymış. Kiraz bu yıl İstanbul’da manav ve marketlerde 100 ile 170 lira arasında satıldı. Şimdi mevsimin sonuna doğru 25-50 liraya düştüğünü görüyoruz. O da sıradan bir kiraz. Sanırız kirazın iyisi ihracata gitti. Bize ya pahalısı ya kalitesizi kaldı. Sonuçta hem üretici hem tüketici şikâyetçi, tek kazanan aracılar oluyor. Oysa tam tersine, üretici ve tüketiciyi mağdur etmeyen bir organizasyon modeline ihtiyaç var. İSKİ İSKİ İstanbul halkını uyarıyor: “Sayın abonemiz. İstanbul genelinde günlük su tüketimi miktarı 3.550.435 m3’e ulaştı. Böylece tüm zamanların en yüksek su tüketim rekoru kırıldı. Oldukça kurak bir dönemden geçiyoruz. Lütfen suyumuzu dikkatli kullanalım, günlük tüketimimizi minimum seviyeye indirelim. Desteğiniz için teşekkür ederiz.” Uyarı yerinde. Ancak bugüne dek halkın çoktan uyarılması ve tasarruf programları uygulanması gerekmez miydi? Konuyu defalarca yazdık. İstanbul talih eseri son yıllarda iyi yağmur aldı. Ancak kent büyüdü. Resmi rakama göre 16 milyon, resmi olmayan rakamlara göre 20 milyon kişi İstanbul ve çevresinin suyunu kullanıyor. İSKİ’nin tasarruf hamleleri yapması gereğini aylardır yazıyoruz. İnternet sitesinde yapılacak uyarılarla su tasarrufu sağlanmaz. Daha etkin adımlar atılması gerekir. Kuraklık ve susuzluk tehlikesi kapıyı çalıyor. Uyanalım.",https://www.milliyet.com.tr/yazarlar/melih-asik/turk-rafael-6977621
Melih Aşık,‘Hayatın Sırları’,17 Haziran 2023,"Yeni bir Uğur Dündar kitabı var elimizde. “Hayatımın Sırları” adlı kitabın alt başlığında “Uğur Dündar ve Türkiye’nin son 50 yılının gerçek hikâyesi” sözleri okunuyor. Kitap bir belge roman. Uğur Dündar’ın ağzından Hasan Baran yazıyor, Çok başarılı bir çalışma, heyecanla okunan bir eser çıkmış ortaya. Kitap Uğur’un meslek çalışmalarını, özel ilişkilerini, başından geçen ilginç olayları çok hoş bir dille aktarıyor bizlere. Uğur ve kardeşi Gülten bir gün Florya’da sabah koşusuna çıkıyorlar. Ağaçlar arasında koşarken, uzakta iri yarı bir adamın bir ağacın yanında durup onunla adeta konuştuğunu, ara sıra ağaca sarıldığını görüyorlar. Yaklaşıyorlar. Bu adam Yaşar Kemal’dir. Diyor ki onlara Yaşar ağabey: -  Bir tuhaf insanlar şu Anadolu insanları. Yürüyüp gidiyorlar, koşup geçiyorlar ama durup şu muazzam ağacı bir görmüyorlar, sarılıp hissetmiyorlar, onun enerjisin almıyorlar. Atatürk dikti bu ağaçları. Atatürk’ün toprak kaymasına karşı çoğunu da kendi elleriyle diktiği ağaçlardır bunlar. Gülten, Yaşar Kemal’e, “Sizin İnce Memed romanınızın bir imzalı nüshasına sahip olmayı çok isterdim” diyor. Gelin benimle, diyor Yaşar Kemal. Onları Basınköy’de oturduğu eve götürüyor. Evin kapısı kilitli değildir. Kolu çevirince açılıyor. Yaşar Kemal hayretli bakışlar arasında: - Ben kapıyı kilitlemem, diyor, hırsız olan kilitli kapıyı zorlar girer, kilitsiz kapıdan hırsız bile girmez. Kitabını imzalayıp Gülten’e verirken anlatıyor: - Ama yine de bir gün eve hırsız girmişti. Ben odamda çalışıyordum. Göz göze geldik. Ben çocukluktan alışkınım. Buruşuk kâğıtları düzeltir, yazarım. Yine buruşuk kâğıtlara yazıyordum. Hırsız dönüp gitti. Ertesi gün kapıya bir top kâğıtla bir düzine kalem bırakmıştı. Sevgili Uğur dostumuzun kitabında buna benzer çok hoş yaşanmış öyküler var. Okumalısınız. İYİ TATİLLER Okul zili son kez çaldı, tatil başladı, çocuklar derin bir nefes aldı. Çocuklarınız tatilde ne yapacak? Çoğunluk belli ki bilgisayarın başından kalkmayacak! Geçenlerde çok sevimli bir çocuk ve babasıyla tanıştık. Oğlan yakışıklı ama şişman. Spor yapmıyor musun diye sorunca babası: - Bilgisayarın başından kalkmıyor ki spor yapsın, deyiverdi. Bu defa delikanlıya sordum: - Arkadaşların yok mu? - Var. - Peki, onlarla bir yerlere gitmiyor musun? - Pek gitmiyoruz. Genelde chat yapıyoruz. - Satranç oynuyor musun? - Oynuyorum ama bilgisayarda. Babası yine söze karıştı: - Bunlar kız arkadaşı da yine bilgisayardan buluyorlar. Bilgisayar hayatımızın olmazsa olmazı. Ama aynı zamanda çocukları ekran başına mıhlıyor. Onlara mutlaka ev dışında meşgaleler bulmak lazım. Balık tutmayı ama denizlerde balık kalmadı. Spor yapın desem, spor alanı yok. Bütün arsalar apartman doldu. Büyük kulüplerin sahaları çocuklara sıkı sıkıya kapalı! Çocuklar tatilde ne yapmalı? Benim bir tavsiyem şudur: Çocuklar üç beş gün olsun bir iş yerinde çalışmalı. Bu bir kafede garsonluk da olabilir. Hayatın dışarıdan göründüğü kadar kolay olmadığını anlamalılar. Tabii 15 yaşın üstündekilerden söz ediyorum. SOKRAT’LA SOHBET Yunanlı filozof Sokrates ile öğrencisi Alkibiades Türkiye’ye gelmiş olsalar aralarında nasıl bir konuşma geçerdi… Mesela: Sokrates: Alkibiades bu ülkede insanlar sürekli tartışıyorlar. Bu onları iyiye, doğruya, gerçeğe yaklaştırıyor mu? Alkibiades: Hayır Sokrates. Bu ülkede böyle bir alışkanlık yok. Burada insanlar birbirleriyle konuşmazlar. Birbirlerine konuşurlar. Düşünceler birbirine değemeden geçip gider. Amaç iyiyi, doğruyu bulmak değil. Önemli olan bu tartışmadan üstün çıkmaktır. S: Gerçeğe doğru yönelmedikçe bu tartışmaların ne anlamı var? A: Tartışmada üstün çıkmak aynı zamanda mensup olduğu cemaatin üstünlüğünü gösterir. Amaç bu olunca tartışmak ortak bir arayış ve bununla birlikte barış ve dostluk getirmiyor. Tersine, düşmanlıkları körüklüyor. *** Yukarıdaki satırları Rıza Türmen’in “Güçsüzlerin Gücü” adlı kitabından özetleyerek aktardık.",https://www.milliyet.com.tr/yazarlar/melih-asik/hayatin-sirlari-6963937
Melih Aşık,Kırklareli,27 Haziran 2023,"Eşimin bir yakınının hastalık haberi geliyor... Acele toparlanıyoruz... İstikamet Kırklareli. Bir araçla Esenler otogarına yollanıyoruz. Moda’dan otogar 1 saat 15 dakika sürüyor. Sadece otogarın kapısından giriş için 10 dakika sıra bekliyoruz. Otobüsü beklerken tuvaleti ziyarete gidiyoruz. Bir belediye işçisi yerleri yıkıyor. Taşlar kaygan. “Kardeş şuraya ‘Dikkat kaymayın’ falan diye bir levha koysanız” diyecek oluyoruz. Cevap: - Koysak da dinleyen kim beyim, bizim vatandaşı bilmiyor musun, diyor bilgiç bilgiç. Otobüs bizi üç saatte Kırklareli’ne indiriyor. Sıradaki taksiye doğru ilerlerken daha yakında olan bir başka taksinin şoförü koşup eşimin elindeki bavulu alıp sıradaki taksiye kadar taşıyor. Alışık değiliz bu kadar nezakete. Taksilere binip iniyoruz. İlk izlenim... Şoförler bilge adamlar. Sokaktaki insanlar telaşsız. Kimsenin acelesi yok. Caddelerde yaya geçidi bol, yayalar karşıdan karşıya geçerken araçlar durup yol veriyor. Avrupa’da geçerli, İstanbul’da geçerli olmayan bu terbiye şehirde sıkı sıkıya uygulanıyor. İnsanlar nazik. Kafelerde fiyatlar makul. Çay 7.5 liradan başlıyor. İki adımda bir köfteci var. Bu ilin köftesi ünlü. Doğrusu, köfteyi gayet lezzetli yapıyorlar. Hem et iyi hem dana, koyun, kuyruk yağı oranlarını dengeli tutturup. İyi pişiriyorlar. Caddelerde iki adımda bir kayısı ve kiraz satılıyor. Bölgede yetişiyormuş. Kayısı 40, kiraz 50 lira. Fiyatlar İstanbul’un yarısı. Ancak gözümüze hiç kitapçı ilişmiyor. Otelde tanıştığımız İstanbullu bir okurumuz ben internetten size kitapçı bulurum, diyor. Küçük bir araştırma sonucu: - Hürriyet Caddesi’nde bir kitapçı buldum, diyor, buyurun bu da telefon numarası. Hürriyet Caddesi’ni bulamıyoruz. Garip şey, kime sorsak bilmiyor. Kitapçıya telefon açıyoruz. Size konum atayım, diyor. Konum atıyor. Biz adresi yine bulamıyoruz. Durakta müşteri bekleyen bir otobüs şoförüne adresi soruyoruz. O da bilmiyor. -Yahu insaf sen de bilmezsen artık diye sitem ediyoruz. O da şaşkın, verin şu telefonu bakayım, diyor. Telefonu alıp konuma bakıyor. - Abi bu adres Kırıkkale yahu, diyor. Bizim dost meğerse Kırklareli diye Kırıkkale’ye bakmış. Aradığımız kitapçı ta Kırıkkale’de. Katıla katıla gülüyoruz. Kırk-lareli’nde eşimin yaşadığı eski mahalleleri geziyoruz. Eski evler hüzünlü birer hatıra olarak arada kalmış. Kimisi tek katlı bahçeli ama hâlâ eskinin lezzetini taşıyor. Bazen geçmişin şaşaasını anlatan ahşap konaklar göze ilişiyor. Çevreleri dört beş katlı apart kondu diyebileceğimiz karaktersiz yapılarla çevrilmiş. Eşim “Nerede eski Kırklareli…” diyor. Her yerde olduğu gibi orada da anıların üzerinden görgüsüzlük ve para hırsı geçmiş. Kırklareli’nin eski tarihi dokusu yerini adeta İstanbul varoşlarına benzer bir yapılanmaya bırakmış. Doğma büyüme oralı bir gençle sohbet ediyoruz. İstanbul ve civarını sevmiyor: “Eşimle birlikte hafta sonlarında daha çok Bulgaristan’ın Varna şehrine veya Yunanistan’a, Dedeağaç’a gidiyoruz, diyor, iki saatlik yol, özellikle Varna’yı çok seviyoruz, tertemiz bir şehir. Zaten Bulgar sınırını geçtiniz mi her   yer yemyeşil, ormanlık, enfes bir hava var.   İstanbul tam bir kaos.” Gençler memleketlerini sevmiyor diye şikâyet ediyoruz bazen. Peki, onlara sevilecek bir şey bıraktık mı? Tam tersine, yok etmeye devam. Kırklareli, düzenli geliriniz varsa, yaşaması kolay bir şehir. En uygar kentlerimizden biri. Ne var ki yazları çok sıcak, kışları çok soğuk geçiyor. İklim zorlayıcı. Sessizlik, huzur ve insan zarafeti açısından ise listenin başlarına koyabilirsiniz. Bir hafta sonu ziyaret ederseniz, ızgara köfte eşliğinde, Trakya’nın yurdun diğer bölgelerinden farkını da görmüş, yaşamış olursunuz. Manzarası da güzel Kentin caddelerine bu günlerde kayısı ve kiraz sepetleri seriliyor. Kayısılar ve kirazlar lezzetli mi lezzetli. Bölgenin ürünüymüş. İstanbul’un yarı fiyatına gidiyor. Kayısıların manzarası bile iştah açıyor. İZİN: Bayram haftasında biz de izninizi rica edeceğiz. Mutlu bayramlar diliyoruz herkese...",https://www.milliyet.com.tr/yazarlar/melih-asik/kirklareli-6968566
Melih Aşık,Sırlar döküldü,13 Haziran 2023,"Türkiye’de yaşayan hemen herkesin kişisel verilerinin bir web sitesi üzerinden erişime açıldığı geçen cuma günü ortaya çıktı. Vatandaşın kimlik numarası, telefon numarası, adresi, e-okul’daki vesikalık fotoğrafı, tapu kaydı, banka hesap bilgileri hatta akrabalarının adları bir kısmı ücretsiz, bir kısmı ücret karşılığı iki ayrı sitede erişime açıldı. Bunlar devlete emanet edilmiş bilgilerdi. Konuyu yazan gazeteci İsmail Gökhan: - Bu yazı yazıldığı sırada sırları açıklayan site henüz aktifti, diyor. Peki devlet bu sitelere erişimi engelleyebilir mi? Gökhan’ın dediği: - Veri bir kez sızdıktan sonra ne yaparsanız yapın ortadan tümüyle kaybolması mümkün değil. Bu skandalın sonuçları ne olabilir? Site aracılığıyla erişilebilir kılınan akrabalık ve kimlik bilgileri önümüzdeki günlerde dolandırıcılar tarafından kullanılabilir. Sızan verilerin önemli bir kısmı değiştirilebilir veriler değil. Bu nedenle dolandırılmamak için herkes son derece tedbirli davranmak zorunda. Sitede ücretli üyelikle erişilen adres bilgileri ailesi, davalısı ya da eski partnerinin saldırısı gibi riskler altında yaşayan insanları da tehlikeye atıyor. “Bu vahim olay kimlerin hangi ihmalleri sonucu oluştu? Vatandaş ilk elde hangi önlemleri almalı?” Bu konularda acilen resmi açıklama gerekmiyor mu? Ne bekleniyor? KAFİYE Artık unutulmaya yüz tutmuş bir Osmanlı fıkrasıdır. Şairler toplanmış, hasbıhal ediyorlar. Etraf sessiz. O sırada pırrt diye bir ses duyulmuş. Şairlerden biri gaz çıkartmış. O şair aynı  anda altındaki sandalyeyi gıcırdatmaya başlamış. Aradan biri sormuş: - Ne yapıyorsun mirim? Bir başkası cevap vermiş; - Birinci satırı yazdı, ona kafiye tutturmaya çalışıyor. Bir diğeri gülerek eklemiş: - Ses tamam da kokusunu ne yapacaksın dostum. BİRLİK Mülkiyeli sınıf arkadaşım Mehmet Ali Kılıçbay Facebook’a küçük bir bilgi notu göndermiş, bakın ne demiş: “Ulus, kan birliği ile değil, ülke birliği ile oluşur. Kana göre oluşabilen hiçbir ulus yoktur. Örnek: dünyanın hemen bütün ‘kan’larının yer aldığı ABD ve Amerikan ulusu... Kan esas olsaydı Alman asıllı Eisenhower, Almanya’ya karşı savaşan müttefik ordularının başkomutanı olmazdı.” YETENEK Kemal Kılıçdaroğlu’nu geçen hafta sonu Sözcü TV’deki röportajında biraz da şaşırarak izledik. Seçimde ağır yenilgi almış sayılmazmış. 52’ye 48 önemli bir fark değilmiş. Bunun sebebi 1, 2, 3 sandıklı seçim bölgelerinde Millet İttifakı’na fazla oy çıkmamasıymış. Çünkü kırsalda insanlar sadece TRT izliyormuş. Ayrıca hayat pahalılığı onları etkilemiyormuş çünkü onlar zaten ayda 500 lira ile geçiniyorlarmış. Seçimde kendisinin bir hata yaptığını düşünmediği gibi, bir özeleştiri yapmaya da gerek görmüyordu. Hatalı olanlar hep başkalarıydı. Kemal Bey’in bazı üstün yeteneklerini bu röportaj sırasında fark ettik. Kimsenin inanmayacağı şeylere kendisini inandırabiliyor, sonra onları büyük bir özgüvenle savunuyordu. Karşısındakilerin kendisine için için güldüğünü fark etmiyor, etse de tavrını bozmuyordu. Gerçek dışı konuları gerçekmiş gibi ifade etmekte çok başarılı oluyordu. Bunlar önemli ama tehlikeli yetenekler. ERGİN Meslektaşımız Erdal Poyraz’ın 2012 yılında yazdığı “Onlar İstifa Bizimkiler İstifade Etti” adlı kitaptan bir bölümü aynen alıntılıyoruz. (s. 84) “Sadullah Ergin’in Adalet Bakanlığı döneminde Hizbullah Davasında yargılanan sanıklara cezaevinde internetli bilgisayar verildiği ortaya çıktı. Diyarbakır D tipi cezaevinde cezasını çekmekte olan 4 Hizbullah sanığına güya uzaktan eğitim aldıkları gerekçesiyle internetli bilgisayarın olduğu oda tahsis edilmişti. Rivayet muhtelifti. Adalet Bakanlığı, mahkûmların üniversite eğitimi aldıkları için internetli bilgisayar imkânı verildiğini söylüyordu oysa daha sonra ortaya dökülen gerçekler öyle değildi. Örgüt mensupları Hizbullahçılarla internet üzerinden mesajlaşıyor ve örgütü cezaevinden yönetiyorlardı.” DEVA kurucusu Sadullah Ergin, malum, CHP listesinden CHP’lilerin oylarıyla Ankara Milletvekili olarak Meclis’e dâhil edildi.",https://www.milliyet.com.tr/yazarlar/melih-asik/sirlar-dokuldu-6961796
Melih Aşık,GS - FB sohbeti,10 Haziran 2023,"Lig maçları sona erdi. Galatasaray son maçta ezeli rakibini de yenip şampiyon oldu. Fenerbahçe ve diğer kulüplerin umudu önümüzdeki sezona kaldı. Bu satırları yazarken bir zamanlar İnönü Stadı’na sabahın 9’unda girip, açık tribünde, sıcağın alnında akşam saatlerine kadar Galatasaray-Fenerbahçe maçlarını beklediğimiz günler aklıma geliyor. Bitip tükenmeyen saatlerin içine bitip tükenmeyen futbol gevezeliği sığdırırdık. Konu biter, şimdiki spor programlarında olduğu gibi, döner dolaşır aynı şeyleri konuşurduk. Ben Galatasaraylıyım. Fenerbahçe hastası bir babanın oğluyum üstelik. Rahmetli babam hafta sonlarında kardeşim Metin’le beni elimizden tutup Fenerbahçe’nin maçlarına götürürdü. Ben 10, Metin 5 yaşlarında olmalı. Çoğu zaman açık tribün bileti bulamaz, İnönü Stadının “Duhuliye” adı verilen bodrumunda maçı ayakta izlerdik. Küçücük Metin’in boyu maçı izlemeye yetmez, ayağının altına bir gazoz kasası bulur yerleştirir, boyunu yükseltirdik. O yıllarda Turgay Şeren Berlin’de Alman Milli Takımı’na karşı müthiş bir maç çıkarmış, Berlin panteri unvanını almıştı. Ben de mahalle maçlarında kaleci oynuyordum. Beni Turgay’a benzetirler, şakadan Berlin Panteri falan diye överlerdi. Hoşuma gitti, Turgay’a özendim, Galatasaraylı oldum. Ve öyle olduğu için sonraki yıllarda büyük mutluluk duydum. Yıllarca Metin Oktay’ı alkışlamak ne büyük mutluluktu. Ve yıllar yılı Galatarasay’ın Avrupa başarılarını alkışlamak. Şanslıydım kulüp seçiminde. Metin, rahmetli babama uydu, koyu Fenerbahçeli oldu. Çok genç yaşta; 40’larında Fenerbahçe’nin başkanlık koltuğuna oturdu. Metin’i statlarda şeref tribününde başkan koltuğunda otururken görünce hep babam aklıma gelirdi. Babam, oğlunun günün birinde Fenerbahçe’ye başkan olduğunu görse gözlerine inanamaz, mutluluktan uçardı kuşkusuz. Ama yetişemedi o günlere. Zaman geldi geçti. Kahramanlarımız anılarda kaldı. Ne Turgay Şeren ne Metin Oktay hayatta artık. Sevgili kardeşim de genç denecek yaşta vefat etti. Ama GS-FB rekabeti devam ediyor. Yeşil çimlere o renkleri sırtlayan başka gençler çıkıyor. Taraftar 90 dakika yine kendinden geçiyor. Kazanan mutluluktan çıldırıyor. Kaybeden “Gelecek maçlar var daha” diyerek teselli buluyor. Hayat devam ediyor. Ezeli rekabet daha yıllar, belki yüz yıllarca sürecek... Renkler hem gönülleri hem sahaları süsleyecek... Anılar sararıp solacak... Renkler kalacak… KALİTE Bizim sistemde sorunlar nereden başlıyor... Demokrasinin işleyiş biçiminden. Prof. Fuat Bozkurt’un “Türk İmgesi” adlı kitabından bir küçük alıntı: “Türkiye’de yazarlar, düşünürler, üniversite profesörleri ve işadamları dünyadaki benzerleri düzeyinde yetenekli, iyi eğitimli, deneyim sahibi kişiler olmalarına rağmen siyasal sistem bu insanları son derece etkin bir biçimde iktidardan uzak tutacak şekilde tasarlanmıştır.” Tespit doğrudur. Nitelikli, birikimli, donanımlı adam siyasetten kaçıyor. Çünkü örgütlere hakim olan çıkarcı takımı kendisine rakip olur diye nitelikli adamı siyasette yaşatmıyor. Eski CHP’de nitelikli insanlar partiye davet edilir, üye yapılır, geleceğin yönetim kadroları onlardan oluşturulurdu. Şimdi tek ölçü var; Genel Başkan’ın etrafında dört dönüp gözüne girmek. Sonrası kolay! Nitelik şart değil. Y-CHP KANUNLARI CHP’de kural haline gelmiş, başka demokrasilerde eşi görülmemiş kimi uygulamalar var. Özetle... *Yenilgilerden ders çıkarmamak *Özür dilememek, özeleştiri yapmamak *İstifa çağrılarını duymazdan gelmek *Her seçimde aynı hataları tekrarlamak *Seçimden önce “Sandıklar tamamen güvencede” diye demeçler vermek. *Böylece gönüllü görev alacak yurttaşların önünü kesmek *Seçimden sonra binlerce sandıkta gözlemci bulunmadığını açıklamak. *Böylece başarısızlığı oy sayımındaki hilelere bağlamak *Her seçimden önce lidere tam yetki vermek *Seçim yenilgisinden sonra sorumlu aramak ama bulamamak! *Seçim sürecindeki kanunsuzluklar konusunda şikâyetçi olmamak *Böylece gelecek seçimdeki kanunsuzluklara ortam hazırlamak. BEKİR 2012 yılının gazetelerini karıştırıyoruz... Kemal Kılıçdaroğlu birkaç ay önceki seçimde başarısız olmuş. Sertçe eleştiriliyor. Koltuğu sarsılıyor. Rahmetli Bekir Coşkun arkadaşımız Cumhuriyet’te aynen şöyle yazmış: “Normalde muhalefetler iktidarları düşürmez mi? Bu defa iktidar muhalefeti düşürecek. Eh müstehak.” 11 yıl sonra değişen bir şey yok... NEYZEN Tarihimizde Neyzen Tevfik diye rengârenk bir kişilik vardır. Hem usta bir hiciv yazarı hem ney sanatçısıdır. Sarhoş gezer, ayık olduğu görülmemiştir. İçki arkadaşlarından biri de ressam Çallı İbrahim’dir. Neyzen bir gün elinde rakı şişesiyle Çallı İbrahim’e giderken Bakırköy Hastanesi’nin Başhekimi Mazhar Osman’la karşılaştı. Mazhar Osman, daha alkol tedavisinden yeni çıkan Neyzen’i elinde şişeyle görünce çok kızdı. Hemen şişeyi kendine vermesini istedi. Neyzen içkinin yarısının Çallı İbrahim’e ait olduğunu söyledi. Mazhar Osman, ‘O halde hemen yarısını boşalt’ dedi. Neyzen’in cevabı: - Boşaltamam, üstteki bölüm Çallı’nın. Neyzen böylesine zeki adamdı da...",https://www.milliyet.com.tr/yazarlar/melih-asik/gs-fb-sohbeti-6960597
Melih Aşık,Bam noktası,22 Haziran 2023,"CHP’de değişimin şart olduğunu savunanlar çeşitli aksaklıklara değiniyor ama işin esasına pek girmiyorlar. Bu sütunda birkaç yıldır CHP’de neyin eksik olduğunu ısrarla yazdık. CHP’nin ideolojisi, yani omurgası yoktur. Temelindeki cumhuriyetçi, laik, Atatürkçü ilkeler terk edilmiştir. CHP’nin programı ve bu programı uygulayacak kadroları yoktur. En küçük partilerin bile iyi kötü bir programı varken CHP’nin bir programının olmaması hayret edilecek şeydir. Bunlar konuşulduğunda deniyor ki: - Canım hangi seçmen programı okur... Hem zaten programlar da ne kadar uygulanır? Kim programa kulak asar? Öyle görünüyorsa da öyle değildir. Partinin programı iktidara geldiği takdirde neyi nasıl çözeceğini belirtir, giderlerin hangi kaynaklardan karşılanacağını anlatır, öncelikleri belirler, halka bakışını sergiler. En önemlisi, partide tepeden tırnağa söylem birliği sağlar. CHP örgütlerinin seçimde çalışmadığından söz ediliyor. Partinin programı yoksa örgüt üyeleri halka neyi anlatabilir? Genel Başkan’ın seçim meydanlarında verdiği programa dayalı olmayan bol kepçe vaatler de bu yüzden inandırıcı olmadı. Altı partinin 240 sayfalık ortak mutabakat programını ise kimse ne aklında tuttu ne ciddiye aldı. CHP halka bir gelecek resmi çizemedi. En büyük eksiği bu oldu. Partide hâlâ da yeni bir program hazırlama çabası gözlenmiyor. SENBEN Kadın olsun erkek olsun... Eğer devlet memuru ya da belediye görevlisi ise... Ve siz fakir görünümlü ya da yaşlı başlı biri iseniz... Arkadaş sizinle senli benli konuşuyor. Size “sen” diye hitap ediyor. Siz ona “siz” diye hitap etseniz de o “sen” demeye devam ediyor. Neden? Çünkü o sırtını büyük kuruma dayamış. Üstelik yetki onda. İsterse işinizi yapmayabilir. İsterse geciktirebilir. İsterse sizi kapıdan döndürebilir. Şartlar bu olunca, kendisinde size tepeden bakma hakkı görüyor. Size hizmeti lütuf diye yapıyor. Görevini yaptığı için sizden minnet ve teşekkür bekliyor. Siz adamı görevini yapmaya davet ederseniz dikleniyor, dövmeye bile kalkıyor. İşsiz kaldı mı ezilir, büzülür, iş ister. İş buldu mu tepenize çıkar. Amirleri mi? Ondan farksızdır. Memuruna nazik olması için baskı yapmaz. Vatandaşın ezilmesinden adeta o da memnun olur. Bu böyle gider. ÇYDD Çağdaş Yaşamı Destekleme Derneği ÇYDD, 34. kuruluş yıl dönümünü kutlarken yaptığı açıklamada şöyle diyor: “Derneğimiz bu 34 yılda, başta Milli Eğitim Bakanlığımız olmak üzere kamu kurumları ile etkin iş birliği sonucunda: 56 okul, 36 yurt, 17 derslikli 6 anaokulu, 36 kütüphane, 769 ana sınıfı, 555 oyun parkı yaptırmış ve tümünü başta Bakanlığınız olmak üzere ilgili kamu kurumlarına teslim etmiştir. Derneğimiz halen 9.819 ortaöğretim, 15.196 üniversite öğrencisine burs vermektedir.” ÇYDD kurumla ilgili bilgilerden sonra Milli Eğitim Bakanlığı’na önerilerini bildiriyor. Bu isteklerden ilki şöyle: “Milli eğitim ilkelerine uymayan ÇEDES projesi ve protokolü sona erdirilmelidir. Okullarda eğitim ve öğretim gerekli formasyona sahip MEB kadrosundaki öğretmenler tarafından verilmelidir. İhtiyaç varsa bu din görevlileri tarafından değil öğretmenler tarafından karşılanmalıdır.” ABD kaçakları! Amerika bizim vatandaşlar için giderek daha cazip hale geliyor anlaşılan. Amerika’nın Sesi radyosuna göre, ABD’ye kaçak girmeye çalışan Türklerin sayısında çok büyük artış var. Son verilere göre, 2020 yılında 1 944, 2021 yılında 4 bin 989 2022 yılında ise 24 bin 362 Türk Meksika sınırından ABD’ye sığınmacı olarak girdi. Meksika’dan kaçak girenler yasalar gereğince gözaltına alınmalarının ardından daha çok Arizona ve Teksas eyaletlerindeki tutukevlerine yerleştiriliyor. Uzman bir kişi şu açıklamayı yapıyor: “Meksika’dan giren Türklerin profillerine bakınca aralarında, doktor, mühendis ve avukatların da olduğunu görüyoruz. Bir Türk’ün Meksika sınırından ABD’ye girişi aracılara verdiği paralarla birlikte 10 bin dolara kadar çıkabiliyor. Bu kişiler için tutukevlerine yerleştirilmeleri sonrasında bir de sponsor aşaması başlıyor. İçeriden çıkabilmeleri için birinin sponsor olması gerekiyor. Türkler, kendi sponsor mekanizmalarını kurmuş. İçeride bulunan Türklere sponsor bulmak için de organize suç çeteleri ortaya çıkmış. Türk çeteler, tutukevlerindeki Türklere 3 ile 5 bin dolar karşılığında sponsor bulup serbest kalmalarını sağlıyor.” Yurttaşlarımız şu güzel memleketi bırakıp elin memleketine kaçmak için neler çekiyor? Nasıl da zor ve tehlikeli maceraları göze alıyor. Üzülünesi bir durum.",https://www.milliyet.com.tr/yazarlar/melih-asik/bam-noktasi-6966277
Melih Aşık,Yüzde 1 katkı!,15 Haziran 2023,"CHP Grup Başkanı Özgür Özel gazeteci İsmail Saymaz’ın sorularını yanıtlarken kendisine Altılı Masa’daki partilerin seçime katkısı soruluyor. Dört küçük partinin katkısıyla ilgili olarak, Özgür Özel diyor ki: - Biz onların yüzde 5 katkısı olmasını bekliyorduk.  Anketlerden çıkan sonuca göre yüzde 0.7- yüzde 1 dolayında katkıları oldu. Neticede… Yüzde 1 katkı karşılığı 4 partiye 38 milletvekili sandalyesi verildi. Yani CHP’nin kazandığı 168 sandalyenin yüzde 22’si. Özgür Özel “Anketler yaptırarak bu partilerin katkılarını ölçmeliydik” diyor. Bu bir hesap hatası mı? Basiret bağlanması mı? Yoksa bilinçli bir politika mıydı? Şimdi gündemdeki en önemli konu anayasa değişikliğidir. AKP iktidarının 9 Aralık 2022 tarihinde TBMM Başkanlığı’na sunduğu anayasa değişikliği teklifini Cumhurbaşkanı Tayyip Erdoğan gündeme getirmiş bulunuyor. Bu pakette CHP’nin laiklikle ilgili ilkelerine uymayan maddeler mevcut. Ancak yukarıda sözü geçen 38 milletvekilinin ve İyi Parti’nin de katkısıyla Meclis 400 oyu bulabilir, bir anayasa değişikliği referanduma gerek kalmadan yürürlüğe girebilir. Altılı Masa projesi yoksa böyle günler için miydi? Dört küçük partiye bir iki milletvekilliği verilerek de destekleri sağlanamaz mıydı? Bu sorular önümüzdeki günlerde sık sık sorulacaktır. DOKTORUM NEREDE? Vücutta kızarıklıklar beliriyor. Bunlar kaşınıyor. Yayılıyor. Pullanıyor. Birkaçını tedavi ederseniz vücudun başka taraflarında birkaç tane kırmızı nokta daha beliriyor. Bu hastalığın adına “sedef” deniyor.  Kimi zaman romatizmaya yol açıyor. Hastalığın kaynağı bilinmediği gibi, kesin tedavisi de yok. Bir yerde bitiyor, başka yerde başlıyor ve yıllarca sürebiliyor. Doktorlar genelde stres kaynaklı olduğunu söylüyor. Özel hastanelerde cildiye muayenesi 1000 liradan 3500 liraya kadar uzanıyor. Daha da büyük problem kontrollerde doğuyor. Kontrol için özel hastanelerin kimi 10 gün, kimi 15 gün süre veriyor. Bu süre ilaç etkisinin görülmesi için yeterli değil. Siz kontrol için örneğin 16 gün sonra giderseniz yine tam ücret ödemek zorundasınız. Acıbadem hastaneleri insaflı davranmış, bir ay kontrol süresi ve üç muayene hakkı tanıyor. Diğer birçok hastane ise kontrol süresini 10-15 günle sınırlamış. Bu süreyi aşarsanız sizden yine tam ücret istiyorlar. Sağlık Bakanlığı’na soralım: Bu basit konuda olsun bir standart süre neden konulmaz? Neden kontrol bahanesiyle hastadan (her biri 2 bin lira olmak üzere) iki, hatta üç vizite ücreti alınır? Neden özel hastane bu tür şikâyetlere hedef olur? *** Peki devlet hastanelerinde durum ne? Yerinde görmek için internette MRHS sitesine giriyor, randevu arıyoruz. Anadolu yakası hastaneleri en erken 15 gün sonraya gün veriyor. O günü bekleyip, Numune Hastanesi Validebağ  adresine yollanıyoruz. Hastane içinde yol gösteren kâğıtlar gelişigüzel yapıştırılmış. Kliniği zor buluyorsunuz. Muayene olacağınız hekimin kapısı önündeki ışıklı çağrı tabelası bozuk. Önüne gelen içeri dalıyor. Biz de öyle yapıyoruz. Zarif bir genç hekim oturuyor masada. Oysa randevuyu bir profesörden almıştık. Genç hekime o beyefendinin nerede olduğunu soruyoruz. Biz bir ekibiz diyor, ben onun asistanıyım. Oturun demiyor. Kendisinden izin isteyip önündeki koltuğa oturuyoruz. Derdimizi anlatıyoruz. Özellikle ayağımızda sıkıntı olduğunu söylüyoruz. Yerinden kalkıyor sıkıntılı bölgeye uzaktan bakıyor. Eskiden cildiyeci hekimler sizi muayene sedirine oturtur, sıkıntı noktasına kuvvetli ışık altında büyüteçle bakardı. Genç hekim bunlarla vakit kaybetmiyor, hemen ilaç yazmaya koyuluyor. Soruyorum. - İlaçların yan etkisi olursa ya da acil bir durum meydana gelirse sizi tekrar nasıl bulabilirim? - Ekrana her şeyi yazıyorum, diyor, randevu alacağınız hekim her şeyi buradan görür. - İyi de… İki hafta sonraya randevu veriliyor. Ya acil başvurmam gerekirse? - Sabah hastaneye gelirsiniz, sizi öncelikle muayene ederler. Doktor hanım acele ediyor. Çünkü dışarıda kalabalık bir hasta grubu var. Hepsine bakması mesai bitimine kadar yetişmeyebilir. Odadan çıkarken güneş tedavisini soruyorum:  “Ha, evet, güneş ve deniz de tavsiye ediyoruz hastalara” diyor. Ben hatırlatmasam söylemeyecek. Oysa bu hastalığın baş ilacı güneş. Sonuç. Hasta yükü ağır. Doktor sıkıntısı var. Doktoru bu hasta yüküyle karşı karşıya bırakırsanız ne doktor nefes alabilir ne hasta şifa bulur. Nitekim öyle oluyor. Doktor hasta yükü altında eziliyor. Hastalar aradığı şifaya kavuşamıyor. Sağlık Bakanlığına kontrol ekipleri kurmasını, hastaneleri sık sık denetlemesini öneririz. En azından basit sorunlar çözülür, doktor ve hasta şikâyetleri azaltılır. Halkın sağlığı her şeyden önemlidir.",https://www.milliyet.com.tr/yazarlar/melih-asik/yuzde-1-katki-6962875
Melih Aşık,Abdül Latife,20 Haziran 2023,"Abdüllatif Şener ‘e çok yüklendiler. Özgür Özel  onu milletvekili yaptıkları için CHP’lilerden özür bile diledi. İyi de… CHP, 38 Abdüllatif Şener  daha üretmedi mi? Onlar da CHP listesinden milletvekili yapıldılar, sonra istifa edip partilerine yani DEVA, Gelecek, Saadet ve DP’ye gittiler. Neymiş? Şener  seçimde CHP’ye oy vermemiş. Bir seçim olsa onlar CHP’ye oy verecek mi? CHP seçmeninin altına tavuk yumurtaları arasına kaz yumurtası koyuyor, sonra da tavuk çıkmadı diye özür diliyorlar. Bir kamyon arkası yazısı vardı: “Sollamayı zevk edindim, sağda neşe ne arar?” CHP sloganı tersine çevirdi: “Sağcılığı zevk edindim, solda neşe ne arar?” CHP’lilere tavsiye… Siz siz olun MustafaBalbay ‘a kulak verin. Bakın ne diyor: “Sağdan siyasetçi almak yerine, sağa da güven veren siyasetler üretip, kendi olmak. En güvenli liman burası.” CHP’nin ağırlığı aldığı oyla ölçülmez, ilkeli bir parti olmasıyla ölçülür. EĞİTİMDEN KAÇIŞ Türkiye’nin en önemli iki konusundan biri ekonomiyse, diğeri eğitim. Bu bilindiği halde acaba neden CHP Genel Başkanı Kemal Kılıçdaroğlu  eğitimle ilgili genel başkan yardımcılığını kaldırdı. Soruyu CHP içinden bir dostumuza sorduk. Yanıtı şöyle oldu: - Parti Meclisi’nde eğitimle ilgili kimse olmadığı gibi, milletvekilleri içinde de kimse yok. Genel Başkan kendine bir danışman tayin edebilir ama onu da yapmadı. Cumhuriyet’in temelini eğitim oluşturdu ama CHP bu konuya gerekli duyarlılığı bir türlü göstermiyor. Genel Başkan Yardımcıları Parti Meclisi üyeleri arasından seçiliyor. Parti Meclisi’nde eğitimci yoksa Genel Başkan bu göreve bir danışman atayabilirdi. Şu ana kadar bir danışman atanmış değil. Sonuçta, parti kendisini eğitimden uzaklaştırıyor. Laik eğitime hiç girmediği gibi, velilerin ceplerini yakan okul ücretlerine dahi değinmiyor. Eğitim alanını tamamen iktidara hâkim güçlere bırakıyor. Bunu neden yapıyor? Sorulması gereken soru bu. DEMİREL’Lİ YILLAR Merhum Cumhurbaşkanı Süleyman Demirel,  ölümünün 8. yılında (17 Haziran) Isparta’daki mezarı başında anıldı. Biz de kendisini birkaç satırlık tebessümle analım. Fıkrayı başarısız siyasetçiler için anlatırdı. Köy muhtarının saati bozulmuş. O sırada köyde askerden yeni dönmüş bir genç var. Her şeyi bilirim havasında. Muhtar “Peki, demiş, sen saat tamirinden anlar mısın? “Anlarım tabii demiş” genç, “askerde bize bunu da öğrettiler.” Muhtar saati getirip teslim etmiş. Delikanlı saati tek tek parçalara ayırmış. Bir örtünün üzerine dizmiş. Temizlemiş. Sıra parçaların monte edilmesine gelince orada durmuş. Bir türlü toplayamamış. Muhtar kızgın: - Hani sen saatten anlardın, diye çıkışmış. Delikanlı mahcup: - Bize askerde saatin nasıl söküldüğünü öğrettiler ama yeniden takılmasını öğretecekleri zaman ben terhis oldum, öğrenemedim. BASKET Basketbol lig maçları bitti. Anadolu Efes şampiyon oldu. Kutlarız. Basketbol futbola göre daha centilmen bir spor. Maç bitiminde iki taraf birbirinin elini sıkıyor, oyun içindeki kırgınlıklar unutuluyor. Ancak yaklaşan bir tehlike var. Fenerbahçe’nin salonunda oynanan maçtan sonra Efes Koçu Ergin Ataman: - Ben böyle bir olayı ilk kez görüyorum, dedi. Ne mi oldu? Maç oynanırken bir seyirci sahaya girip, maçı durdurdu. Çünkü sahanın hemen kenarına seyirci alınıyor, bu seyirciler her türlü taşkınlığı yapabiliyor. Nitekim Karşıyaka-Efes maçında da saha kenarındaki seyircilerin ayağa fırlayıp, oyuncular ve hakemlere bir iki metre mesafeden hakaretler yağdırdığını gördük. Eğer saha kenarına seyirci alınmaya devam edilirse, çok vahim olaylar olabilir. Yarın densizin biri sahaya dalıp, oyuncu veya hakemlere saldırabilir. Uyarmış olalım. YAZAR Kâğıt ateş pahası. Kitaplar da doğal olarak el yakıyor. En cılız kitaba en az 100 lira etiket konuyor. Yayıncılar kan ağlıyor. Çoğu yayıncı yeni kitap basamıyor. Fakat yine de piyasaya okuyucu bulması mümkün olmayan kitaplar çıkıyor. Bunun sırrını sorduğumuzda yayıncı arkadaşımız: - Onlar ceplerinden para verip, kitap bastıranlar, diyor, çoğu yayınevi artık üzerine para alarak kitap basıyor. Yazı hayatı buraya geldi dayandı. Aklımıza Muzaffer Ayhan Kara’ nın anlattığı olay geldi. Ayhan’ a geçmişte bir sol gazeteden, “Bize yazar mısın?”  diye teklif geliyor. Gidiyor, görüşüyor. Haftada üç gün üzerinden anlaşıyorlar. Peki para? Gazetenin yazı işleri müdürü gülüyor. Gazetede imzan çıkacak, bu az şey mi, diyor. Sonra da gülerek ekliyor: - Sen üste para almadığımıza dua et. Yazı hayatı buralara kadar geldi.",https://www.milliyet.com.tr/yazarlar/melih-asik/abdul-latife-6965240
Melih Aşık,Bagong Bayani,24 Haziran 2023,"Türkiye’ye döviz getiren yurttaşlarımıza özel ilgi, özel övgü var mı? Pek rastlamıyoruz. Ancak Filipinler’de yurt dışında çalışıp ülkeye döviz getirenlere çok özel bir ilgi var. Onlara Bagong Bayani deniyor. Yani modern zamanların kahramanları. Her sene aralık ayında yaklaşık bir milyon Filipinli, yurt dışından gelerek başkentleri Manila’ya uçakla iniş yapıyor. Ve hükümet onlar için havaalanında özel bir karşılama düzenliyor. Bu Filipinliler arasında işçi, hemşire, bebek bakıcısı ya da mühendis, farklı birçok sektörden insan var. Ve hepsi Bagong Bayani, yani modern zaman kahramanı. Zira hepsi yurt dışında büyük zorluklara göğüs gererek döviz kazanmakta ve ülkeye döviz taşımaktalar. İçlerinden yirmi kişiye her sene Bagong Bayani ödülü diye bir ödül de veriliyor. Ahlaki duruş, sıkı çalışma ve ülkesine para gönderme özelliği olan insanlar arasından seçilen kişiler alabiliyor bu ödülü. Ailelerini yanlarında götüremedikleri için yurt dışında çoğu yalnız yaşayan bu Filipinlilerin sayısı resmi istatistiklere göre 2.2 milyon civarında. Bunların büyük çoğunluğu da anne. Bu anneler çocuklarından uzak kaldıkları için milyonlarca çocuk ülkesinde annesiz büyüyor. Bu şekilde yurt dışında yaşamak aslında Filipinli kadınlar için haliyle bir trajedi. Başka ülke vatandaşlarının mutluluğu için kendilerini harcıyorlar. Bu dramın sorumlusu mu? Ülkenin döviz sorunu. ÖFKELİ ŞAİRLER Şairler, söylemeye gerek yok, toplumun en duyarlı ve ince insanlarıdır. En zarif, en duygulu satırlar onların kaleminden çıkmıştır. İşte Nâzım Hikmet. Sevgiyi ve aşkı ne güzel anlatır: “Seviyorum seni ekmeği tuza banıp yer gibi Geceleyin ateşler içinde uyanarak ağzımı dayayıp musluğa su içer gibi” Ve Ahmet Haşim. O da aşkın muhteşem şairlerinden biridir. Ne diyor: “Denizlerden Esen bu ince hava saçlarınla eğlensin. Bilsen Melâl-i hasret ü gurbetle ufk-u şâma bakan Bu gözlerinle, bu hüznünle sen ne dilbersin! Bu hassas şairler karıncayı incitmeyen ruha sahiptir. Ancak birbirlerine karşı tam tersine. Sert ve vahşidirler” Yakup Kadri Karaosmanoğlu “Gençlik ve Edebiyat Hatıraları” adlı kitabında anlatır. Nâzım bir yazısında Ahmet Haşim’e dokununca Haşim de Nâzım’a karşı haşin yazılar yazmaya başlamış. Bu yazılar Nâzım’ı kızdırmış. Haşim için “Onu gördüğüm yerde döveceğim” demeye başlamış. Bunu duyan Haşim bir tabanca edinmiş, cebinde tabancayla dolaşmaya başlamış. Ancak tabanca kendiliğinden patlayıverir korkusuyla sonraları bundan vazgeçmiş. Anlaşılan, Nâzım da onu dövmekten vazgeçmiş. Şairler bu tür duyguları da yaşar. RÜYA Devlet dairesindeki kırtipil memur, sabah vakti aynı dairede çalışan çıtı pıtı genç kıza yılışmış: - Dün gece sizi rüyamda gördüm, bunun anlamı nedir? Genç kız bakmadan cevap vermiş: - Rüya görmüşsünüz AFİŞLER Seçim kampanyası sırasında tarihi surlar, su kemerleri, cami duvarları, türbeler dâhil sayısız tarihi yapıya seçim afişleri asıldığını gördük, eleştirdik. Tarihi özelliğe sahip binalar bu tür afişler veya tabelalarla kapatılmaz. Uygar ülkelerde tarihi binalara yerleşen otel, lokanta, kafe gibi mekânların adları kapılarına küçücük plaketler şeklinde yazılır. Siyasetçiler tarihi yapıların afişle kapatılmayacağını bilemeyebilirler. Ne var ki bu şehirde yaşayan yüzlerce, binlerce mimar, şehircilik uzmanı, ressam, heykeltıraş ve bilumum sanatçıların hiçbirinden de bu konuda en ufak bir eleştiri duymadık. Ne demiş Sakallı Celal: “Bu memlekette ilgililer bilgisiz, bilgililer ilgisiz”. Her devirde durum budur. NEŞELİ SÖZLÜK Amerikalı yazar Ambroso Bierce’in “Şeytanın Sözlüğü” kitabından (Kırmızı Kedi) eğlenceli birkaç alıntı. Nasihat: Tedavüldeki en ufak bozuk para. Özür dilemek: Gelecekteki kabahatler için gerekli altyapıyı kurmak. Pazartesi: Futbol maçından sonraki gün. Zırh: Terzisi demirci olan adamın giydiği türden elbise. Zoka: Oltayı yenir yutulur hale getiren bir preparat. Roman: Şişirilmiş bir öykü. Sürgün: Ülkesine yurtdışında hizmet veren fakat büyükelçi olmayan bir kişi. Tarihçi: Uzun menzilli bir dedikoducu. Teselli: Sizden daha iyi bir insanın talihinin sizden daha kötü olduğunun bilgisi. Düello: İki düşmanın barışmasını önceleyen resmi tören. Eğitim: Bir kitaptan boş bir kafatasına silkelenen toz. Füze: Uluslararası tartışmalarda en son karar mercii. Gelin: Mutlu bir istikbal umudunu gerisinde bırakmış bir kadın. Göçmen: Bir ülkenin başka bir ülkeden daha iyi olduğunu zanneden akıl fukarası. Gün: Çoğu boşa geçirilen yirmi dört saatten oluşan bir süre. Gürültü: Uygarlığın en önemli ürünü ve ayırdedici işareti. Hayranlık: Başka birinin kendimize benzerliğini nezaket göstererek takdir etmemiz. Resim: Üç boyutluyken bıkkınlık veren bir şeyin iki boyutta temsil edilmesi.",https://www.milliyet.com.tr/yazarlar/melih-asik/bagong-bayani-6967331
Melih Aşık,Hesap vakti,30 Mayıs 2023,"Kemal Kılıçdaroğlu’nun cumhurbaşkanı adaylığına ne CHP üyeleri ne Parti Meclisi karar verdi. Kemal Bey adaylık kararını kimseye sormadan kendisi aldı. Altılı Masa’yı kendisi kurdu. Adayı Altılı Masa’nın seçeceğini kendisi açıkladı. Sonra Masa’ya bol keseden cumhurbaşkanı yardımcılığı, bakanlık ve milletvekilliği vaat ederek kendisini seçtirdi. Anketlerde kazanacak aday olarak Ekrem İmamoğlu ve Mansur Yavaş’ın adları öne çıkıyordu. İyi Parti içinden “Kemal Bey’le kazanamayız” sesleri yükseliyordu. Kılıçdaroğlu Yavaş ve İmamoğlu’nun yolunu kapattı, Masa’ya kendini seçtirdi. Tüm sorumluluğu üstüne aldı. Bu arada sadece kendisi kaybetmedi. Partisi de kaybetti. Koşullar çok müsait olmasına rağmen CHP öncülüğündeki Millet İttifakı 212, AKP öncülüğündeki Cumhur ittifakı 323 sandalye kazandı. CHP’nin Meclis’e soktuğu 38 sağcı milletvekilinin desteğiyle Cumhur İttifakı Anayasa’yı değiştirecek sayıya (360) ulaşmış oldu. CHP geçen seçime göre daha çok oy almasına rağmen Meclis’teki sayısı geçen seçimden daha aza indi. Laik Atatürkçülerin ağırlığı iyice azaldı. Sonuçta ortada bir sorumluluk ve ödenmesi gereken bir hesap var. Bu hesabı kim, nasıl ödeyecek? ÇAR PETRO MİSALİ “Yenile yenile yenmesini öğreneceğim.” Bu tarihi söz bizim “Deli”, Rusların ise “Büyük” diye andığı Çar Petro’ya aittir. Çar Petro sonunda yenmesini öğrenmiş, Poltava savaşında İsveç’i yenerek bugünkü Rusya’nın temellerini atmıştır. Petro için geçerli olan bu özdeyiş başkaları için geçerli olmamıştır Çoğu komutan yenile yenile sadece yenilmesini öğrenmiştir. O yüzden ne askerlikte ne demokraside böyle heveslere izin verilmez. Osmanlı’da savaş kaybeden vezirin başı vurulurdu. Viyana fethini başaramayan Merzifonlu Kara Mustafa Paşa, dönüşte Belgrad’da idam edildi. Demokrasilerde bir, en çok iki seçimde yenilen lider istifa eder, yerini o işi daha iyi yapabilecek başkasına bırakır. Margaret Thatcher ya da Angela Merkel gibi liderler seçimi de beklememiş, partileri anketlerde oy kaybetmeye başlayınca istifa kararı almışlardır. Siyasi partiler liderle birlikte ölmez. Lider partisini yaşatamayacağını anladığı anda önünden çekilerek nefes almasına izin verir. Soylu bir lider kendisinden sonra başa geçebilecek yetenekte insanların önünü açar. Görünürde mevcut liderden daha iyisinin bulunmaması o liderin koltukta kalması için mazeret diye öne sürülmez. İlkeler korundukça her görev için iyinin daha iyisi bulunabilir. Yoksa yetiştirilir. Dönüp dolaşıp bu mevzulara gelinmesi bile hüzün vericidir. HALK İNANMADI Bu sütunda yıllardır yazıyoruz. Ana muhalefet partisinin bir siyasi programı yoktur. Yeni kurulan küçücük partilerin bile programı vardır da CHP Baykal’dan sonra, yani 15 yıldır bir program yapmamıştır. İdeolojisi, siyasal çizgisi, ilkeleri yoktur. Partinin il ve ilçe örgütlerinde görevli olup, vatandaşla temas eden partililer, hatta milletvekilleri, program olmadığı için, iktidara geldiklerinde hangi sorunu nasıl çözeceklerini halka anlatamamışlardır. Partinin internet sitesinde eğitim politikaları, sosyal politikalar, vs. gibi başlıklar vardır. Ancak içleri boştur. Partinin neler yapacağını Genel Başkan seçim kampanyasında bol keseden vaatlerle anlattı. Her kesime sınırsız kredi, hibe, ikramiye vaadi verdi. Ancak bunların hangi kaynaktan sağlanacağını bir türlü açıklayamadı. İngiltere’ye yaptığı iki günlük seyahatte 300 milyar dolar kredi bulduğuna, 418 milyar doları kuruşuna kadar geri alacağına biraz hesap bilen kimse inanmadı. İlke ve ideoloji olmadığı için eyyamcı bir politika öne çıktı. Oy nereden gelecekse oraya bir parmak bal çalındı. Kâh Kürtlere, kâh türbanlılara, kâh milliyetçilere, kâh Atatürkçülere şirin görünerek her tarafa mavi boncuk uzatıldı. Türbe ziyareti yapıldı, cuma namazına gidildi. Sonuç mu? Evet, seçim adaletine ilişkin çok şikâyet var ama... Bir sonuç çok açık: Halk sorunları Kılıçdaroğlu’nun çözeceğine, onun daha iyi bir iktidar oluşturacağına ikna olmadı! CANNES Cannes Film Festivali’nde en iyi kadın oyuncu ödülünü alan Merve Dizdar sahnedeki konuşmasında dedi ki: “Filmde canlandırdığım Nuray karakteri, inandığı şeyler ve varoluşu için mücadele veren ve bu uğurda bedeller ödemek zorunda bırakılmış bir kadın. Onu tanımak ve anlamak için uzun uzun çalışmak isterdim ama ne yazık ki yaşadığım coğrafyada bir kadın olmak, Nuray’ın ve Nuray’ların duygusunu doğduğum günden beri ezbere bilmeyi gerektiriyor.” Merve Dizdar’ın bu sözleri sağ kesimden eleştiri aldı. Yine sağ cenahtan bir gazeteci, Nihal Bengisu Karaca ise Merve Dizdar’ı savundu ve mesajında dedi ki: “Ödülü alan mesajı verir, kusura bakmayın. Siz de ödül alın, çıkın o sahnede siz de mesaj verin.”",https://www.milliyet.com.tr/yazarlar/melih-asik/hesap-vakti-6955249
Melih Aşık,Kılıç yarası,06 Haziran 2023,"Oktay Ekşi ağabeyimiz Cumhuriyet’teki yazısında diyor ki: “Tamam, Kılıçdaroğlu CHP genel başkanı olduğu Mayıs 2010’dan beri hiç seçim kazanamadı. Ama doğrusunu konuşalım: CHP’nin 1950’den bu yana kazandığı hangi seçim oldu da Kılıçdaroğlu onlara göre yanlış veya eksik yaptı? 1954-1957-1961-1965-1969-1973 -hatta 1977- 1983-1987-1991-1995-1999-2002-2007?” *** Tespit doğru... Ama dünle bugünün farkını da gözden kaçıramayız.  Evet, CHP 50’den bu yana tek başına iktidar olacak oyu toplayamadı. Ama o süreçte ulusal değerleri, laikliği, Atatürk’ü savunan kadroları dışlamadı. Cumhuriyet değerlerini savundu. Dış politikada onurlu bir çizgi tutturdu. 1 Mart tezkeresinin reddini sağladı. Son 13 yılda ise parti kuruluş değerlerinden uzaklaştı. Atatürkçüler sistemli şekilde tasfiye edildi. Laiklik tehlikede değildir denildi. Parti, oy devşirmek bahanesiyle sağ uçlara çekildi. O kadar ki… Zafer Partisi lideri Ümit Özdağ, CHP’yi ikinci turda desteklemenin şartı olarak Anayasa’nın ilk dört maddesinin değiştirilmeyeceği ve 66. maddeden “Türk” ifadesinin çıkarılmayacağı sözünü CHP ile yaptığı protokole yazdırmak zorunda kaldı. Oysa bunlar CHP’nin kuruluş ilkeleriydi. Sonuçta... CHP seçimleri kaybettiği gibi ona kimlik ve kişiliğini veren değerleri de geride bıraktı. Daha büyük kayıp budur. Eski CHP görece ilkeli bir partiydi. Yeni CHP hangi ilkelerin peşinde, onu bilemiyoruz!.. ANLAŞAMIYORUZ! Ünlü yazarımız Haldun Taner, 1979 yılında Milliyet’teki yazısında, yabancı dilde anlaşma zorluğuna değinirken bakınız sözlerini nasıl bitiriyor: “... Ama dünyada yabancı dili anlamaktan da kötü bir durum vardır. O da İnsanın kendi dili ile konuştuğu halde kendi yurttaşları ile anlaşamamasıdır. Çünkü anlaşma önce dinleme sabrını ve nezaketini gerektirir. Şu günlerde uzak, yakın kimden bu nezaketi gördüğünüzü sorabilir miyim? Çevremiz hep kendileriyle dolu, kendi çıkarlarından başka herşeyle ilgisiz insanlarla dolu. Siz konuşurken o kös dinliyor. Ya da bu konuşmadan ne çıkar sağlayacağının hesabını yapıyor. Diliniz aynı, aynı toprağın insanlarısınız, aynı algılama mekanizması içindesiniz, aynı tarihî gelişimin ürünüsünüz. Bütün bu ortaklıklara karşın yine anlaşamıyorsunuz. Yabancı dil konuşanlar anlaşıyor, siz kendi yurttaşlarınızla anlaşamıyorsunuz. Çünkü başka değer yargıları peşindesiniz. Başka başka dalga uzunluğundasınız. Böyle bir durum karşısında çevirinin zorunlu şartları da, geliştirilmiş yeni teknikler de, hatta elektronik beyin çağının son buluşları da âciz kalır. Birbirimizle anlaşabilecek yeni bir anlaşım tekniğinin yollarını yine kendimiz arayıp bulmak zorundayız.” MYK CHP Merkez Yürütme Kurulu MYK yenilendi. Genel Başkan’ın seçtiği 15 üye, işveren sendikalarından işçi sendikalarına, yerel yönetimlerden ekonomi politikalarına, hukuk işlerinden doğa haklarına kadar çok çeşitli alanları izlemekten sorumlu olacak. Biz bu görevlendirmede üç önemli alana kimlerin bakacağını anlamadık. Tarım, dış politika ve eğitim alanlarıyla görevli birer genel başkan yardımcısı atanabilirdi, atanmamış. Eğitim politikalarıyla ilgili başkan yardımcılığı kaldırılmış, bu görevdeki Lale Karabıyık işveren sendikalarıyla ilgili görevlendirilmiş. Tarımla ilgili genel başkan yardımcılığı ise geçen MYK’da kaldırılmıştı. Kılıçdaroğlu eleştiriler üzerine tarımla ilgili genel başkan yardımcısı Orhan Sarıbal’ı sonradan kendisine tarımla ilgili danışman atamıştı. ISSLIK Stadyum ve salonlarda taraftar yeni bir destek türü belirledi: Haşin ve kesintisiz protesto. Bunun son iki örneğini Fenerbahçe-Efes basketbol ve G. Saray-Fener futbol maçında gördük. Rakip topu eline veya ayağına alınca tribünlerden müthiş bir ıslık ve yuh sesi yükseliyor. Rakip takım ister istemez bu gürültüden etkileniyor. Oyununu kuramıyor. Nitekim Efes son maçında Fener’den 42 sayı gibi tarihi bir fark yedi. Fenerbahçe de Galatasaray’ın sahasında maçı 3-0 kaybederken rakip kaleye şut bile atamadı. Geçmişte sadece yuhalanacak hareketler yuhalanırdı. Şimdi ise rakip topu aldığı anda yüksek desibelli ıslıklar ve yuhlar başlıyor. Bu arada seyirci gürültüyle rakibin oyununu bozayım derken kendisini yoruyor, gürültüden kendisi de harap oluyor. Manzara sporun centilmenliğine ve evrensel karakterine uyuyor mu? Bu şekilde maç kazanmak taraftarın içine siniyor mu? Benim sinmiyor...",https://www.milliyet.com.tr/yazarlar/melih-asik/kilic-yarasi-6958456
Melih Aşık,Parti unutuldu,08 Haziran 2023,"Kemal Kılıçdaroğlu,  2011 yılında, yani başkanlık görevine gelişinin birinci yılında ilk seçim yenilgisini yaşamıştı. Emin Çölaşan 21 Haziran 2011 tarihli Sözcü gazetesinde şunu yazıyor: “... Atatürk’ün adını hemen hiç anmayan, aynen Tayyip Erdoğan gibi ‘Türk’ sözünü kullanmaktan hoşlanmayan, Hakkari mitinginde birkaç oy uğruna ‘Güneydoğu’ya özerklikten’ten dem vuran, Erdoğan’ın istediği Anayasa değişikliği konusunda ‘Kapımız kendisine her zaman açıktır’ diyen bir Kılıçdaroğlu’nu savunmam mümkün değildir. Ancak ona bir süre tanınması gerektiğine inanıyorum!” Aradan 12 yıl geçti. Kendisine fazlasıyla süre tanındı. Ama Kemal Kılıçdaroğlu ilk günkü hatalarından vazgeçmedi. CHP eski milletvekili Ali Nejat Ölçen, Türkiye Sorunları dergisinde, CHP’nin o günkü seçimi kaybetmesinin nedenleri üzerinde dururken: - Kemal Kılıçdaroğlu göreve gelir gelmez bir “Muhalefet Programı” bir de “İktidar Programı” hazırlamalıydı. Böylece örgütte düşün, eylem ve söylem birliği sağlanmalıydı, diyor. O programlar bugün de yapılmış değil. Ali Nejat Bey, seçimde Kılıçdaroğlu’nun Tayyip Erdoğan’la çene yarışına girdiğini, halka CHP’yi anlatmak yerine sürekli kendini anlattığını, bunun da sonucu olumsuz etkilediğini belirtiyor. Tablo değişmedi. Son seçim kampanyasında da CHP’nin programı ve kadrosuyla iktidarda neler yapacağı değil Kemal Kılıçdaroğlu’nun şahsi iddiaları ön plana çıkarıldı. İnandırıcı olmayan vaatler havada uçuştu. Halk, ne Kemal Bey’in ne partisinin mevcut sorunları çözeceğine ikna oldu. ERDAL İNÖNÜ Haziran’ın 6’sı Erdal İnönü’nün doğum yıl dönümü imiş. Rahmetliyi nasıl unuturuz… Siyasete pek ısınamamıştı ama... Bize çok hoş espriler bırakarak ayrıldı dünyadan. Mesela... Danışmanı Güneş Gürseler anlatmıştı. Bir seçim gezisi için ‘pırpır’ tabir edilen küçük uçaklardan birine binme hazırlığındadır. Uçaktan korkan bir gazeteci, “Sayın Genel Başkanım, bu uçağa iki tek atılmadan binilmez” der. Rahmetlinin yanıtı: - Atalım atalım da  uçak bunu anlayacak mı? *** Gazeteci sorar: “Sizin için Norveç’e başbakan olur diyorlar.” Cevap: “Çok teşekkür ederim. Bu herhalde sen bu işleri Türkiye’de beceremiyorsunun kibarca söylenmesi oluyor.” *** İzmir’i ziyaretinde balıkçılar etrafını çevirdi ve dert yanmaya başladı. - Paşam, burada bir gemi komutanı var. Bizi mahvetti. Balık avlatmıyor. Denize açılamıyoruz. Balıkçıların şikâyetlerini dinleyen İnönü sakin bir şekilde döner ve şöyle der: - Merak etmeyin, görürsem söylerim. *** Seçmenlerden biri seçim otobüsünün önüne atılır ve Erdal Bey’e hitaben “Ölürüm yoluna” diye haykırır. Erdal Bey cevap verir: “Dur, ölme. Bir oy bir oydur.” *** Erdal Bey bir gün İstanbul’da taksiye binmiş. Şoför: “Sen ne kadar Erdal İnönü’ye benziyorsun” demiş. “O, benim” diye cevap vermiş Erdal Bey. Şaşırmış taksi şoförü... “Yahu” demiş, “...birisi daha var. Harbiye’nin oralarda dolaşıyor. O da aynı Erdal İnönü.” Bunun üzerine Erdal Bey gayet sakin, “O da benim!..” NÂZIM ÖDÜLÜ Nâzım Hikmet’in vefatının 60. yıl anması için Moskova’da 3 Haziran’da özel bir tören düzenlendi. Moskova Nâzım Hikmet Vakfı tarafından düzenlenen törende büyük ödüller gazeteci Zeynep Oral ile Nâzım’ın eşi Vera Talyukova’nın kızı Anna Stepanova’ya verildi. Zeynep Oral Türkiye’de Nâzım Hikmet’in anılarını yaşatmak için bir vakıf kurulmasını ilk ortaya atan kişidir. Biz yaklaşık 10-15 kişi vakfı kurmak için bir araya geldik. İlk toplantılarda kimler vardı hepsini anımsamıyorum. Zeynep Oral, Aydın Aybay, Atilla Coşkun, Kıymet Coşkun, Nevzat Şenol, Yusuf Kurçenli, Refik Erduran, Emil Galip Sandalcı, Halet Çambel, Samiye Yaltırım aklımda kalan isimler. Vakıf kuruluşu için hatırı sayılır bir para gerekiyordu. Bizde ise para yoktu. Bir konser ve resim sergisi düşünüldü. Bu konsere sanatçılar ücretsiz katılacak, ressamlar resimlerini ücretsiz verecek, geliriyle vakfa para sağlanacaktı. Bu zor çalışmaları Zeynep Oral yürüttü. Para toplandı. Vakıf kuruldu. Hukuki işlerini Avukat Aydın Aybay, sekreterliğini Kıymet Coşkun üstlendi. Vakfı sonraki yıllarda birçok isim fedakârca sırtladı. Bunların başında Rutkay Aziz ile rahmetli Tarık Akan gelir. Nâzım Hikmet’in bugün İstanbul’da anılarını toplayan ve günün birinde müzeye dönüştürecek olan bir vakfı var. Bu vakfa en büyük emeği veren Zeynep Oral’ı aldığı ödülden dolayı kutluyor, Moskova Nâzım Hikmet Vakfı’na teşekkürlerimizi yolluyoruz.",https://www.milliyet.com.tr/yazarlar/melih-asik/parti-unutuldu-6959571
Melih Aşık,Tarihi gün geldi,13 Mayıs 2023,"Cumhuriyet tarihinin en kritik seçimine neredeyse saatler kaldı. Artık yarından sonrasını da düşünmenin vaktidir. Partiler seçim kampanyasında her türlü ölçüyü aşan vaatler verdiler. Mevcut kaynaklarla bu vaatleri karşılamaları imkânsız. O yüzden doğal olarak yeni dönemde yine halkın kesesine müracaat edecekler. Çünkü kısa dönemde üretimi artırmak ve ekonomiyi bu yoldan düzlüğe çıkarmak mümkün değil. Vaatler o kadar yüksekten uçtu ki… Halkın önemli kesiminde yeni dönemle birlikte ekonominin hemen düzeleceği, birçok alanda hemen ferahlama yaşanacağı beklentisi oluştu. Bu durum yeni dönem iktidarını zora sokacak. Çünkü geçen dönemlerden de biliyoruz ki zaten daralmış olan halk verilen vaatlerin en kısa zamanda gerçekleşmesini bekler. Bunlar geciktiği takdirde yeni iktidara karşı eleştiri toplarını ateşler. Bir başka sıkıntıyı anımsatalım. Eğer yarınki birinci turda çoğunluk sağlanmazsa cumhurbaşkanlığı seçimi ikinci tura kalacak. İkinci turun yapılmasına kadar geçecek 14 gün içinde yine seçim gerilimi yaşayacağız. Bir sıkıntı daha… Eğer Meclis’te hiçbir parti çoğunluğu sağlamazsa bu da yeni dönemde yeni baş ağrılarının sebebi olacak. Özetle… Seçimle birlikte sıkıntılar bitmiyor. Kim seçilirse seçilsin, yeni dönemde yoğun sıkıntılar bizi bekliyor. Halka gerçekleri acı da olsa kabullenmek ve sabırlı olmak düşüyor. Sedef hastası Yakınımız sedef hastalığına yakalanmış. Sedef, malumunuz, deniz kabuklularının içinde oluşan değerli bir taştır. Takılarda veya süslemelerde kullanılır. Sedef aynı zamanda tehlikeli bir hastalığın adı. Vücutta kızarıklıklar ve üzerlerinde sedef renkli kabuklar oluşuyor. Bunlar çoğu zaman kaşıntı yapıyor. Bazen romatizmaya yol açıyor. Neden kaynaklandığı bilinmiyor. Kesin tedavisi de bulunmuyor. İlaçlar bir süre hastalığı yavaşlatıyor. Ancak sonradan yine nüksediyor. Yakınımız bir özel hastanede muayene olmuş. 2100 lira ödemiş. Hekimin yazdığı ilaçları kullanmış. Ancak iki hafta sonra hastalık geçmediği gibi, daha da kötüleşmiş. Yakınımız hemen hastaneyi aramış. Kontrole geleceğini söylemiş. Telefondaki görevli: - İki hafta sonra kontrol olmaz efendim, demiş. - Neden? - Kontrol için verilen süre 10 gündür. - Peki, ben şimdi ne yapacağım? - Tam ücret ödeyeceksiniz. Yakınımız konuyu merak ediyor, diğer özel hastaneleri arıyor. Kontrol sürelerini soruyor. Acıbadem Hastanesi makul: Bir ayda üç kez kontrol hakkı tanınıyor. Bir başkasında sadece 15 gün. Bu kontrol süresi her hastaneye göre değişiyor. Oysa bir cilt hastalığının iyileşme süresi belli. 10 veya iki hafta sonucun görülmesi için yeterli değil. Hasta bu durumda ikinci kez tam ücret ödemeye mecbur bırakılıyor. Yakınımız bir özel hastanede cildiye muayene ücretinin 3500 lira olduğunu, bunu duyunca şaşırıp kaldığını ekledi. Bu işlerde hiç ölçü, ayar falan yok mu? Maalesef yok... GÜLÜCÜK Okurlarımız olsun, eş dost olsun, bana destek olmak amacıyla sık sık fıkra anlatıyorlar. Ne var ki benim yıllardır işim gereği yaza yaza bilmediğim fıkra da hemen hemen kalmadı. O yüzden bildiğim bir fıkra anlatmaya başladıkları zaman, nezaketsizliği de göze alarak, biliyorum bu fıkrayı diyor, onları daha fazla yorulmaktan kurtarıyorum. Yeri gelmişken, sizin bilmediğinize emin olduğum bir fıkra gibi olayı buraya iliştireyim. Geçmiş zaman… Bir Karadenizli vatandaş aradı. Başladı peş peşe fıkra anlatmaya. Ancak anlattığı fıkraları da biliyorum. Her defasında “Bunu biliyorum” diyerek sözünü yarıda kesiyorum. Sonunda sinirlendi Karadenizli arkadaş. Ne dedi biliyor musunuz: - Ha pir tane bilmediğun fıkra soyle de onu anlatayum. PAMUK Ünlü yazar Orhan Pamuk, “Öteki Renkler” adlı kitabının bir yerinde (s. 295) şöyle diyor: “Ben bütünü görmekten hoşlanırım. Bir İstanbul romancısıyım ve şimdiye kadar hiç kimse benim kadar İstanbul’un bütününü yataylamasına ve dikeylemesine yani derinlemesine, tarihine ve ruhuna işleyen ve konumunu denizlerin üzerine yerleşişini, uzanışını, kapsayıcı bir şekilde görmedi. Benim yazıhanemin gördüğü manzaranın bir romancıya yakışan böyle bir ayrıcalığı var. Buradan gördüğüm her şeyi hak ettiğimi düşünürüm bazen.” Abdülhak Şinasi Hisar’dan Refik Halid’e, Ahmet Rasim’den Ahmet Hamdi Tanpınar’a, Hüseyin Rahmi’den Evliya Çelebi’ye, Cahit Kayra’dan Pierre Loti’ye İstanbul’da yaşayan onlarca yazar bu kenti yıllar yılı yatay ve dikey şekilde görememiş de... Orhan Pamuk görmüş. Kendi iddiası böyle. Katılan olur mu?",https://www.milliyet.com.tr/yazarlar/melih-asik/tarihi-gun-geldi-6947189
Melih Aşık,‘Hastayum dedum’,16 Mayıs 2023,"Karadenizlinin mezar taşında yazılanları bilirsiniz: “Hastayum dedum inanmadinuz, Hastayum dedum inanmadinuz, Hastayum dedum inanmadinuz, Ne oldi?” Aylardır demeyelim, yıllardır yazıp çiziyoruz. Diyoruz ki… Bu partinin ideolojisi yok. Siyasi programı yok. Ülkeyi yönetecek kadroları yok. İktidara gelince neyi nasıl yapacağını bir türlü izah edemiyor. Parti lideri bol keseden vaatler öne sürüyor ama kaynak gösteremiyor. 418 milyar doları geri alacağım, 300 milyar dolar temiz para getireceğim gibi vaatlerine kimse inanmıyor. Altılı Masa’da imzaladıkları mutabakat metinlerinde ne Atatürk ne laiklik sözü geçiyor! İktidar olduklarında -sanki acil mesele oymuş gibi- Anayasa’nın ilk dört maddesini değiştirmekten, 66. maddedeki Türk ibaresini çıkarmaktan söz ediyorlar. Selahattin Demirtaş’ı serbest bırakmaktan söz ediyor ama FETÖ’cü savcıların hazırladığı iddianamelerle hapiste çürütülen generallerin ölümlerine ses çıkarmıyorlar. Milet İttifakı içindeki yığınla tutarsızlık ve çelişkinin farklı bir sonuç doğurmayacağı belliydi. Cüce sağ partilerle kurulan gereksiz bir koalisyon. Bol keseden dağıtılan koltuklar. Geçmişin iflas etmiş AKP artıklarına en mutena yerlerden milletvekilliği ikramı. Partinin öz evlatlarına sırtını dönen, onları yok sayan bir anlayış. Sonunda araba duvara tosladı. Parti sayıca küçültülmüş, içindeki Atatürkçü sayısı azaltılmış, sağ partiler CHP listeleriyle Meclis’te güçlendirilmiş oldu. Ortaya çıkan Meclis tablosundan sonra, Sinan Oğan’ın desteğini bile alsa, Kemal Bey’in ikinci turda ipi önde göğüslemesi imkânsıza yakın görünüyor. Kemal Bey iyimser gazeteci ve televizyoncuların umut pompalayan yorumlarını bir yana bırakmalı, gerçeklerin gösterdiği yoldan ilerleyerek, sorumlu bir lidere düşen neyse onu yapmalıdır. KOŞULLAR Seçimin ikinci turunda yüzde 5.4 oya sahip Sinan Oğan’ın belirleyici olacağı söylenirken acaba Oğan hangi tarafı, hangi koşullarda destekleyecek? Bunu kendisi şöyle izah ediyor: - Destekleyeceğimiz tarafı istişare ile açıklayacağız. Tabanımıza soracağız, bize oy verenlere soracağız, bize imza verenlere soracağız, kamuoyunda bununla ilgili bir değerlendirme yapacağız. Masaya oturduğumuz taraflarla taleplerimizi konuşacağız. Taleplerimizin başında terörle arasına mesafe koymak olacak. Tabii ki biz bedavadan ortak olmayacağız yani bizim de bakanlıklar vesaire taleplerimiz olacak; cumhurbaşkanlığı yardımcılığı, bakanlıklar gibi. Anlaşırsak, hükümetin içinde yer alacağız, anlaşamazsak da o zaman yolumuza bakacağız. BİLANÇO Kanıtı olmayan ama yaygın olarak dile getirilen bir kanaat var. Deniyor ki: - Eğer Ekrem İmamoğlu veya Mansur Yavaş aday gösterilseydi Millet İttifakı bu seçimi birinci turda alırdı. Yavaş ve İmamoğlu’nun pek de inandırıcı olmayan biçimde adaylıktan uzak tutulması Kılıçdaroğlu’nun da bu korkuyu paylaştığını gösteriyor. İyi Parti, Kemal Kılıçdaroğlu’nun kazanacak aday olmadığını baştan beri söylüyordu. Meral Akşener son bir hamleyle Yavaş ve İmamoğlu’nu Cumhurbaşkanı Yardımcısı adayı yapmasa belki dünkü sonuç da alınamayacaktı. Kemal Bey’in adaylıkta ısrarı iki başkandan birinin koltuğa oturmasından korkanları memnun etti ama partiye ve halka çok pahalıya mal oldu. ORANTI Bizim fevkalade sempatik bir ağabeyimiz vardı: Hüseyin Baş. Rahmetlinin espride üzerine yoktu. Sapına kadar sosyalist bir Galatasaraylı idi. Bir süre sosyalist TSİP’te çalıştı. Kartal örgütünde görevliydi. Partinin aldığı oy genelde bir elin parmaklarını zor geçerdi. Bir seçim sonrasında sormuştuk: - Bu seçimde oylarınız nasıl oldu? - Yüzde yüz artış var. - Yok canım, nasıl oldu? - Geçen seçimde 18 oy almıştık bu seçimde 36 oy aldık. YUNAN 15 Mayıs 1919 . Yunan işgalinin ilk günü. Padişah Vahidettin, İzmir Valisi Kambur İzzet ve Kolordu Komutanı Ali Nadir Paşa’ya “Direnmeyin” emrini verdi. Onlar teslim oldular. Bu bir tercihti. Hasan Tahsin, işgalcilere kurşun sıkmayı tercih etti. Tercihleriniz kimlik fotoğrafınızdır.",https://www.milliyet.com.tr/yazarlar/melih-asik/hastayum-dedum-6948548
Melih Aşık,Nasıl gelmişti?,01 Haziran 2023,"CHP Genel Başkanı Kemal Kılıçdaroğlu’nun Deniz Baykal’ın yerine bu göreve gelişi tam 13 yıl önce ani ve hızlı şekilde gerçekleşti. Deniz Baykal, 10 Mayıs 2010 tarihinde istifa etti. Kılıçdaroğlu 22 Mayıs 2010 tarihinde Genel Başkan seçildi. Bu süreçle ilgili gelişmeleri zamanın CHP Genel Başkan Yardımcısı Onur Öymen’in “Baskılara Direnirken” (Remzi Kitabevi - 2020) adlı kitabından özetleyelim... *** Baykal’ın istifasına yol açan kaset komplosundan birkaç ay önce, merkezi İsveç’te bulunan Silk Road Enstitüsü’nün yetkilisi Svante Cornell, Onur Öymen’i Ankara’da ziyaret eder. Bu Enstitü’nün ABD’deki Foreign Policy Council ile de ilişkisi vardır. Svante Cornell, Öymen’le sohbetin ardından kendisine Türkiye ile ilgili 77 sayfalık bir rapor bırakır. Raporda yer alan geleceğe ilişkin üç senaryodan biri şudur: “Deniz Baykal istifa etmek zorunda bırakılır. Onun yerine Kemal Kılıçdaroğlu genel başkanlığa seçilir. Kılıçdaroğlu parti politikalarını değiştirir ve bunun üzerine Avrupa’daki bazı partiler tarafından desteklenir.” Onur Bey, bu raporla ilgili olarak hem Baykal hem Kılıçdaroğlu’na bilgi verir. Kılıçdaroğlu bu bilgiyi sessizce dinlemekle yetinir. O günlerde Baykal’a yönelik bir suikast ihbarı partiye ulaşır. İhbar İstanbul kaynaklıdır. Yılmaz Ateş, İstanbul Emniyeti’ne giderek olayı araştırır. Kendisine Baykal’a suikast yapacak kişinin sonradan vazgeçtiği bilgisi verilir. Ertesi gün kaset olayı patlak verir. İstifasını veren Baykal, evinde Önder Sav, Mustafa Özyürek, Yılmaz Ateş ve Onur Öymen’le yaptığı toplantıda “Partinin başına kim geçebilir?” diye sorar. Peşinden, “Aranızda konuşun ve mutabık kalacağınız bir arkadaşın ismini bana bildirin” der. Onur Öymen ve arkadaşları Baykal sonrasını görüşmeye vakit bulamadan sürpriz şekilde Kemal Kılıçdaroğlu’nun genel başkan olacağı haberiyle karşılaşırlar. Öymen, haberi, sabah vakti partinin garajına arabasını park ederken tesadüfen Kemal Bey’le karşılaştığında kendisinden öğrenir. Şaşkınlık içinde kalır. *** Birkaç hafta sonra Wikileaks skandalı patlak verir. ABD Dışişleri Bakanlığı’nın bazı dış merkezlerle yaptığı yazışmalar ortalığa saçılır. Bu belgelerden biri Ankara’daki ABD Büyükelçiliği’nin merkeze gönderdiği telgraftır. Nisan 2008 tarihli telgrafta şu satırlar okunmaktadır: “...Baykal’ın uzaklaştırılması ve yerine hiç değilse daha münasip bir muhalefet liderinin işbaşına getirilmesi, Erdoğan’ın iktidardaki Adalet ve Kalkınma Partisi’ne karşı askeri ve adli baskılara nazaran daha etkili bir yol olabilir.” Diğer kimi telgraflardan, “CHP’nin Kemalist, laik ve milliyetçi bir parti olmasının ABD nezdinde rahatsızlık yarattığı” anlaşılmaktadır. *** Yine Wikileaks belgelerine göre... ABD Dışişleri Bakanı Hillary Clinton 1 Ocak 2009 tarihinde (kaset komplosundan 16 ay önce) Ankara’daki ABD Büyükelçiliği’ne gönderdiği telgrafta şu soruları sormaktadır: - CHP Genel Başkanı Baykal’ın partisindeki gücü nedir? - Parti içinde Baykal’ın liderliğini tehdit edebilecek durumlar var mıdır? - Varsa, bu şahıslar dışarıdan destek alıyor mu? - Muhtemel adaylar öncekilere nazaran daha iyi olabilecekleri umudunu nereden alıyorlar? - Baykal’ın Grup Başkan Vekili Kemal Kılıçdaroğlu ile ilişkileri nasıldır? - Baykal kendini Kılıçdaroğlu’nun popülaritesine karşı korumak için hangi önlemleri alabilir? - Parti liderliği için başka güvenilir muhtemel adaylar kimlerdir? *** Kitabı yazan ve belgeleri sergileyen değerli diplomat Onur Öymen’in dediği gibi: Yabancı devletlerin muhalefet partilerinin liderlerini değiştirme girişimlerinin örnekleri pek fazla değildir. Baykal’ın gidişi ve Kılıçdaroğlu’nun gelişi o yüzden özel bir önem taşıyor. Wikileaks belgeleri ABD’nin 2008 yılından itibaren Tayyip Erdoğan’ın karşısına çıkaracak bir muhalefet lideri aradığını, Laik Kemalist kimliği yüzünden Deniz Baykal’ı kendisine yakın görmediğini ve Kemal Kılıçdaroğlu adını aylar öncesinden gündemine aldığını ortaya koyuyor. Bu bir hayali masal değil, belgeli hikâyedir.",https://www.milliyet.com.tr/yazarlar/melih-asik/nasil-gelmisti-6956292
Melih Aşık,Samsun’a çıkış,18 Mayıs 2023,"Bandırma vapuru 19 Mayıs 1919 günü Samsun’a yanaştı. Ülke İngiliz, Fransız, İtalyan ordularının işgalindeydi. Yunan ordusu dört gün önce İzmir’e ayak basmıştı. Atatürk ve arkadaşları ülkeyi düşman işgalinden kurtarmak için Samsun’a ilk adımı o gün attılar. Mustafa Kemal Samsun’a neden gönderildi? Tarih yalancılarına göre Mustafa Kemal’i Samsun’a Padişah Vahdettin ‘vatanı işgalden kurtarması’ için göndermiştir! Atatürk ise kendisine verilen görevi şöyle anlatır: “Bir gün Harbiye Nâzırı rahmetli Şakir Paşa beni makamına davet etti. Tek bir kelime söylemeksizin bana dosyayı uzattı: - Bunu okur musunuz? dedi. Dosyayı baştan sona gözden geçirdim. Özeti şu idi: ‘Samsun ve havalisinde birçok Rum köyleri Türkler tarafından her gün tecavüze uğramaktadır. İstanbul hükümeti bu vahşi tecavüzlerin önüne geçememektedir. Bu havalinin emniyet ve huzurunu temin etmek insaniyet namına borcumuzdur.’ Pontus devleti kurmak isteyen Rum çetelerle savaşan milli güçleri etkisizleştirmek için Samsun’a gönderilen Mustafa Kemal, bu fırsatı milli mücadeleyi başlatmak ve ülkeyi kurtarmak için kullanınca aradan bir ay geçmeden geri çağırıldı. Geri dönmeyi reddedince ordudaki görevinden alındığı tebliğ edildi. Mustafa Kemal 1919’un Temmuz ayında üniformasını sırtından çıkardı, Milli Mücadele’ye rütbesiz bir sivil olarak devam etti. Koca bir Cumhuriyet kurdu. ORHAN VELi Ünlü şairimiz Orhan Veli 1950’ye doğru şiirleri yanında siyasi eleştiriler de yazar. Çıkardığı YAPRAK dergisinde CHP’nin Demokrat Parti’ye oy kaptırmamak için verdiği tavizleri eleştirir. Demokrat Parti’nin seçimi kazandığı, CHP’nin kaybettiği günün ertesinde, yani 15 Mayıs 1950 günü bakınız dergisinde ne yazar: “Seçimler bitti. Demokrat Parti Halk Partisi’ni korkunç bir bozguna uğrattı. Oysaki Halk Partisi, halkı kazanacağını umarak fikirleriyle prensiplerinden son zamanlarda ne fedakârlıklar etmişti. Bütün yayınlarına göz yumulan din dergileri, okullara konan din dersleri, yeniden açılan ilahiyat fakülteleri, imam hatip kursları, türbeler, şahsi sermayeye sağlanan imtiyazlar, her türlü irticaa tanınan haklar. Hiçbiri kâr etmedi.” Halk da nihayet enayi değil. Sizin aslınızı astarınızı biliyor. Bu tür açılımları din duygularını okşamak için yaptığınızı, amacın onun oyunu kapmak olduğunu görüyor. Oltaya gelmiyor. Aslı varken kopyasına, yani mış gibi yapana, oy vermiyor. Bu arada siz ilkesiz, kişiliksiz bir parti durumuna düşüyorsunuz. (NOT: Bu yazıyı 2014 yılında yine bir seçim sonrasında yazmıştık.) SEÇMEN Sevgili dostlar… Benim gazeteciliğim 60 yıla yaklaşıyor. Bu süreçte hiçbir şey öğrenemedimse şunu öğrendim: Eğer gazetenizi umduğunuz kadar insan okumuyorsa… Köşe yazılarınız okunmuyorsa… Halk cahil, kültürsüz, zekâ özürlü falan diye okuru suçlayamazsınız. Eğer halk sizi okumuyorsa bir sebebi mutlaka vardır. O okumuyor değil, siz okutamıyorsunuz demektir. Bu durumda ya okunduğu kadarıyla idare edeceksiniz. Ya da bu işi bırakacaksınız. Tabii o arada aynaya bakacak… Halk ne istiyor? Ben ne veriyorum? Eksiğim, yanlışım nedir, arıza nerede diye kendinize soracaksınız. Okuru beğenmiyorsanız gazete çıkarmayacaksınız. Hatta o mesleğe de girmeyeceksiniz. Bu, yalnız gazetecilikte değil… Ticarette de… SİYASETTE de aynen böyledir. Sonuçları görünce halkı suçlayanlar önce bu gerçeği kabullenmelidir. iZiN Siyaset Cumhurbaşkanlığı seçiminin ikinci turuna hazırlanırken biz de okurlarımızdan seçim sonrasına kadar, yani 10 gün izin rica ediyoruz. Görüşmek üzere… MAT Sosyal medyada “Matematikçi” rumuzuyla yazan vatandaşın endişesi: - 28 Mayıs’taki ikinci turda iki aday da yüzde 50’yi aşarsa ne olacak?!",https://www.milliyet.com.tr/yazarlar/melih-asik/samsuna-cikis-6949582
Melih Aşık,Yap bir kurultay!,03 Haziran 2023,"Ülkede demokrasiye inanmış ve seçimde isteyerek ya da istemeyerek Kemal Kılıçdaroğlu’na oy vermiş yüz binlerden aynı talep yükseliyor: İstifa! Rakibi karşısında 12 kez seçim kaybetmiş bir liderin hâlâ koltuğunda oturması dünya demokrasi tarihinde görülmüş değil. CHP içindeki tabloya gelince... Tepkileri dindirmeye (gaz almaya) yönelik zoraki bir hareketlilik var. Merkez Yönetim Kurulu MYK üyeleri görevden topluca istifa ederken, Genel Başkan Kılıçdaroğlu olağan kurultay için düğmeye bastı. Kurultayda seçmenlerin beklediği değişim gerçekleşir mi? Böyle bir olasılık yok denecek kadar zayıf. Çünkü kurultayı oluşturacak delegeler yine genel başkan ve çevresi ile belediyeler tarafından belirlenir. Bir değişime fırsat verilmez. 2014 yılında yaşanan Ekmeleddin İhsanoğlu yenilgisi üzerine olağanüstü kurultay toplanmış, o bozgunun tek sorumlusu olduğu halde Kemal Kılıçdaroğlu yeniden genel başkan seçilmişti. Kurultayla birlikte değişimin gerçekleşmesi için Genel Başkan’ın istifa etmesi, kurultayda  adaylığını koymayacağını açıklaması gerekir. Mevcut yapıyla girilecek bir eş dost kurultayından sadece Kemal Bey’e güvenoyu çıkar. Ve CHP yerel seçime, kaybetmeyi âdet haline getirmiş  bir liderle girer. Genel başkanından umut kesilmiş bir parti yerel seçimde ne yapar? Sormak dahi gereksiz! GENÇLER Yaklaşık iki ay önce... Kapının zili çaldı, gelen iki genç: Biz Cumhuriyet Halk Partisi gençlik kollarındanız, dediler, bize sormak istediğiniz bir şey var mı acaba? Soracak bir şeyimiz olmadığını söyledik, gençler izin isteyip gittiler. Eğer zor duruma düşmeyeceklerini bilsem bazı sorular sorardım. Örneğin: Partinizin eğitim politikası nedir? Enflasyonu nasıl önleyeceksiniz? Tarımda üretimi nasıl arttıracaksınız? Diye sorardım ama cevap veremez, mahcup olurlardı. Çünkü partinin bu sorulara yanıt veren bir programı yoktu. Bir önceki seçimde kapıya bu defa AKP gençlik kollarından türbanlı iki hanım gelmişti. Ellerinde küçük bir kitapçık vardı. Genel Merkez’de hazırlanmış bu kitapçıkta AKP’nin yatırımları, açılışları, başarıları anlatılıyordu. Bu kitapçık vatandaştan gelebilecek sorulara somut ve tutarlı yanıtlar verebilmeleri için hazırlanıp, halkla temas edenlerin ellerine tutuşturulmuştu. 14 Haziran seçimi öncesi, bırakınız gençleri, CHP’nin  milletvekili adayları bile ağır sorunları nasıl çözeceklerini halka anlatamadılar. Çünkü ellerinde bir çözüm programı yoktu. Kemal Bey’in bol keseden vaatleri ise inandırıcı olamadı. Meclis seçiminde Cumhur İttifakı’nın 322 vekiline karşılık Millet İttifakı 212 vekil çıkarabildi. Seçim ilk turda kaybedilmişti. Kılıçdaroğlu ikinci turu kazansaydı da Meclis onu çalıştırmayacaktı. ORHAN KEMAL Büyük yazar Orhan Kemal’i ölümünün 53’üncü yılında (1914 - 2 Haziran 1970) saygıyla anıyoruz. Onun Baba Evi, İki Arkadaş, Bekçi Murtaza, Bereketli Topraklar Üzerinde gibi öykü ve romanları su gibi okunur. Sade yurttaşın yaşamını büyük bir ustalıkla romanlara taşır. Yazdığı hikâyeler yüzünden Adana’da takibe uğrar. İşsiz kalır.  Arkadaşı Yaşar Kemal’le birlikte Adana’dan kalkar, İstanbul’a gelirler. Bir el arabası bulacak, sokaklarda sebze satacaklardır. Ancak para bulamazlar. İş yatar. Orhan Kemal uzun yıllar işsiz kalır. Hayatında bir gün bile geçinememiştir. Polis takibi, işkenceler, hapisler... Orhan Kemal tüm baskılara rağmen halktan yana tavrını ömrü boyunca bir milim bile değiştirmemiştir. Yaşar Kemal bu aziz dostu için şöyle demektedir: - Orhan, demir gibi huyu olan, yılmayan, sevmekten ve yazmaktan bıkıp usanmayan, insanlar azıcık mutlu olsunlar diye hiçbir şeyini esirgemeyen, büyük, usta bir sanatçıdır. Milletler Orhan Kemal huyunda, namuslu, iyi, sevgi dolu insanları var diye millet olurlar. İnsanlar içinden bir insanın halk sevgisi uğruna beladan belaya uğraması, en korkunç yoksulluklara düşmesi, sonuna kadar da hiçbir ödün vermeden dayanması insanlık için de övünülmesi gereken bir davranıştır. Hele bu insan büyük bir yazarsa... GOL Bizim böyle zamanlarda anımsadığımız bir fıkra vardır. Neden AKP’den çok CHP’nin eleştirildiğine ilişkin. Maç bitmiş. Takım 6-0 yenilmiş. Oyuncular süklüm püklüm soyunma odasına girmiş. Kimsenin ağzını bıçak açmıyor. O sırada kapı açılıyor. İri yarı kulüp başkanı top gibi içeri dalıyor. Doğru yedek kalecinin üzerine giderek başlıyor tekme tokat dövmeye. Zavallı kaleci bir yandan kendini korumaya çalışırken bir yandan da çığlık çığlığa bağırıyor: - Başkan bana ne vuruyorsun yahu ben oynamadım ki… Benim kabahatim ne? Başkanın öfkesi dinmiyor: - Ulan form tutup kaleye geçseydin bu maçta biz 6 gol yer miydik dürzü. Al sana, al sana...",https://www.milliyet.com.tr/yazarlar/melih-asik/yap-bir-kurultay-6957167
Melih Aşık,Bilim korku,29 Nisan 2023,"Her gece film gösteren bir televizyon kanalında haftalar boyunca ünlü Jaws ve Jurassic Park filmlerinin gösterimi dikkatimiz çekmiş, sebebini ise bulamamıştık. Steven Spielberg’in bu ünlü filmleri geçmişte çok seyirci çekmişti ama görmeyen pek kalmamıştı. 1975 yapımı Jaws katil bir köpek balığını, 1993 Jurassic Park insan eliyle yaratılan dinozorların bir adada dehşet saçmasını gösteriyordu. İkisi de “korku bilim” filmiydi. Prof. Celal Şengör’ün tesadüfen elimize geçen yıllar önceki bir yazısı bizi uyandırdı. Diyor ki 1996 yılında yazdığı yazıda Celal Şengör: “Bu tür eserler bırakın halka bilimi sevdirmeyi, her insanın içinde insiyaki olarak bulunan ‘bilinmeyenden korkma’ duygusunu körükleyerek onu bilime daha da çok düşman eder. Jurassic Park filmi İstanbul’a geldiği zaman eşim pek haklı olarak o zaman 6 yaşında olan oğlumuzu o filme götürmeyi reddetmişti. Halbuki benim çocukluğumda gördüğüm Denizler Altında 20 000 Fersah, 80 Günde Devrialem, Kaptan Grant’ın Çocukları gibi Jules Verne’in eserlerinden perdeye aktarılan filmler veya Yves Cousteau’nun deniz altı belgeselleri yaşamımın ilk on yılının en tatlı anıları arasındadır. Jurassic Park gibi eserler doğayı saldırgan, katil, kısaca suçlu gibi göstererek okuyucuyu veya seyirciyi doğadan koparmaya, doğayı önceleyen ve anlamaya çalışan bilimden soğutmaya hizmet ederler.” Bu iki film insanımızı doğaya ve bilime karşı soğutmak için mi tekrar tekrar gösteriliyor? Yoksa arşivde başka film kalmadığı için mi? KOMPLO Bu ülkede siyaset kavgası çok partili düzene geçişle birlikte seviye kaybetti. Her türlü bel altı vuruş serbest oldu. Bir çarpıcı örnek… Yazar Osman Şahin’in “47 Hadisesi, Arslanköy’de Sandık Olayı” adlı kitabında geçer. Arslanköy’ün efsane muhtarı CHP’li Tahir Şahin ölüm yatağındadır. DP’li Hasan Koç ziyaretine gelir, yatağın başucunda itiraflarda bulunur: - Biliyorsun, DP’yi Arslanköy’de ben kurdum. Senin ve senin arkadaşlarının başına gelenleri ben planladım. Hatta senin yeğenin Çerçi Mehmet’in oğlu Ali Rıza Arslan’ı geceleri köyde nerede bir  kadının kocası askerdeyse ya da nerede bir dul kadın varsa, gönderdim evlerine. Kadının kapısını çalacaksın, içeriden kim o diye sorulunca “Ben Muhtar Tahir, aç sevgilim sevişelim” deyip kaçacaksın oradan dedim. Hasan Koç bunları neden yaptığı sorusuna: - Seni seçmenin gözünde küçük düşürmek için, cevabını verir. ÇOCUKÇA Büyükşehir Belediyesi, Beşiktaş vapur iskelesinin yıllardır boş duran üst katını kütüphane haline getirdi. Yaklaşık 5 bin kitabın yer aldığı kütüphanenin yanında bir de kafe yer alıyor. Birkaç ay önce de Moda vapur iskelesinin üst katı benzer şekilde kütüphane yapılmıştı. Alt kat ise kafe oldu. Bunlar yararlı hizmetler. Ancak bir ihtiyaç hâlâ karşılanmış değil. Koskoca kentte çocuk kütüphanesi yok. Çocuk kitaplarının satıldığı, çocukların oturup kitap okuyabildiği mekânlara ihtiyaç var. Çünkü çocuğuna kitap satın alamayacak aile sayısı milyonları bulur. Uygar ülkelerde oyuncak kütüphaneleri de var. Çocuklar ödünç oyuncak alıyor, birkaç gün oynadıktan sonra geri getiriyor. İBB bu tür  hizmetleri de düşünebilir.  Çocuklar için pek az şey yapılıyor kentte. 1 MAYIS İşçi, emekçi ve bahar bayramınız kutlu olsun. Bilir misiniz, işçilerin 1 Mayıs bayramını kutlayan ilk lider kimdir? Demokrat Parti Lideri Adnan Menderes’tir. Menderes işçi ve emek dostu muydu? İlgisi yoktu işçilerle. İktidarının son yıllarında ABD ile arası bozulmuş, rotayı Sovyetler Birliği’ne çevirmişti 1958 yılında Sovyetler’e jest olarak 1 Mayıs İşçi Bayramı’nı kutladı. Bilvesile, ülkemizin emekçilerini de kutlamış oldu. PENGUEN Kadıköy Bahariye’deki Penguen Kitabevi, içindeki binlerce kitapla bir görsel şölen oluşturduğu gibi, kitapseverlere de kitap edinme ve okuma zevki sunuyor. Bir fincan kahve alıp oturuyor, kitabınızı okuyabiliyorsunuz. Ancak bu keyifli mekânda  can sıkan iki olay var. Birincisi, hafif sesle de olsa salona müzik sesi veriliyor. Kitapçılarda müzik olmaz. Çünkü az da olsa okuyanın dikkatini dağıtır. Batı’da kitapla birlikte müzik diski satan yerler elbet vardır. Ama oralarda da disk satın almak isteyenler kulaklıkla dinler. Etraf rahatsız edilmez. İkincisi… Bu zarif kitabevinin fevkalade pis bir tuvaleti var. Aynı iş merkezinde bir tiyatro da bulunuyor. Ama iş merkezi sahibi tuvaleti yaptırmıyormuş. Hem kitabevine gelenler hem tiyatro seyircileri bu pis tuvaleti kullanıyor. Kaymakamlık veya belediye böyle yerleri kontrol etmez mi? İnsan sağlığıyla ilgilenmezler mi? Biraz medenilik bu halkın da hakkı değil mi?",https://www.milliyet.com.tr/yazarlar/melih-asik/bilim-korku-6938995
Melih Aşık,Seçim endişesi…,25 Nisan 2023,"Havada ağır bir seçim kokusu var. Bayramlaşmalar dâhil her türlü sohbet: - Seçime ne diyorsun, kim kazanacak? sorusuyla bitiyor. Tabii cevabı kimse bilmiyor. Ancak şiddet kokulu olaylar belli bir tedirginlik yaratıyor. Bazı parti binaları önünde patlayan silahlar. Kimi sözlü saldırılar. Adıyaman’da Kemal Kılıçdaroğlu’na yönelik sözlü saldırı ve ardından Kemal Bey’in cevabı dikkat çekiciydi. CHP Lideri: - Acılı insanlardan her türlü tepki beklenir, hoşgörülü olmalıyız, tarzında sözlerle bu olayı tatlıya bağlarken siyaset dünyasına da örnek oldu. Kurşunlu saldırılara verilen “Korkmuyoruz” yanıtı ise bu denli tutarlı görünmedi. Korku insani bir duygudur. İnsan korkar. Sık sık “Korkmuyoruz” demek de, karanlıkta ıslık çalmak gibi, bir biçimde korku içerir. Karşı tarafla “korkup korkmama” çizgisinde konuşmak yerine hukuk ve demokrasiyi vurgulamak daha etkilidir. Yılların diplomatı Onur Öymen diyor ki: - Korkmuyorum demek yerine susmanız bile daha etkili olur. Susarsanız karşı taraf acaba ne tepki gösterecek, ne karşılık verecek diye bir tedirginlik ve şüphe içine düşer. Buna Batılılar “benefit of doubt” derler. Yani kuşkudan yararlanma. Siyasetçilerin bu kadar sosyal psikoloji bilmesi beklenir. Netice: Silahı meşrulaştırmayacaksınız. Kanun dışına çıkanları ve onlara göz yumanları halkın gözünde mahkûm edeceksiniz. Siyasetçiye düşen budur. OKUMANIN FAYDASI! 23 Nisan aynı zamanda Dünya Kitap Günü idi. Cervantes ve Shakespeare gibi iki önemli yazarın ölüm tarihi olması, bu günün Dünya Kitap Günü belirlenmesinde etkili oldu. Kitap okumak karın doyurmaz, diye düşünür kimi toplumlar, o yüzden okumayı ihtiyaçların sonuna koyarlar. Acaba kitap bu kadar önemsiz midir? Tarihten örnek. Adolf Hitler, “Kavgam” (Mein kampf) adlı kitabını 1925 yılında piyasaya çıkarmıştı. Kitap önceleri az sattı. Hitler Başbakan olunca satışlar patladı. 1933’te kitap 1 milyon satış yaptı. 1940 yılında ise satışı 6 milyona kadar çıktı. Artık her törende, her okulda, her nikâhta herkese “Kavgam” armağan ediliyordu. Her evde birkaç adet Kavgam kitabı bulunuyordu. Ancak kitap 732 sayfaydı. Okumak zahmetli görünüyordu. Baştan sona okuyanlar pek azdı. Oysa Hitler gelecekle ilgili tüm tasarımlarını bu kitabında açıkça anlatıyordu. William Shirer, Nazi İmparatorluğu adlı ünlü kitabında der ki: “1933’ten önce Alman halkı ve dünyadaki devlet adamları, daha vakit varken, bu kitabı okuyup incelemiş olsalardı hem Almanya hem de bütün dünya büyük bir felaketten kurtulmuş olurdu. Çünkü Adolf Hitler, iktidara geldiğinde nasıl bir Almanya yaratacağını ve Alman ordularına dayanarak nasıl bir dünya kuracağını kitabında açıkça belirtmişti.” İşte kitap okumanın faydası. Ya da okumamanın zararı! PANO MU? Tarihi eserler üzerine afiş, tabela, ilan, reklam asılmaz. Tarihe ve esere saygı bunu gerektirir. Ne var ki bizde böyle bir özen yoktur. Çoğu kez tarihi eserler üzerinde reklam ya da seçim afişleri görülür. Bizans’tan kalma su kemeri, surlar dâhil pek çok tarihi yapı afiş panosu olarak kullanılır. Cami ve türbe duvarları üzerine gelişigüzel tabelalar asılır. Şimdi İstanbul surları üzerinde de seçim afişi yarışması başladı. Cumhurbaşkanı adaylarının posterleri asıldı. Geçenlerde vapurla Karaköy’e giderken gördük. Karaköy Yolcu Salonu yenilenmişti. Eskiden binanın üzerinde zarif şekilde “Yolcu Salonu” yazardı. Şimdi daha da büyük bir “The Peninsula” tabelası konulmuş. Meğer ünlü bir otel yerleşmiş eski yolcu salonu içine. Yazı binanın karakterini değiştirecek kadar büyük duruyor ve Yolcu Salonu’nun nostaljik görüntüsünü alıp götürüyor. Binayı aslına uygun inşa etmek için milyonlar döküyorsunuz, sonra üzerine otel tabelası koyup eski haline rahmet okutuyorsunuz. Akıl mı bu? ÇANLAR İnsan bir ada değildir bütün de değildir bir başına anakaranın bir parçası okyanusun bir damlasıdır bir insanın ölümüyle eksilirim ben çünkü bir parçasıyım insanlığın işte bu yüzden hiç sorma çanların kimin için çaldığını çanlar senin için çalıyor John Donne UÇKAN Ziya Uçkan dostum not göndermiş. Birlikte okuyalım: “Dün THY ile İspanya’dan dönüyordum. THY’nin air show uçuş göstergesinde beş vakit namaz saatleri ile vakit namazımıza ne kadar kaldığı beş dakikada bir yayına verildi. Aynı sistemde her beş saniyede bir kıble yönü  yayına dâhil oldu. Yemek servisinde beyaz ve kırmızı Çankaya şarabıyla yolculuğumuz devam etti. Herkese hitap eden bir model gördük.”",https://www.milliyet.com.tr/yazarlar/melih-asik/secim-endisesi-6936839
Melih Aşık,Soykırım projesi,04 Mayıs 2023,"Ermeni soykırımı iddiaları hakkında E. Büyükelçi Ümit Pamir 2013 yılında yapılmış bir röportajda diyor ki: “Dışişleri Bakanlığı’na 1965’te girdiğimde, hatta 1970’lere kadar sayı 500 bin civarındaydı. Rakamlar giderek arttı; 800 bin, 900 bin, şimdi 1.5 milyona kadar çıktı. Kaldı ki Türkler ‘soykırım’ suçunu işlemişlerdir derken dikkat edilirse bunu belirli bir idareye değil bir ulusa yüklemeye kalkıyorlar. Srebrenitsa’da ve Ruanda’da idareler söz konusu fakat burada tüm bir ulus ‘soykırım’ la itham ediliyor.” Büyükelçiye ek... İkinci Savaş’ta 6 milyon Yahudi’nin yok edilmesi de Almanya’ya değil Nazi Partisi’ne bağlanmaktadır. Üstelik 1915 dramında “soykırımı” belgeleyecek unsurlar bulunmamaktadır. Bilindiği gibi, 1948 Sözleşmesi soykırım için “yetkili bir mahkemenin” vereceği kararı ve “bir yok etme niyetini” öngörür. 1915’te trajik olaylar cereyan etmiştir. Acı olaylardır. İnsanlık bu acıyı paylaşmalıdır. Ancak sürdürülen kampanya çoktan bir anma çerçevesini aştı. Bir ulusu suçlama ve bir ülke halkını kendi tarihiyle ilgili kuşkuya düşürme operasyonuna dönüştü. 1990 sonrası Pontus, Süryani, Arami, Dersim soykırımları! icat edilip bu kampanyaya eklenerek suç dosyası büyütüldü! Elbette tarafsız tarihçiler konuyu tartışmalı, gerçekler ortaya serilmelidir. Şu anda sürdürülen oyunun ise sadece Türkiye’yi tek taraflı suçlamalarla köşeye sıkıştırma projesi olduğu açıktır. Bu hinliği görmeliyiz. ANKARA Ankaralı okurumuz Umut Özkan yazıyor: Ankara’nın ilçelerindeki sosyoekonomik gelişmişlik verileri açıklandı. TÜİK verilerine  göre Çankaya, Türkiye içindeki ilçeler arasında 2. sırada. Herkes Çankaya’yı konuştu. Bala ilçesini ise kimse ağzına almadı. Başkentin 25 ilçesi içinde bulunan Bala 725. sırada. Türkiye ölçeğinde Yenimahalle 5. sırada. Altındağ 22. Etimesgut 47.  Gölbaşı 57. Kahramankazan 75. Keçiören 89. Sincan 125. Mamak 165. Akyurt 174. Polatlı 206. Elmadağ 229. Pursaklar 231. Çubuk 261. Beypazarı 264. Şereflikoçhisar 298. Ayaş 330. Kızılcahamam 330. Nallıhan 378. Kalecik 525. Evren 616. Çamlıdere 654. Haymana 655. sıralarda yer alıyor. Bu ne demek? Başkentin bir ucundaki sosyoekonomik refah öbür ucuna ulaşmıyor demek. ATKESTANESİ Baharla birlikte şehirdeki ağaçlar yeşillere büründü. Bizim evin önündeki atkestanesi hepsinden önce yeşillendi, külah şeklindeki beyaz çiçeklerini göğe doğru uzattı. Çiçekler yakında dökülecek, her biri cilalanmış gibi iri kestaneler ortaya çıkacak, ağacımız yaz boyu sıcaktan bunalanlara gölge edecek. Şehirdeki ağaçların en iyisi atkestanesidir. Çok yapraklıdır, çapı geniştir, çok gölge yapar, yeşilliği en az 6 ay sürer. O yüzden örneğin Paris’te en çok çınar ve atkestanesi ağacı görürsünüz. Kestane lezzetlidir, sevilir. Atkestanesinin meyvesi işe yaramaz sanılırsa da kestaneden çok daha yararlıdır. Kan dolaşımını hızlandırır, ciltteki lekeleri giderir, eklem ağrılarına iyi gelir. Kremi ve yağı her eczanede bulunur. Çayı bile vardır. Tarifi Google’dan aldık: “Atkestanesi kabuklarını ezin. Bir yemek kaşığı ezilmiş kabuğun üzerine 3 bardak su ekleyin ve kaynatın. Karışımı 2 saat oda sıcaklığında bekletin. Ardından suyunu süzerek içebilirsiniz.” 10 GÜN Seçime şunun şurasında 10 gün kaldı. Tarih yaklaştıkça heyecan ve gerilim artıyor. Söz düelloları sertleşiyor. Seçim güvenliği üzerinde tartışmalar büyüyor. Seçim güvenliğini sağlamak, malum, yönetimin görevidir. Adil ve huzurlu seçim deyince akla 1950 seçimi geliyor. Cumhurbaşkanı İnönü o seçimin kusursuz geçmesi için seçim öncesi yatıştırıcı bir rol oynamış, oylama süreci sakin geçmiş, iktidar sandıktan çıkan sonuç doğrultusunda el değiştirmiş, kavga gürültü olmamıştır. Cumhurbaşkanı İnönü, iktidarı kaybetse de demokrasinin kazanmasına sevincini şu sözle anlatmıştır: “Benim en büyük yenilgim en büyük zaferimdir.” Bir seçimin güven içinde yapılması ve adil sonuçların yürürlüğe sokulması yöneticiler için büyük zaferdir. Aynı zamanda dış dünyaya karşı da önemli sınavdır. Türkiye bu sınavı geçmişte başarıyla vermiştir. TCG Bizim savaş gemilerinin adlarındaki TCG ne ifade ediyor? Kısaca anlatırsak... Türk Deniz Kuvvetleri’ne ait gemilerin önadı olan TCG “Türkiye Cumhuriyeti Gemisi”nin kısaltmasıdır. Batı ülkelerinde donanmaların çoğu Kraliyet Donanması olup, örneğin  gemilerinin adlarının başında HMS yani “Her Majesty’s Ship” (Majestelerinin Gemisi) ibaresi bulunur. Bizde Deniz Kuvvetleri’ne bağlı araçların tür veya sınıflarına bakılmaksızın TCG önadı verilir. Böylece gemiler Türk halkının ortak malı olarak simgelenir. NASIL İktisatçı Alaattin Aktaş Cumhur-başkanlığı’nda iddialı liderlere sormuş: “Tamam kardeşim, birinizden biri kazanacak da, gelir gelmez ne yapacaksınız; enflasyonla nasıl mücadele edeceksiniz, geçim sıkıntısının önüne geçecek adımlarınız ne olacak, dövizin tırmanma eğilimini nasıl yok edeceksiniz; yani ekonomideki bu yangını nasıl söndüreceksiniz?” Bu arada kimin seçileceği kadar önemli soru da şu: - Acaba cumhurbaşkanı seçilen lider Meclis’te çoğunluğu kazanabilecek mi? Eğer Cumhurbaşkanı Meclis’e hâkim olamazsa işler daha da zorlaşacak.",https://www.milliyet.com.tr/yazarlar/melih-asik/soykirim-projesi-6941465
Melih Aşık,Sanat şöleni,11 Mayıs 2023,"Ülkemizin en nitelikli, en uzun ömürlü dergilerinden olan “Milliyet Sanat” 50. yaşını geride bıraktı. 1972 yılında Abdi İpekçi’nin gazeteye ek olarak düşündüğü dergi, okurların da ilgisiyle uzun ömürlü oldu, sonradan bağımsız bir yayına dönüşerek onurla, zarafetle, kaliteyle bugünlere ulaştı. Uzun süre Akal Atilla ve Zeynep Oral’ın yönetiminde çıkan derginin son yayın yönetmeni ise değerli gazeteci Filiz Aygündüz idi. Milliyet Sanat, Türkiye’nin sanat birikiminin 50 yıllık aynası idi. Arşivlerde kalmasına gönül razı olmadı. Yönetimin kararıyla 50 yıllık miras büyük boyutlu fevkalade şık bir kitapta toplandı. Derginin 20 yıllık sanat danışmanı Evrim Altuğ aylarca uğraşarak yıllar içinde dergide yayımlanmış önemli sanat olaylarını, röportajları, yazıları öze indirgeyerek “Türkiye’nin Sanat Hafızası” adlı 420 sayfalık bu kitabı meydana çıkardı. Kitapta 10 yıllık dilimler halinde derlenen sayısız yazı arasında ünlü Ermeni besteci Aram Haçaturyan ile yapılan röportaj dikkatimizi özellikle çekti. 11 Mart 1977 tarihli röportajı Ermeni araştırmacı Pars Tuğlacı Moskova’da yapıyor. Haçaturyan (1903-1978) bu röportajda Atatürk ve devrimlerine olan hayranlığını belirtiyor, İstanbul’u övüyor, bir de önerisi oluyor: “Uluslararası bir Atatürk ödülü konulmalı.” Yıllardır birlikte çalıştığımız Milliyet Sanat emekçilerine saygılarımızı iletiyor, bu değerli yayına uzun ömürler diliyoruz. GERGİN YARGIÇ Seçim telaşesi arasında pek de dikkati çekmeyen şu gazete haberini Balıkesirli Avukat Alp Kaan işaretlemiş, dikkatlere sunmuş. “İstanbul Çağlayan’da sara nöbeti geçirdiği iddia edilen bir adam, omuzuna tutunduğu hâkim tarafından beylik tabancasıyla bacağından vuruldu. Saldırıya uğradığını düşündüğü için ateş ettiği öğrenilen hâkimin yaraladığı adam hastaneye kaldırıldı. Çağlayan’da bir davayla ilgili keşfe gelen İcra Hukuk Mahkemesi hâkimi (33) inceleme yapmaya başladı. O esnada A. İ. Y. (63) iddiaya göre kaldırımda sara krizi geçirdi. Krizin verdiği panikle A. İ. Y. hâkimin omuzuna tutununca hâkim saldırıya uğradığını düşünüp beylik tabancasıyla adamı yaraladı. Olayla ilgili soruşturma başlatıldı.” Haberi okuyunca kafanıza sorular üşüşüyor... Hâkim neden silah taşıyor? Neden keşfe silahla gidiyor? Keşfe heyet halinde gidilir. Yani yanında mahkemenin memuru var, mübaşiri var, aracın şoförü var, büyük ihtimal bilirkişi var. Bu kadar kalabalık arasında omuzuna tutunan biri neden onu bu kadar telaşlandırıyor? Genç yargıç neden bu kadar gergin? Ne tuhaf olay. TRAVMA Dünkü kadın cinayetlerinden sadece ikisine değinelim. Adana’da iki çocuk annesi Derya Şengül iki kurşunla öldürülüyor. Cinayet şüphelisi yeğeni Ö. Ş. aranıyor. İzmir’de beş çocuk annesi Tuba Algül eşi tarafından tabancayla öldürülüyor. Katil koca tutuklanıyor. Nisanda 28 kadın öldürülmüş. Bu ay sayının daha aşağı kalmayacağına emin olabilirsiniz. Ruhsatsız tabancayla gezen kişi hapse bile girmediği için herkesin cebinde bir cinayet aleti bulunuyor, kafası kızdığında ateşliyor! Bunları da geçelim. Bakınız yukarıdaki iki cinayet sonucu 7 çocuk öksüz kalmış. Kadın cinayetleri sonucu kaç çocuk öksüz kalıyor. Bunun hesabı pek tutulmuyor. Ancak dramın büyüğü de burada. Anne ölmüş, kurtulmuş. Ancak o çocukların geleceği ne olacak? Bu travma ile nasıl büyüyecek, ayakta duracak da topluma yararlı insanlar olacaklar? Katiller yalnız kadınları değil çocuklarını da öldürmüş oluyor. KOVBOY Teksas’ta iki kovboy karşılaşmış. Biri ötekine sormuş: - İki kere iki kaç eder? - Dört. Ve soruyu soran tabancasını çekip ötekini vurmuş. Etraftan bağırış çağırış: - Yahu niye vurdun adamı? Kovboy tabancasından tüten dumanı üflerken cevap vermiş: - Çok şey biliyordu. MAÇKA Okurumuz İstanbul Maçka’da oturuyormuş, sözlüklerde aramış Maçka’nın anlamını bulamamış. Bize sordu. Bu konuda kesin bilgi yok. Bölgedeki nişantaşlarıyla ilgili olarak “maçugah” (nişangâh) sözünden geldiği düşünülüyor. Semavi Eyice de bu tanımı kabul ediyor. Bir maçka da Trabzon’da var malum. Onun da Lazca “şelale” anlamına geldiği söyleniyor. Ancak o konuda da kesin bir bilgi mevcut değil. TRİBÜNDE BEBEK Ana baba bir yaşında bile olmayan, neredeyse 6 aylık bebeklerini alıp basketbol maçına gelmişler, kamera onları gösterince etrafa gülücük saçıyorlar. Bu sahneleri birden fazla kez izledik. Neredeyse kundaktaki çocuğu tribünlerin tıklım tıklım dolu olduğu maçlara getirmeyi marifet sanıyorlar. Futbol maçlarında da babasının kucağında 1-2 yaşında emzikli çocuklar görüyoruz. O yaştaki çocuklar maçtan anlamaz. Ama kirli havadan, gürültüden, itiş kakıştan etkilenebilir. Evde bakacak kimsesi yoksa ana baba evde oturur, bizim gibi maçı televizyondan izleyebilir. Spor Bakanlığı karar almalı. Stadyum veya salondaki kalabalık maçlara 3 yaşından aşağı çocuk alınmamalı.",https://www.milliyet.com.tr/yazarlar/melih-asik/sanat-soleni-6945160
Melih Aşık,Tamirci,27 Nisan 2023,"32 yıllık meslek lisesi öğretmeni Ali Özdemir’in mektubudur: “Her gördüğünüz tamirci / teknik servis tabelasına kanıp pahalı cihazlarınızı (araba, telefon, tablet, bilgisayar, TV, vb.) teslim etmeyiniz. İşten zerre anlamayan kişiler aygıtınızdaki 1 TL’lik arızayı 1000 TL’lik vakaya dönüştürebilir. Bilgisiz, cahil insanlar asla ölçü aleti, devre şeması, eleman kataloğu, osiloskop, sinyal jeneratörü, doğru lehim makinesi kullanmazlar. Üç beş el takımı tedarik edip ‘Ben tamirciyim’ diye gezinen kişilerin oranı inanın yüzde 90’dan az değildir. Yani piyasada iş tutan her 10 servisin 9’u yetersizdir. Devletin ilgili kurumları hiçbir şekilde denetim, otokontrol, izleme yapmadığı için piyasa keşmekeş halindedir. Örneğin ben 1982 yılından beri elektrik-elektronik ile ilgili yaygın kullanılan ev-iş cihazlarının tamir, ayarlama, bakım işlerini yapıyorum. Bugüne dek hiçbir devlet yetkilisi ‘Hey arkadaş, sen bu cihazları neye göre onarıyorsun? Belgen var mı?’ diye sormadı. Bu ülkede kalite, standart, düzen, proje, araştırma, kurs görme kelimeleri asla sevilmez. Özet olarak, bir cihazınızı tamir için götürdüğünüz kişinin meslek tahsilinin ve yetki belgesinin olup olmadığına bakınız.” NAR SUYU Ara sıra cam şişede meyve suyu alıyoruz. 700 gram cam şişede portakal, elma, nar suları satılıyor. Fiyatlar son dört ayda bakın nasıl gelişti. 1 Ocak:  29.25 TL 6 Ocak:  32.50 TL 5 Şubat: 37.95 TL 22 Mart: 49.90 TL Elma, portakal, nar fark etmiyor. Hepsi aynı fiyat: 50 TL. Son dört aylık artış yüzde 60. Bu sürede dolar artmadı, akaryakıt fiyatları artmadı. Bu ülkede elma ve portakaldan daha bol bir şey yetişmiyor. Buna rağmen fiyat dört ayda yüzde 60 artıyor. Tabii artış yalnızca meyve suyunda değil. Kebapçıda bir porsiyon döner 150, bir lahmacun 50 lira oldu. Simit 7.5 liradan satılıyor. Bir fincan kahve 50 lira. Doktora şöyle bir görünmek 2 bin liradan başlıyor. Bugün durum böyle Seçimden sonra nelerin olacağını tahmin etmeye dahi korkuyoruz. Bu fiyatlar nasıl dizginlenecek? Merak ediyoruz. GEÇMİŞ ayatta olmayan insanlar ölüm yıl dönümlerinde saygıyla anılır. İnsani yönleri hatırlanır. Ancak bu kişi sağlığında devlet görevinde bulunmuş ve büyük hatalar yapmışsa bilvesile yaptığı hataların üstü örtülmez. Anma günleri aklama gününe dönüştürülmez. Böyle durumlarda filozof G. Santayana’nın sözleri akıldan çıkmamalıdır: “Geçmişi unutanlar onu yeniden yaşamaya mahkûmdurlar.” PSİKOZ Rumeli Üniversitesi Rektörü Tamer Dodurka görevinden istifa ederek İyi Parti’den  milletvekilliğe adaylığını koydu. Prof. Dodurka’nın özelliği, ülkenin tek hayvan psikoloğu olması. Ne var ki Sayın Profesör, Tekirdağ listesinde üçüncü sıraya konulduğu için seçilmesi hayli zor. İyi Parti geçen seçimde Tekirdağ’dan bir milletvekili çıkarmıştı. Bu defa listede birinci sırada  gazeteci arkadaşımız Selcan Hamşioğlu var. Çok iyi ve dikkatli bir gazeteci olan Selcan’ın bu göreve gelmiş olması sevindirici. Kendisine başarılar diliyoruz. Kimi okurlarımız hayvan psikoloğunun ne iş yaptığını merak etmiş olabilir. Sözlükteki tanımı şöyle: “Bir hayvan psikoloğu, evcil hayvanınızın duygusal veya zihinsel sorunlar ile başa çıkmasında en önemli role sahiptir. En başta hayvanınızın davranışlarını inceler ve zihninde neler geçirdiğini belirlemeye çalışır.” Prof. Dodurka siyasete faydalı olabilirdi. NAMUS Siyasetçi nutuk atıyor: - Namussuz olmanın yolu çoktur ama namuslu olmanın tek yolu vardır. Rakibi soruyor: - Neymiş o? - Bilmediğini biliyordum.",https://www.milliyet.com.tr/yazarlar/melih-asik/tamirci-6937893
Melih Aşık,Seçmen analizi,02 Mayıs 2023,"Avukat Sibel Dursun’un seçmen analizi ilginç göründü bize: “Bizim ülke seçmeni, ister muhalif, ister iktidar kanadından olsun, kendisinin önce ve önde gelen kimliğinin bu ülke vatandaşlığı olduğunu unutmuş, futbol taraftarı gibiler; olgulara ve olaylara sadece kendi tuttukları parti ya da tarafın gözüyle bakıyor, empati yapamıyor, karşı tarafı akılsız sanıyorlar. Algılayamadığını anlayamıyor, anlamlandıramıyor ya da yanlış anlamlandırıyor, anlayamadıkları üzerinden sonuçlar çıkarıyor, anlamak ile anladığını kabul etmek ya da etmemenin farklı olduğunu anlayamıyor, kendi anladığının mutlak doğru olduğunu zannedip, hatta herkes için doğru olduğunu zannedip ona göre çözüm üretiyor. Oysa hayat tüm gerçekliğiyle ortada durur. Zamanı, koşulları, değişkenleri nazara alarak olgu ve olayları değerlendirebilenler doğru analiz yapabilirler,  bulunduğu yere ve menfaatine göre sonuç çıkarabilirler. Halkımız tek lidere güvenme rahatlığını aşamıyor. Riske girmiyor. Birisi beni kurtarsın diye bakıyor. O birisinin kendisine yükleyeceği bir maliyet olduğunu düşünmüyor. Vatandaş olmanın kazandırdığı hukuk gibi silahları kendini savunmak için dahi kullanmıyor, işleri sürekli Allah’a havale ediyor, özgürlük için mücadele etmek yerine tebaa olmak kolayına geliyor.” Bu tespitte elbet gerçek payı var. Ancak bütün seçmenleri bu kalıba sokamayız. Bunlara “Bir kısım seçmen” diyebiliriz. TCG ANADOLU Bir kafede otururken yanımdaki masaya gelen bir baba ve iki çocuğuyla sohbete giriştik. Birlikte Eminönü’ne TCG Anadolu’yu gezmeye gitmişler ama ziyaretçi kuyruğu çok uzun olduğu için bekleyememiş geri dönmüşler. Pazar günü tekrar gitmeyi düşünüyorlardı. Savaş gemileri her zaman sivil halkın ilgisini çeker. Filmlerde savaşırken gördüğümüz o çelik canavarların içinde neler olup bittiğini insanlar doğal olarak merak eder. Yıllar önce Londra’da Thames Nehri’ne demirli müze gemiler, HMS Belfast muhribi ile yanındaki denizaltıyı gezmiştik. Muhribin ateş kumanda odasının alt katta olması, ateş emri verenlerin güverteden gelen bilgiler üzerine hedefi görmeden tetiğe basmaları çok ilgimizi çekmiş, denizaltının içinde yaşamanın hatta hareket etmenin ne büyük eziyet olduğunu içini gezerken anlamıştık. Yunanistan’ın ünlü Averof zırhlısı Atina yakınında, Rusya’nın Aurora zırhlısı St. Petersburg’da kıyıya bağlanmış, halk tarafından birer müze gemi olarak yıllardır ziyaret edilmektedir. İstanbul’da da pekâlâ emekliye sevk edilmiş bir savaş gemisi rıhtıma bağlanarak ziyarete açılabilir. Çoluk, çocuk, küçük büyük herkes bir savaş gemisinin içinde olmanın neye benzediğini, geminin bir savaşta nasıl hareket ettiğini öğrenir, bilgi sahibi olur. İzmir’de Balçova’da kıyıya bağlanmış böyle ziyarete açık bir muhrip ve denizaltı (TCG Ege ve Piri Reis) var.  Çok da ilgi görüyor. İstanbul’da neden olmasın? Kadro dışı gemileri jilet yapacağımıza müze yapalım! TİP Türkiye İşçi Partisi (TİP) 1915 olaylarının yıl dönümünde yaptığı açıklamada 24 Nisan olayları için ABD başkanlarının geçmişteki diliyle “Büyük Felaket” dedi. Asılan afişte de “1915’i unutmayacağız” denildi. TİP, Finlandiya’nın NATO’ya alınması sırasında Meclis’te sessiz kaldığı için eleştiriliyordu. 1915’le ilgili tavrı da eleştiri topladı. Tartışmalı bir konuda ayrıntılı görüş açıklamadan böyle bir pozisyon almanın: Getirisi: AB ve ABD’den özellikle Ermeni diyasporasından alkış. Götürüsü: Kendilerine Atatürk ve Cumhuriyet ilkelerine saygılı bir parti arayanlara ‘Biz pek o parti değiliz’ mesajı. TAŞNAK 1923’te göreve gelen Ermenistan’ın ilk Başbakanı Ohannes Kaçaznuni,  aynı yıl Bükreş’te Taşnak Parti Konferansı’na bir rapor sunmuş, buradaki konuşmasında, “İtilaf devletleri bizi hep Anadolu’da bir Ermenistan hayaliyle kandırdı. Bu boş hayale kapılarak Taşnak çeteleri kurup, yedi cephede savaşan Osmanlı ordularına silah ve mühimmat götüren birliklere saldırdık. Sonuçta İtilaf devletleri verdiği sözü tutmadı. Biz de Osmanlı’ya ihanetimizin bedelini tehcirle ödedik. Böyle yapmasaydık belki de bu tehcir olayı başımıza gelmezdi” demiştir. Türkiye’yi yöneten veya yönetmeye talip olan liderler, THK tarafından bastırılmış olan 128  sayfalık bu raporu mutlaka okumalılar. Ermenistan’da yasaklanmış, Batı ülkeleri kütüphanelerinin çoğundan kaldırılmış olan bu rapor, ülkemizde kolayca temin edilebilir. ORTAK Halkların Demokratik Partisi (HDP) yıllardan beri 24 Nisan 1915 tarihini “Büyük Felaket” olarak tanımlıyor, “Acıları ve yası paylaşıyoruz”, “Ermeni soykırımı utancıyla yüzleşin” gibi açıklamalar yapıyor. Geçen yıl da parti üyesi Garo Paylan ‘Ermeni Soykırımı’nın Tanınması’ hakkında kanun teklifi vermişti Meclis’e. Bu yıl da Ankara’da bir toplantı düzenlemek istemişler ama valilik izin vermemiş. Acaba HDP, tehcir sırasında Ermenilere yönelik yağma ve öldürme olaylarında Kürt aşiretlerinin ve çetelerinin rolü hakkında bir toplantı düzenlemeyi de düşünür mü? Soykırım diye adlandırdıkları olayların geçmişteki ortağı olarak bir söyleyecekleri mutlaka olmalıdır.",https://www.milliyet.com.tr/yazarlar/melih-asik/secmen-analizi-6940365
Melih Aşık,Avrupa Günü,09 Mayıs 2023,"Her yıl 9 Mayıs’ta Avrupa Günü kutlanır. 9 Mayıs 1950, Avrupa Birliği’ne yönelik ilk imzaların atıldığı gündür. Türkiye Avrupa’nın neresindedir? Nerede olmalıdır? Bakın Gazi Mustafa Kemal, Cumhuriyet’in ilanından birkaç hafta önce Fransız gazeteci Pernot’ya aynen ne diyor: “Memleketler muhteliftir ama medeniyet birdir. Bir milletin ilerlemesi için bu tek biricik medeniyete katılması gerekir. Siyasetimiz, ananelerimiz, menfaatlerimiz bizi Batı’ya yönelmiş bir Türkiye istemeye yönlendirmektedir. Türklerin asırlardan beri takip ettiği hareket devamlı bu istikameti korudu. Biz daima Doğu’dan Batı’ya doğru yürüdük.” Bu yürüyüş 60’larda Türkiye’nin AB’ye ortak üyeliğiyle devam etti. Ne var ki gelinen noktada  üyelik artık hayal bile değildir. İlişkilerde bir uçurum açılmasına rağmen Avrupa Türkiye’den istediğini alıyor. Gümrük Birliği antlaşmasını kendi çıkarına işletiyor, 6 milyon sığınmacıyı depoluyor, Türk vatandaşına akıl almaz vize zorlukları uyguluyor. Onlar bizim artan nüfusumuzdan ve dinsel yapımızdan korktular. Bizim ise Avrupalı olmak için kültürümüz yeterli değildi. En basit örnek; kaldırımda durup bakın. Bizim sürücüler henüz yaya geçidinde durma adabını bile öğrenebilmiş değillerdir. Özet: Onlar bizi alacak gibi yaptılar. Biz girecek gibi yaptık. 60 yıl bu karşılıklı aldatmacayla geçti. GÜVENLİ SEÇİM Tarihi seçime günler kala Erzurum’da meydana gelen olayı ajanslar şu şekilde geçti: “İstanbul Büyükşehir Belediye Başkanı Ekrem İmamoğlu’nun Erzurum mitinginde provokasyon yaşandı. Mitingi sabote etmek için alana gelen bir grup, taş atarak konuşmayı böldü. İmamoğlu mitingi erken bitirerek seçim otobüsüyle alandan ayrıldı.” Seçimlerin güvenlik içinde ve olaysız yapılması her vatandaşın arzusudur. Burada baş görev elbette devlete düşer. Devlete bu yetki kanunla verilmiştir. İçişleri Bakanlığı’na bağlı çevik kuvvetin görev ve yetki tanımını buraya alalım: “Çevik Kuvvet Şube Müdürlüğümüz kanunlar çerçevesinde yapılan toplantı, gösteri ve yürüyüşlerde düzeni sağlaması, her türlü basın açıklaması, miting, açık-kapalı yer toplantıları, duruşma, yıkım, sportif faaliyetlerde katılımcıların korunması ve gerektiğinde toplumsal olaylara müdahale etmesi amacıyla Emniyet Teşkilatı bünyesinde oluşturulan özel bir polis birimidir.” Özetle: Devletin seçimin güvenlik için yapılması için her türlü önlemi alma görevi ve imkânı vardır. Güçlü devlet bu yetkiyi kullanan devlettir. TORUN Seçimlere günler kaldı. Milletvekili adayları heyecanlı. Böyle günlerde onlara en çok şu soru sorulur: - Niçin milletvekili oluyorsunuz? Bunun cevabı da bellidir: - Vatana millete hizmet için. Bu kritik soruya boş bulunup içinizden geçeni söylemeniz uygun olmaz. Karadenizli sempatik bir bürokrat vardı; Erdoğan Bayraktar. TOKİ Başkanlığı’ndan istifa etmiş, milletvekilliğine adaylığını koymuştu. Amacı sorulduğunda ise şöyle demişti: - Artık yoruldum, milletvekili olup, biraz torunlarımla vakit geçirmek istiyorum. Baltayı taşa vurmak işte buna denirdi. Başbakan Cemil Çiçek bir açıklama yaparak “Milletvekili dinlenme makamı değil, hizmet makamıdır” gibi sözlerle arkadaşı adına özür dilemişti. Başbakan Erdoğan, Bayraktar’ın dinlenmesine izin vermedi, onu Şehircilik Bakanı yaptı. Bayraktar’ın başına yine talihsizlikler geldi. Van depreminde vatandaşlara bir daha deprem olmaz evlerinize girebilirsiniz, diye seslenmiş, üç gün sonra meydana gelen depremde 39 kişi hakkın rahmetine kavuşmuştu. Bayraktar torun sevecek vakti bir türlü bulamadı! ÇIĞIRTKAN Milletvekili adaylarının afişlerle süslenmiş seçim araçları caddelerden geçiyor, bütün gün şehri dolaşıyor. Mikrofon sonuna kadar açılmış, bangır bangır müzik çalıyor, bir erkek sesi araya girerek kendisinin ve partisinin propagandasını yapıyor. Bu gürültülü propaganda acaba milletvekiline ve partiye ne gibi yarar sağlıyor? Bağıra çağıra geçen araca bakan vatandaş şunları mı düşünür? - Bu adayın minibüsü güzel, ben oyumu buna vereyim. - Çalınan müzik çok hoş, oyum bu partinin. - Bunun sesi çok yüksek çıkıyor, benim adayım bu olmalı. - Araç güzel süslenmiş, kararsızdım ama bu aracı görünce kararımı  verdim, oyum bu partinin. Bu gürültülü makineleri gören vatandaşlar böyle mi etkilenir? Deli mi insanlar veya ahmak mı? GLÜTEN Televizyonda konuşan hekim, sağlık için bağırsakların iyi çalışması gerektiğini anlatıyor, bunun için de öncelikli tavsiyeler yapıyor: - Mutlaka glütensiz ekmek yiyeceksiniz. Ertesi sabah apartman görevlisine bir adet normal, bir adet glütensiz ekmek ısmarlıyoruz. Ekmekler ve hesap geliyor. Normal ekmek 240 gram 6 lira. Glütensiz ekmek 500 gram 80 lira. Böylece kilosu 160 liraya ekmek yemek onuru ve şansını yakalamış oluyoruz. Tarım ülkesinde 160 liraya ekmek. Neymiş… Bağırsakların düzenli çalışması için gerekliymiş. Geçiniz efendim böyle lüksleri. Her şey düzenli çalışıyor da sıra bağırsaklara mı geldi!",https://www.milliyet.com.tr/yazarlar/melih-asik/avrupa-gunu-6943994
Melih Aşık,Bir gram et,06 Mayıs 2023,"Her zaman alışveriş ettiğimiz marketten köftelik kıyma almaya kalkıştık. Kilosu 360 lira olmuş. Migros fiyatına baktık, kilosu 250 lira. Et ve Süt Kurumu’nda sabah erkenden kuyruğa girebilirseniz 200 liraya 1 kilo temin edebiliyorsunuz. Rahmetli Güngör Uras yıllar önce ABD dönüşü: “Fiyatlar New York” diye bir yazı yazmıştı. Artık New York’u da geçtik. Bir zamanlar Et ve Balık Kurumu vardı. 1952 yılında kurulmuştu. Fakirliğin ve ağır kışların hüküm sürdüğü Doğu ve Güneydoğu Anadolu’da hayvan yetiştiricileri için kooperatif görevi görürdü. Sağladığı destek yemdi, avanstı, alım garantisiydi. Zorunlu hallerde toplu kesim ve stoklamaydı. 2000 yılında krizden çıkış için şart koşulan “Yakın izleme programı”nın dört ön şartından biri EBK’nın özelleştirilmesiydi. O süreçte EBK’nın tesisleri yok pahasına hurdacılara satıldı. Deneyimli kadroları dağıtıldı. Üreticiler köyden şehre göçtü. Arsalarına marketler, siteler yapıldı. EBK’nın yok edilmesinin yanlışlığı sonradan anlaşıldı, Et ve Süt Kurumu kuruldu ama eski EBK’nın yerini tutmadı. Bu arada fiyat dengelemesi için zaman zaman alınan ithalat kararları aksi sonuçlar verdi, yem ve akaryakıt fiyatının sürekli artması eklenince hayvancılık can çekişir oldu. Soğan ve patates bir yıl sonra daha çok ekilir, fiyatlar düşer. Ancak hayvancılığı kısa sürede ayağa kaldırmak mümkün değil. Üretici ve tüketiciyi bunaltan fiyatlar nasıl geriye yürütülecek? Bunun için uzun vadeli akıllı planlar uygulanması gerekiyor. Çocuklar ve gençler et ve süt tüketmeden büyümez ki… KNUT HAMSUN Toplumumuzun huylarında biridir. İnsanı geçmişte ağzından çıkmış bir cümle yüzünden mahkûm ederler. Ya da aldığı politik tavır yüzünden yıllar sonra lince uğratırlar. O kişi aradan geçen sürede fikirlerini değiştirmiş, özür dilemiş,  hangi koşullarda o sözü sarf ettiğini anlatmış olabilir. Fark etmez. Başkalarını linç ederek kendilerini günahsız hissetmeye niyetli kitleleri katiyen ikna edemez. Alnına vurulmuş damgayı silemez. Knut Hamsun adını duymuşsunuzdur. Nobel ödüllü Hamsun, Norveç’in ve dünyanın en ünlü yazarlarındandır. İkinci Dünya Savaşı sırasında ülkesinin Nazi ordularınca işgalini desteklemiş, Nazilere ve Hitler’e övgüler döşenmiştir. Ne var ki bugün Norveç’te yine anıtları vardır. Hâlâ ülkenin en ünlü yazarı olarak büyük saygıyla anılır. Çünkü Almanları vatanına ihanet için değil İngiltere’ye karşı Norveç’i koruyacaklarını düşündüğü için desteklemiş ancak sonradan gerçeği görmüş, Hitler tarafından afaroz edilmiştir. Hamsun savaş sonrasında ağır cezalara uğramış ama gerekçelerini anlatınca halk zaman içinde onu büyük ölçüde affetmiştir. İnsanlar bazen boş bulunur, bazen hata yapar, bazen oyuna gelir. İnsanları harcamak kolaydır. Ama benzerlerini yetiştirmek zor, bazen de imkânsızdır. Zor olan, cezalandırmak değil, anlamak ve korumak. DOKTOR Bursa Uludağ Üniversitesi’nde görevli kalp cerrahı Prof. Murat Biçer hasta yakınlarının silahlı saldırısına uğruyor, üç kişi üzerine tabanca doğrultuyor, hekimi itip kakıyor, kafasına tabanca kabzasıyla vuruyorlar. Prof. Biçer yakındaki bir büfeye sığınarak canını zor kurtarıyor. Aynı gün sosyal medyada bir kadının sözleri dönüp duruyor. Diyor ki iri yarı kadın: Yıllar önce hastanede doktorlar bizi azarlıyordu. Böyle muamele görüyorduk. Şimdi biz doktorları dövebiliyoruz. Gazeteler doktora silah çeken ve darp eden kişilerin adli kontrol şartıyla serbest bırakıldığını yazıyor. Kararda ne yazıyor bilmiyoruz. Yoksa şöyle bir şey mi: Sanıklar doktor dövme hakkını kullanmışlardır. Bilmediğimiz, yasalarda böyle bir hak olmasa ruhsatsız silahla adam döven ve ölümle tehdit eden kişiler ilk celsede serbest bırakılır mıydı!? SÖZEL Söz Albert Einstein’a ait: “If you can’t explain it simply, you don’t understand it well enough” yani: “Eğer bir şeyi basit olarak açıklayamıyorsanız, siz onu yeterince anlamamışsınız demektir.” ISSIZLIK (Okuma parçası) Rüzgârlı bir akşamüstü. Ve ufkun ötesine uzanan kurak ve ıssız topraklar. Gün batıyor. Dikenlere takılmış bir gazete parçası haşin rüzgârdan kurtulmak için çırpınıyor.  Orası aynı zamanda ıssızlığın da orta yeridir. Ne insan, ne kuş, ne ağaç ne böcek. Ta ufka kadar bodur çalılardan başka bir şey görünmüyor. Gazete parçası rüzgârın hışmından kurtulmak için çırpınıyor. Gece yaklaşıyor. Sonunda gazete kâğıdı bir parçasını dikenlere bırakarak hızla uçuyor. Özgürlüğü de beraberinde götürüyor. Ne var ki, biraz ötede bu defa bir çalıya takılıyor. O ara yağmur başlıyor. Gazete kâğıdı olduğu yerde ıslanıyor, dağılıyor, içindeki kelimelerle birlikte toprağa karışıyor. Rüzgâr yılansı sesiyle yoluna devam ediyor, milyonlarca yıldır esiyor ve daha milyonlarca yıl esecek ıssızlığın üzerinden.",https://www.milliyet.com.tr/yazarlar/melih-asik/bir-gram-et-6942573
Melih Aşık,Bergama sunağı,15 Nisan 2023,"Bergama Zeus Sunağı’nın Türkiye’ye iade edilmesi konusu yine gündemde. Muhteşem tarihi eser, halen Berlin’de Pergamon Müzesi’nde Osmanlı döneminde götürülen kimi diğer eserlerle birlikte sergileniyor. Almanya, sömürge döneminde bugünkü Nijerya’dan götürülen tarihi Benin bronz heykellerini iade edince sunağın da Türkiye’ye iadesi yönünde düşünceler ortaya atıldı. Frankfurter Allgemeine gazetesi bu öneriyi destekleyen bir makale yayımladı. Tabii karşı tepkiler de gecikmedi. Almanya eserin ülkeden çıkışına ilişkin olarak Osmanlı ve Alman imparatorlukları arasında 1878’de yapıldığı iddia edilen bir anlaşmayı öne sürüyor. Anlaşma, Osmanlı İmparatorluğu’nun 1874’te kabul ettiği Asarı Atika Nizamnamesi’ne dayanıyor ve kazıda bulunan eserlerin üçte birinin kazı çalışmasını yapan ülkeye, üçte birinin devlete ve üçte birinin arazi sahibine verilmesini öngörüyor. Bergama sunağı elbet bu topraklarda kendini bulur. Ancak iade edilmeli mi? Galiba bunu talep etmek için önce şu soruları yanıtlamalıyız: 1-Eser Almanya’da çok güzel şekilde sergileniyor. Daha güzel sergileme olanağımız var mı? 2-Türkiye’de tarihi eserlere gereken saygı ve özen gösteriliyor mu? Örneğin Ayasofya’nın kapısı ziyaretçiler tarafından kemirildiği için daha geçenlerde cam koruma altına alınmadı mı? 1-Türkiye tarihi eser kaçakçılarıyla yeterince mücadele edebiliyor mu? ETNİK Halk TV’de Sanem Toluay Ilgaz’ın takdim edeceği programın anonsu şu şekilde yapılıyor: “Kürt illerinde AKP ve Yeşil Sol Parti listelerinin etkisi nasıl olur?” Kürt illeri dediği Güneydoğu illeri. Sosyal medyada Kaan Eminoğlu bu anonsa şu notu düşmüş: ‘ Türk’e “Türkiyeli”, Türk edebiyatına “Türkçe edebiyat”, Güneydoğu Anadolu’ya “Kürt illeri”, Tunceli’ye “Dersim”, Kürt milliyetçiliğine “Kürt Hareketi”, HDP’ye “Kürtler” diyerek  bizim zihnimizi siyasi ajandalarına uygun şekilde dizayn etmeye çalışıyorlar. ‘ Bir başka deyimle “Etnik ayrımcılık” yapıyorlar. Bizim sözde demokratlar da buna çanak tutuyor. FAKİR . Fakir oynar, zengin dans eder. . Fakir işe gider, zengin ofise geçer. . Fakir ağlar, zengin gözyaşlarını tutamaz. . Fakir işsizdir, zenginin bir projesi vardır. . Fakir arkadaşlarıyla buluşur, zengin dostlarıyla bir araya gelir. . Fakir kursa yazılır, zengin workshop’a gider. . Fakir mangal yapar, zengin barbekü. . Fakir hırsız, zengin kleptomandır. . Fakir âlemin bir parçasıdır, zengin cemiyetin. . Fakir bayılır, zengin panik atak geçirir. . Fakirde hastalık “ırsi”dir, zenginde “genetik.” . Fakire inme iner, zengin felç olur. . Fakirinki zinadır, zengininki yasak aşk. . Fakirin kütüğü vardır, zenginin soyağacı. . Fakirin çocuğu dayaklıktır, zengininki hiperaktif. (Feys’ten) ÖZERKLİK ŞARTI CHP Genel Başkanı Kemal Kılıçdaroğlu ve kimi diğer partililer yeri geldikçe iktidara geldiklerinde “Avrupa Yerel Yönetimler Özerklik Şartı” üzerindeki çekinceleri kaldıracaklarını söylüyorlar. Sosyal medyada kimi vatandaşların ve özellikle CHP’lilerin bu vaatten tedirgin oldukları gözleniyor. Çünkü Avrupa Özerklik Şartı ile PKK’nın talep ettiği demokratik özerklik yıllardır birbirine karıştırılıyor. Siyasal özerklik yerel birimlerin kendini yönetme, kendi yasasını yapma güç ve yetkisi. “Yerel Yönetimler Özerklik Şartı” ise belediyelere mali özerklik yetkileri getiriyor, siyasal açıdan yerele bir şey katmıyor. Ancak Türk Hükümeti 1988 yılında imzaladığı bu belgenin bazı maddelerini kendi açısından yine de uygun bulmamış, çekince koymuştur. CHP’nin, bu sözleşme ile PKK’nın demokratik özerklik projesinin aynı şey olmadığını halka izah etmesi gerekir. Tabii şu konularda da açıklama gerekli. Sözleşmenin imzası sırasında bu çekinceler neden konulmuştur? Konulan çekinceleri kaldırmaya neden gerek görülmüştür. Bunun faydası ne olacaktır? Halka bunların da izahı gerekir. Konu, en azından adı yönünden hassas ve seçmeni tedirgin eden bir konu. Zihinlerde bulanıklık yaratıyor. MUSA Biri ötekine sormuş: - Senin adın ne? - Musaaaaaaaaaaaa-aaaaaa… O da ona sormuş: - Peki, senin adın ne? - Benimki de Musa ama o kadar uzun boylu değil, demiş.",https://www.milliyet.com.tr/yazarlar/melih-asik/bergama-sunagi-6932472
Melih Aşık,Bilim durmasın,20 Nisan 2023,"Bazı toplumlarda bilimin ilerlememesinin bir büyük sebebi malum. Yanlış din yorumlarıyla bir takım din adamlarının bilimin yolunu kesmesi. 1500’lerde İtalya’da uzay keşifleri yapan, dünyanın döndüğünü ispata çalışan Galileo hakkında din adamları orada burada “Dinsizdir” diye vaazlar veriyormuş. Oysa Galileo aslında dini inançları sağlam bir Katolik. Kardinallerden dostları var. O zamanın prenseslerinden birine yazdığı mektupta şöyle diyor: “İncil bize dünyanın nasıl olduğunu anlatmaz. İncil fizik kitabı değildir. O başka şeyler söyler. Öbür dünyayı anlatır ama bu dünyanın fiziksel olarak nasıl işlediğini anlatmaz” diyor. “Onu böyle kabullenmek yanlıştır ve bugüne kadar böyle yanlış yorumlar yapılmıştır. Dünya sabit mi, dönüyor mu, Güneş ne yapıyor, yıldızlar ne yapıyor onlar hakkında İncil’de bilgi yoktur” diyor. “Ben Tanrı’ya inanırım ama dünyanın nasıl olduğunu anlamak için evrene bakarım. Evren her zaman önümde açık duran bir kitaptır. Onun dili de fizik ve matematiktir” diyor. Kilise önce bu görüşü kabul etmiyor. Ancak yüz yıllar sonra kabul ediyor. Bu bilgileri Erdal İnönü bir konferansta veriyor. Bilimsel Devrim (Cumhuriyet Yayınları) adlı kitapta yer alan bu konuşmasını İnönü şöyle noktalıyor: “Aydınların ve yazarların din ile bilimin ilgi alanları arasındaki farkı daha büyük cesaretle vurgulaması gerekir.” CERRAH Bir rapor nedeniyle yolumuz Cerrahpaşa Hastanesi’ne düştü. Hastane birimleri daha alt bölgede inşa edilen bloklara taşınmış. Aradığınız bölümü bulmak için oradan oraya koşturuyorsunuz. Taşınma işlemi sürüyor. Doktorlar çekiç ve matkap sesleri arasında hasta muayene ediyor. Bilgisayar sistemi sık sık kesiliyor, uzun kuyruklar oluşuyor. Koridorlar ana baba günü. Bir hengâmedir gidiyor. Bu arada hastaneye giren araçlardan eğer beş on dakika kalırlarsa ücret alınmazdı. Şimdi her giren  çıkan araçtan en az 20 lira alınıyor. Bu da kısa günün kârı. Cerrahpaşa’da çalışan doktorlara ve personele sabır ve kolaylık diliyoruz. Ortam kimi hastaları ne kadar iyileştirir bilinmez ama sağlam insanları hasta eder. Öyle bir ortam. TÜRK KÖYLÜSÜ 93 Harbi olarak da bilinen 1877-78 Osmanlı-Rus savaşının cereyan ettiği dönemde Marx, Türklere ve Türkiye’ye bakışını, 4 Şubat 1878’de W. Liebknecht’e yazdığı mektupta şöyle ortaya koyuyordu: “İki nedenden dolayı en kararlı biçimde Türklerden yana tavır almaktayız: Birincisi, çünkü biz ‘Türk köylüsünü’ Türk halk kitlesini inceledik ve onun kesinlikle ‘Avrupa’daki köylülüğün en becerikli ve ahlaklı temsilcisi’ olduğunu gördük. İkincisi, ‘Rusların yenilgisi, Rusya’da bir sosyal devrimi’, ki böyle bir devrimin öğeleri yığınla mevcuttur, çok hızlandırmış olacaktır.” 1800’lerde Türk köylüsünün Avrupa’da bu görünümü ilginçtir. Ne diyor Marx: “Avrupa’daki köylülüğün ahlaklı temsilcisi.” Bu bir iltifat değil çok müşkülpesent bir düşünürün gözlemidir. Yüz yıllarca hem ülkenin karnını doyurdu hem savaş zamanı silah kuşanarak gitti sınırda düşmana karşı dövüştü. “Köy Enstitüleri yaşasa, köyler olduğu yerde kalkınacak, köylü kente göçmeyecek, ülkenin tamamı zenginleşecekti. İDRAK Bir doğu hikâyesi… Adam köy kahvesinde oturmuş ağlıyormuş. Ne oldu, diye telaşlanmış arkadaşları. Sormayın, demiş ve anlatmış. “Sabah namazdan dönerken yolda bir ineği zorla kamyonete bindirmeye çalışan bir gruba rastladım.  İnek direniyordu. Ben yaklaştım ve elimle ineğin başını şöyle bir okşadım. Hayvan sakinleşti, direnmeyi bıraktı, kamyonete bindi. Grup hızla oradan uzaklaştı. Eve geldiğimde anam ağlıyordu. Niye ağladığını sordum. “İneğimizi çalmışlar” dedi. Arkadaşları adamı teselli etmiş: - Ağlama yahu inek bulunur, alt tarafı bir inek. - Ona ağlamıyorum. - Ya neye ağlıyorsun? -  İnek beni tanımıştı, ben ineği tanıyamadım, aptallığıma ağlıyorum. TESPİT Yavuz Alogan’ın “Veryansın”daki son yazısından alıntı: “Genel olarak insanlar okumuyorlar, okuduklarını anlamıyorlar, anladıklarını bellekte tutamıyorlar. Öğrendiklerini kullanabilecekleri, içinde tartışma olan, gelişmeye açık bir hayat alanı da yok zaten. Fikirler çarpışınca hakikatin şimşeği çakar, ortalık aydınlanır. Günümüzde fikirler hayallerle karıştığı, önyargılar yenişemeden birbiriyle güreştiği için hakikat şimşeği çakamıyor maalesef.”",https://www.milliyet.com.tr/yazarlar/melih-asik/bilim-durmasin-6934854
Melih Aşık,12 Eylül yapmadı,13 Nisan 2023,"Milletvekili aday listeleri tamamlandı. Parti liderleri çevrelerine danışmakla birlikte masa başında kendi beğenilerine göre listeler yaptılar. Bu listeleri yetkili kurullara onaylattılar. Yüksek Seçim Kurulu’na gönderdiler. Listeler seçimde milletin önüne konacak. Millet liderin vekilini kendi vekili olarak seçecek! Ön seçim olmayınca manzara bu oluyor. Milletin vekilini millet değil liderler seçiyor. Seçim mekanizmasını bu hale kim getirdi? Bu çarpıklığı 12 Eylül cuntasının yarattığını söyleyenler doğru söylemiyor. Bu yanlış beyanı geçenlerde bir TV programında Kemal Kılıçdaroğlu’nun ağzından duyduk. CHP Lideri siyasi partiler yasasının 12 Eylül döneminde yapıldığını, darbecilerin ön seçimi anayasaya koymadığını öne sürdü. Önceki gün de bir köşe yazarı internet sitesinde şöyle yazdı: “12 Eylül rejimi, Siyasi Partiler Kanunu’nda yaptığı değişikliklerle parti genel başkanlarına milletvekillerinin tümünü isterlerse bizzat seçebilme olanağı verdi.” Gerçekten böyle mi oldu? Hayır, tam tersi oldu. 12 Eylül yönetiminin yaptığı ender hayırlı işlerden biri ön seçimi zorunlu hale getirmek olmuştu Ön seçim, 12 Eylül darbecileri tarafından Anayasa’ya konulmuş ve zorunlu tutulmuştu. İlk uygulaması 1988 genel seçiminde olacaktı. Ancak 1986 yılında Turgut Özal’ın talimatıyla Meclis’teki ANAP çoğunluğunun yaptığı anayasa değişikliğiyle ön seçim zorunlu olmaktan çıkarıldı. Parti içi demokrasi gide gide parti başkanlarının iki dudağı arasına sıkıştı. Bunu darbeciler değil siyasetçiler yaptı. SAMURAY Bir arkadaşımız evini Körfez ülkelerinden birine taşıyor. Bu arkadaş Japon kılıcı meraklısı. Elinde üç tane de Japon kılıcı (Samuray kılıcı) var. Körfez ülkeleri güvenlik konusunda çok hassaslar. Kılıçların sadece hatıra değeri olduğunu bilseler de ülkeye girişinde zorluk çıkarıyorlar. Yakınımız ülkenin gümrük müdürüyle konuşmasını aktarıyor. Diyor ki ona: - Ekmek bıçağı serbest ama kılıç yasak bu neden? - Aynı şey değil. - Ekmek bıçağı daha da keskin, daha da sivri üstelik. - Olabilir ama kılıç daha tehlikelidir - Neden? - Ekmek bıçağı insanın aklına adam öldürmeyi getirmez, kılıç saldırganlık içgüdüsünü harekete geçirir. İlginç ve doğru bir mantık. Ama hatıra kılıç aynı şey mi? Gümrük Müdürü sonunda ikna olmuş, gerekli izni vermiş. MANTIK Okurumuz Yalçın Bey bir süre önce taahhüt süresi dolduğu için ev internetini kapattırmış. Birkaç gün önce yeniden açtırmak için başvurmuş. “Üç ay cezalısın, açamayız” demişler. - Neden? Benim size borcum mu var? Faturamı mı ödemedim? - Hayır ama uygulama böyle. - Ben şimdi mecburen özel bir firmaya başvuracağım, bundan sizin çıkarınız ne? Cevap yok. OTOMOFİL Kaldırımda yürürken Hukuk Profesörü Haluk Kabaalioğlu dostumuzla karşılaştık. Hocam nasılsınız, iyi misiniz falan diye konuşmaya çalışırken bir kavga bir gürültü, bağırış, çağırış. Koca koca adamlar yolun ortasında ağız kavgası yapıyor. Bir kadın da kocasının tarafından öteki adama veryansın ediyor. Bir otomobil diğerine hafifçe sürtünmüş. Aslında boyası bile çizilmemiş ama otomobilin sahibi ateş püskürüyor. Öteki de ondan aşağı kalmıyor. Manzaraya baktık baktık, sonra dedik ki: - Şu millet otomobilini sevdiği kadar ülkesini sevse, ülkenin çıkarlarına dokunulduğunda bu kadar sesini yükseltse, biz bu halde mi olurduk? BEYİN Harvard Üniversitesi’nin yaptığı araştırmaya göre, mide beyinden daha akıllı çıkmış. Mide boşsa beyni uyarıyor ama beyin boşsa kendi kendini uyaramıyormuş. Konu sınıfta tartışılırken bir öğrenci: - Beyin kendi kendini uyarmaz ama karşısındakileri kendisi hakkında uyarır, demiş. Bir başka öğrenci: - Ama karşısındakilerin beyni de boşsa bu uyarı da işe yaramaz, demiş. Tartışma böyle sürmüş gitmiş… ŞAKA Dramatik olay Şişli’de bir hastanede cereyan ediyor. Yoğun bakım hemşiresi Ekrem, teknisyen Fatih’in kalemini alıyor. Fatih geri ver, diyor. Ekrem vermiyor. Fatih bunun üzerine “Vermezsen yoğun bakım oksijenini keserim” diyor. Ekrem kalemi yine vermiyor. Fatih ünitenin oksijenini kesiyor. Ekrem durumu birkaç dakika sonra fark ediyor. O arada bir hasta oksijen yetersizliğinden can veriyor. Mahkemeye çıkarılan Fatih’in suçu sabit görülüyor. Mahkeme Fatih’e önce müebbet veriyor, sonra cezasını 17 yıla indiriyor. Bu süreçte ilginç olan ne mi? Fatih’in tutuksuz yargılanıyor olması. Ölen hastanın yakınları en çok buna isyan ediyor. Mağdur ailenin avukatı soruyor: - Fatih’in özelliği ve ayrıcalığı ne? Yoksa bu da bir yargı şakası mı?",https://www.milliyet.com.tr/yazarlar/melih-asik/12-eylul-yapmadi-6931120
Melih Aşık,Bayram neyime!,22 Nisan 2023,"Bu yıl iki bayramı bir arada kutluyoruz... Okurlara ve dostlara şeker gibi tatlı, çocuklar gibi şen bayram günleri diliyoruz... Bayramlarda mutlu olunur, güzel şeyler konuşulur... Örneğin 23 Nisan’lar, eğlenen çocuklar, neşeli şarkılar, mutlu yüzlerle kutlanır.  Ne var ki gülmesini unutmuş çocuklarımız da vardır. TRT yıllarında, (sanırım 1969 yılıydı) bir fark olsun demiş, TV’de bayramı olmayan çocukları gündeme getirmiştik. Yaptığımız programın adı “Çocuklarımız” idi... Ekrana “En büyük bayram bugün” şarkısı eşliğinde acı görüntüler geliyordu. Çocuk Esirgeme Kurumlarındaki terkedilmiş çocuklar... Oto tamirhanelerinde üstü başı yağ pas içindeki çırak çocuklar... Çocuk ıslah evlerindeki mahpus çocuklar... Okulsuz çocuklar... Dilenen çocuklar... Halk programı ekran başında ağlayarak izlemişti. Siyasilerden ise doğal olarak büyük tepki gelmişti. O çocuklar bugün de var... Yüz binlerce çocuk okula gidemiyor, yaşlarıyla uygunsuz işlerde çalıştırılıyor, kimisi suça itiliyor, kimi istismar ediliyor ama onlar senede bir gün olsun gündeme gelmiyor. Lafa gelince merhametli, hoşgörülü toplumuz... Ne var ki çocukların çocuk gibi büyümesi, eğitilmesi, iyi yetişmesi için gerekenleri yapmıyoruz. Oyun parkları, çocuk kütüphaneleri, eğlenme mekanları yok denecek kadar az. Ana babalar hafta sonları çocuklarını götürecek yer bulamıyor. Bayramı, çocukları makam koltuklarına 5 dakika oturtmaya indirgedik. Şeyhülislam... Din adamlarının iktidarla ilişkileri tarih boyunca türlü hikayelere konu olmuştur. İşte onlardan bir tanesi... Köprülü Mehmet Paşa’nın ölümünden sonra yerine oğlu Fazıl Ahmet Paşa tayin edilmiş. Yeni sadrazam, beraberinde Şeyhülislam Sun’izade Mehmet Efendi ile birlikte padişahın huzuruna çıkmış. Şeyhülislam malum, Osmanlı’da en büyük dini otorite. Fazıl Paşa ve şeyhülislam huzura çıkınca Padişah, ölen sadrazamı övüp oğlundan da aynı hizmetleri beklediğini söylemiş. O sırada Şeyhülislam aklınca yeni sadrazama yaranmak istemiş: - Pederleri şeffak (zalim), çok kan dökücü idi, paşa hazretleri ona benzemez, çok adildir, adalet hükümlerini bilir... Babasının aleyhinde konuşmasına dayanamayan Fazıl Ahmet Paşa atılır: - Babam kimi idam ettiyse cümlesi sizin hükmünüzledir, niçin fetva verdiniz? Şeyhülislam şaşırır: - Ne yapayım kendimin başıma bir hal gelmesinden korkardım... Fazıl Ahmet Paşa kısa bir cevapla noktayı koyar: - Ya Allah’tan korkmaz mıydınız? 100 YIL Cumhuriyet’in 100. Yıl marşı olmayacak mı diye soruluyordu... Beklenen cevabı piyanist ve besteci Fazıl Say verdi... Fazıl Say özel olarak bestelediği “100. Yıl Marşı”, 23 Nisan Ulusal Egemenlik ve Çocuk Bayramı’nda, İzmir’deki Ahmed Adnan Saygun Sanat Merkezi’nde (AASSM) ilk kez seslendireceğini açıkladı. Marşın seslendirilmesinin ardından Fazıl Say, Serenad Bağcan ile konser verecek. Acaba marş dinleyenlerin içine sinecek mi? Fazıl Say bir marşın halk tarafından sevilmesi ve söylenmesinin on yıllara uzanan bir süreç olduğunu söylüyor, “beste benim içime sindi”, diyor, İzmir Büyükşehir Belediyesinin sağladığı imkanlara teşekkür ediyor. Marş Adnan Saygun Sanat Merkezinde 23 Nisan gecesi saat 20.00’de 230 kişilik bir orkestra ve koro ile seslendirilecek. Halk ücretsiz izleyebilecek... PAZAR’LIK Evlilik, iki gönül bir olunca gerçekleşir- kızla annesi- Kaynana yasası *** Nezaket, satrançta beş para etmez. La Rochefoucauld Yasası *** Tanıdığımız en zeki insanlar, bizden öğüt isteyenlerdir... Tilki Felsefesi *** Bindiğin uçak gecikmişse, aktarma yapacağın uçak zamanında kalkar... Uçak Yasası *** Şişmanlatıcı besinleri azıcık yersen çok kilo alırsın da yemezsen o kadar kilo vermezsin... Ye ye sendromu TÜTÜN Liderler arasındaki vaat yarışı iyice kızıştı... Kemal Bey’in emekliye bayram ikramiyesindeki okkalı artış vaadine Cumhurbaşkanı Erdoğan  bedava doğal gaz vaadiyle karşılık verdi. Okurumuz Levent Demir eski günleri anımsamış. Yazıyor: 1991 ekim ayında yapılan erken genel seçimlerde tema, adeta tütün taban fiyatı üzerine kurulmuştu; liderler, tütün taban fiyatına her mitingde zam yapıyorlardı iş artık açık artırmaya dönmüştü. Demirel öyle bir vaatte bulundu ki, açık arttırma bitti ,diğer liderlerin sesi kesildi; “Baba”nın vaadi şuydu: “…Tütüne kim ne veriyorsa ben onun 5 lira fazlasını veriyorum!” Bu sözler üzerine vaat yarışı sona erdi... Vaatler iyi güzel de... Bu vaatler halkta büyük beklenti yaratıyor. Geçmiş yıllarda gördük... Vatandaş seçimden sonra bu vaatlerin gerçekleşmesini bekler. Eğer vaatler tutulmazsa çok çabuk yüz çevirir. Bol kepçe vaatlerin böyle bir tehlikesi var.",https://www.milliyet.com.tr/yazarlar/melih-asik/bayram-neyime-6935557
Melih Aşık,Missouri geldi,06 Nisan 2023,"Tarih 5 Nisan 1946. İstanbul tarihi günlerinden birini yaşıyor. Çünkü o gün ünlü Missouri kruvazörü İstanbul’a geliyor. ABD o zaman dünyada zenginliğin, barışın, yardımseverliğin en büyük sembolüdür. Türk halkı ise “Sovyetler Birliği Boğazlardan üs ve toprak istiyor” haberleri arasında endişeli günler geçirmektedir. Missouri adeta bir kurtarıcıdır. Cami minarelerinden pavyon kapılarına kadar her yere ‘Welcome Missouri’ diye mahya asılmış, esnaf Amerikalı konuklardan para almaması için uyarılmış, polislere İngilizce dersi verilmiş, Missouri için PTT tarafından hatıra pulları hazırlanmış, İnhisarlar İdaresi de Missouri adıyla sigaralar hazırlamıştır. Fakir semtlerin elektriği kısılmış, Taksim Meydanı gibi alanların aydınlığı çoğaltılmıştır. Amerikalı subay ve erler bütün nakil vasıtalarında parasız seyahat edebileceklerdir. Missouri İstanbul’da 4 gün kalacak, dağıtılacak kartlarla halk günde 2 saat bu dost gemiyi ziyaret edebilecektir. Bir gazete yazarı gemiyi ziyarete gidenlerin Amerikan bayrağını selamlamaları uyarısında bulunmuştur. Heyecan Ankara’ya da sıçramış, Altan Öymen’in “Bir Dönem Bir Çocuk” adlı kitabında anlattığı gibi, Ankara’da kısa süre sonra “Missouri” ve “Washington” adlı iki lokanta açılmış, o günlerde Rus salatasının içeriği değişmediği halde adı Amerikan salatasına dönüştürülmüştür. Missouri görev başında ölen Washington Büyükelçimiz Münir Ertegün’ün cenazesini getirmiştir. Ancak amaç bununla sınırlı değildir. Nitekim Cumhuriyet gazetesi İngiliz kaynaklarına dayanarak, “Amerikan hükümetinin Akdeniz’de güç gösterisi yapmak istediğini” yazar. Şu satırlar da ünlü gazeteci Walter Lippman’a aittir: “Missouri’nin seyahati, Amerika’nın Akdeniz’de yardımcı bir devlet değil, bağımsız bir güç olarak tanınması anlamına gelir. Stalin bunu anlamalı.” ABD Missouri ile Boğaz’a demir atarken Türkiye de dış politikada Atlantik ittifakına demir atmıştır. Türk halkı ABD’yi “dost ve müttefik” diye yıllarca bağrına basmıştır. Sonuç malum, pek beklendiği gibi olmamıştır! NADİR NADİ Missouri’yi karşılama hazırlıkları günler önceden başlıyor. Her yer pırıl pırıl. Bozuk yollar tamir ediliyor. Belediye kontrolleri sıklaştırılıyor. Caddelerdeki seyyar satıcılar ara sokaklara itiliyor. Ana caddeler arazözle sulanıyor. Çöpler toplanıyor. Fiyat kontrolleri yoğunlaşıyor. Şehrin bu pırıl pırıl haline bakan Nadir Nadi dayanamamış, derin derin iç çekerek Cumhuriyet’te şunu yazmıştır: - Ah Missouri ah. Sen Amerikan donanmasına gemi olacağına İstanbul’a belediye başkanı olmalıymışsın… BODUR azeteci Akın Bodur’un 3 Kasım 2022 tarihinde Gazete Durum’da yayımlanan “Tarlalar krom zenginleştirme tesisine dönüştürülecek”  başlıklı haberi TGC’nin Başarı Ödülleri’nde İnternet haberi dalında övgüye değer görüldü. Aynı zamanda Türkiye Gazeteciler Cemiyeti İskenderun Temsilcisi olan Akın Bodur’a ödülü Cemiyet Başkanı Turgay Olcayto tarafından hastanede verildi. Neden hastanede? Çünkü Akın Bodur İskenderun’da deprem gecesi yıkılan binanın altında kalmış, annesini kaybetmiş, 8 saat süren bir çabayla zorlukla kurtarılmıştı. Akın Bodur depremde annesiyle birlikte kolunun yarısını kaybetti. Sol kolunun dirseğinden aşağısı kesildi. Halen İstanbul’da tedavi görüyor. Meslektaşımız Akın Bodur’a bundan sonrası için şans ve başarı diliyoruz. Hayatta her şey gelebilir insanın başına. Unut bütün geçenleri, artık yalnızca geleceğe bak kardeşim. URGAN Missouri günlerini yaşamış kalemlerin anılarını okurken ilginç bir bilgiye de yazar Mina Urgan’da (1915-2000) rastlıyoruz. Prof. Urgan’ın ifadesine göre, Türkiye’de rakı o zamana kadar susuz içilirmiş. Bir yudum rakı alınır, üzerine bir yudum su alınırmış. Amerikan bahriyelileri gittikleri meyhane ve barlarda viskiye su karıştırıp içince bizim akşamcılar da onlardan esinlenmiş, rakıya su katmaya başlamışlar. Mina Hanım bunu şaka diye mi söylüyor yoksa gerçek mi, emin değiliz. Yine de kaydedelim bir tarafa.",https://www.milliyet.com.tr/yazarlar/melih-asik/missouri-geldi-6927642
Melih Aşık,Ülke aydınlanırdı,18 Nisan 2023,"Mustafa Kemal, 1913 yılında askeri ataşe olarak atandığı Sofya’da Büyük Bulgar Oteli’nin bahçesinde arkadaşı Şakir Zümre ile birlikte kahvesini içmektedir. O sırada otelin bahçesine üzerinde tozlu elbiseleriyle bir köylü girer. Masalardan birine oturur. Garsonlar köylüyü masadan kaldırıp dışarı çıkarmak isterler. Köylü direnir. Biraz zorlanınca: “Bulgaristan benim alnımın teriyle doyuyor, onu koruyan benim tüfeğim, neden dışarı çıkacakmışım!” diye bağırır. Mustafa Kemal bu olaydan ve sözlerden çok etkilenir: “Şakir, bizim köylümüzün de bu adamlar gibi kendinden emin olması, hakkına sahip çıkması gerekir” diye konuşur. Sonraları Atatürk’ün ağzından duyulan: “Köylü milletin efendisidir” sözü bir seçim vaadi değil bir temel siyasettir. Bugün 83. kuruluş yılını andığımız Köy Enstitüleri köyün ve köylünün aydınlatılması için kuruldu. Kuruluş çalışmaları 1935’te başlatıldı. Yasası 1940 yılında çıkarıldı. Ancak çok geçmeden yozlaştırıldı, kapısına kilit 1954 yılında vuruldu. Bu kısacık sürede o eğitim ocaklarından on parmağında on marifet öğretmenler, yazarlar, besteciler, ressamlar yetişti. Çok duygulu bir marşı da vardır Köy Enstitüleri’nin. Şöyle başlar: “Sürer, eker, biçeriz, güvenip ötesine Milletin her kazancı, milletin kesesine, Toplandık baş çiftçinin Atatürk’ün sesine, Toprakla savaş için ziraat cephesine. Biz ulusal varlığın temeliyiz, köküyüz, Biz yurdun öz sahibi, efendisi köylüyüz.” Bu ışığın yanmasına katkıda bulunanları saygıyla anıyoruz. OKULDA DEMOKRASİ Kuruluşunun 83. yılını andığımız Köy Enstitüleri’nden az duyulmuş bir öykü. Enstitülerin efsane hocalarından Hürrem Arman’ın “Piramidin Tabanı ve Köy Enstitüleri” adlı kitabından alıntıdır. *** “Köy Enstitüleri’nde cumartesi günleri bütün okul öğrencileri öğretmenleri ve müdürleriyle buluşur, geçen haftanın bir değerlendirmesini yapar, yanlış uygulamaları eleştirirlerdi. Burada alınan kararlarla yanlışlar giderilirdi. Trabzon Beşikdüzü Köy Enstitüsü’nün cumartesi oturumlarından birinde bir öğrenci: - Kooperatifimizin 5 ineği var, günde 25 kilo süt alınıyor, bu sütler ne oluyor? Biz hiç süt içmiyoruz; kooperatif başkanı bunu açıklasın, dedi. Kooperatif başkanı söz almadan diğer bir çocuk: - Sütler hep öğretmenlerin evine gidiyor. Başka biri: - Müdür Bey’in evine de her gün yardımcıları gelip, 3 kilo süt götürüyor, dedi. Kooperatif başkanı sütlerin bütün öğrencilere yetmeyeceğini düşünerek parayla öğretmenlere satıldığını söyledi ve herkesin evine günde kaç kilo süt gittiğinin ve elde edilen gelirin hesaplarını verdi. Bu satışlar ineklerin alım parasını amorti etmek içindi. Bir öğrenci: - Kooperatif bu işte haklı, 25 kilo süt 500 kişiye bölünürse bir yudum bile düşmez. Bir başkası: - Biriktirilir, birkaç günde bir verilir, önerisinde bulundu. Başka biri buna: - Süt biriktirilemez, bozulur, diyerek karşılık verdi. Bir başka çocuk gerçek çıkar yolu buldu: - Bir kişiye 250 gram hesabı ile her günün sütü 100 arkadaşımıza verilir. Ertesi gün diğer iki sınıf süt içer, sonra diğerleri. Böyle olursa altı günde bir hepimiz süt içmiş oluruz. Bu öneri kabul edildi. Çocuklar çok haklı idiler. Öğretmenler evlerine, biraz daha pahalı olsa da dışarıdan süt bulabilirlerdi.”",https://www.milliyet.com.tr/yazarlar/melih-asik/ulke-aydinlanirdi-6933769
Melih Aşık,Arabın intikamı,08 Nisan 2023,"Şehir Tiyatrosu Ümraniye Sahnesi 12 Nisan’dan itibaren Shakespeare’in ünlü eseri Hamlet’i oynamaya başlıyor. Bize not geçen okurumuz: - Bilet almak için internete girdim, nisan ayındaki tüm oyunlar için bilet tükenmiş, tiyatromuz adına sevindim, diyor. Son yıllarda tiyatroya ilginin azaldığı söylenirken İstanbul’un çevre ilçelerinden birinde tiyatroya ve Hamlet’e bu ilgi gerçekten sevindirici. Hamlet deyince. Tiyatro tarihimizde yeri vardır. Rahmetli Aydın Boysan anlatır: “Bizim Narlıkapı Tiyatrosu’nda Ermeni tiyatroları Shakespeare oynuyorlardı. Kumkapı, Samatya Ermenilerin çok yaşadığı yerlerdi. Bir gün bir Ermeni Tiyatrosu Shakespeare oynadı, o onu öldürdü, bu bunu öldürdü, kızla oğlan kaldı, ama oyun bitmesi gerekirken bitemedi. Neden bitemedi? Çünkü lüks lambası söndü. Elektrik yoktu. Sahne lüks lambasıyla aydınlatılıyordu. Karanlıkta oyun bitemeyince, çare aradı rejisör, bir mum yaktı, sahneye çıktı, sahnede ölenlerden birine ‘Kalk lan, şu lüksü yak’ dedi. Ölü dirildi, lüksü yaktı, yerine astı, yine uzanıp öldü.” *** 40’lı yıllarda gezginci tiyatrolar da sık sık Shakespeare’in Hamlet ve Otello adlı oyunlarını oynarmış. Ancak oyunlar Türk seyircisinin anlayacağı şekle sokulur, orijinal halinden epey uzaklaşırmış. Mimar Doğan Hasol anılarında 40’lı yıllarda Şadi Tek tiyatrosunun Üsküdar’da Aypark’ta Hamlet’i ve Otello’yu oynadığını anlatıyor. Bir siyahinin başrolde olduğu Otello o dönem “Arabın İntikamı” adıyla oynanırmış. TÜRK Yapı Kredi Yayınları eski bakanlardan Cevdet Kerim İncedayı’nın yazdığı “Türk İstiklal Harbi” adlı kitabı yeniden basmış. Ancak kitabın adından Türk sıfatını çıkarmış. Kapakta sadece “İstiklal Harbi” okunuyor. Gerçi baskı yeni değil. 2007 tarihini taşıyor. Ancak son aylarda “Türk edebiyatı” yerine “Türkçe edebiyat”, “Türk okuru” yerine “Türkçe okuru” gibi ifadeler kullanmak moda olduğu için sözünü ettiğimiz kitap kapağı da duyarlık yaratmış. Malum. Türk sözünü her yerden çıkarmak, yerine “Türkiyeli” demek entel ve demokrat olmanın koşullarından biri oldu! Siz istediğiniz kadar Türk sözü Türkiye’de yaşayan tüm insanları kapsar deyiniz, proje dışarıdan dayatıldığı için o kaynaklardan beslenenler dört elle sarılıyor.Gençleri bu yönde şartlıyorlar. KOLTUK KALMADI! Ordulu okurumuz Ali Öztürk, ünlü sanatçı Ayten Gökçer’in bir anısını göndermiş. Ayten Hanım ve tiyatro grubu yıllar önce Karadeniz turnesindedir. Ordu’da bir sinemada oynayacaklardır. Ayten Hanım bir ara gişede bir tartışmaya tanık oluyor. Yaklaşıp izliyor. Meğer gişenin camına “Koltuğumuz kalmamıştır” yazılı bir kâğıt asılmış. Vatandaşın biri de evinden iki koltuğu bir kamyonete yükleyip, kapıya getirmiş. İçeri sokmak istiyor. Ayten Hanım duruma el koyuyor. Koltuklar içeri alınıp mecburen en öne yerleştiriliyor. Tartışma bitiyor mu? Hayır. Bu defa da diğer seyirciler başlıyor: - Neden bazı seyirciler oyunu özel koltukta izliyor, diye şikâyete. Ayten  Gökçer, “En unutamadığım anım budur” diyor olayı anlatırken. STANDART İngiltere’de yaşayan bir arkadaşımla kahve içmek için İstanbul Galataport’ta buluşuyoruz. Ünlü bir giyim firmasının adını taşıyan mağazanın içinden geçip o aynı adı taşıyan lokanta-kafeye oturuyoruz. Birer kahve söylüyoruz. Dostumuz Galataport’un her yanıyla Batı standartlarında bir yer olduğu düşüncesinde. Ancak fiyatları yüksek buluyor. Kahve ve pastaların İngiltere fiyatlarına yakın olduğunu ekliyor. Kahveler geliyor. Dostumuz, benim ellerimi yıkamam lazım, diyor. Garsona tuvaleti soruyoruz: - Maalesef burada tuvalet yok, diyor garson, dışarı çıkıp yandaki AVM’nin tuvaletine gideceksiniz. Kocaman bir mağaza orası. Yüz milyonlarca lira yatırım yapılmış. Bir tuvalet yapılmamış. Mecburen yandaki AVM’ye yürüyor, ikinci kata çıkıyor, tuvaleti buluyoruz. Dönene kadar kahveler soğuyor. Tuvaleti olmayan mekâna belediye nasıl işletme ruhsatı vermiş? Firma tuvalet soranı yan binaya göndermekten utanmıyor mu? Merak ediyoruz! MADRİD “Hepimiz aynı gemideyiz” veya “Aynı trendeyiz” muhabbetine ilişkin. Efsane hocamız Seha Meray’ın anlattığı bir İspanyol öyküsü. Barselona’dan Madrid’e giden tren bir istasyonda mola veriyor. Yolcular arasındaki İspanyol köylüsü farkında olmadan treni kaçırıyor. Perona gelince Madrid’den Barselona’ya giden treni kendi treni sanarak biniyor. Kompartımandaki yolcularla muhabbet sırasında onların Barselona’ya gittiğini öğreniyor. Kendi kendine mırıldanıyor: - Şu teknolojiye bak. Ben Madrid’e gidiyorum. Onlar Barselona’ya. Ve hepimiz aynı trendeyiz. MEMUR Arkadaşları memura soruyor: - Neden hiç tatil yapmadan çalışıyorsun? - Tatile çıkarsam burada işler durur diye korkuyorum. - Yok canım, hiçbir şey değişmez, işler yine tıkır tıkır yürür. - İkinci endişem de bu.",https://www.milliyet.com.tr/yazarlar/melih-asik/arabin-intikami-6928708
Melih Aşık,Homurtular,11 Nisan 2023,"Olağandır... Her dönemde listeler açıklandığında memnunlardan çok kırgınlar ortaya çıkar, birinin beğendiğini öteki beğenmez, listeler üzerinde tepinmeye dönüşen bir tartışma uzar gider. Ne var ki Gastalt kuramı burada da işler. İnsanlar bir süre sonra isimleri tartışmayı bırakır, bütüne bakmaya başlar. İsimler önemini kaybeder, konunun bütünü önem kazanır. Yine muhtemelen böyle olacaktır. CHP’liler açısından şaşırtıcı olan, 4 minik partiye bol kepçe verilen sandalyeler kuşkusuz. CHP’nin 600 kişilik listesinde (peşin verilen bir cumhurbaşkanı yardımcılığı ve bir bakanlığa ek olarak) 4 küçük partiden 71 aday var. Bu adaylardan 45’nin (SP 14, DEVA 17, Gelecek 11, DP 3) seçilecek yerlerde olduğu belirtiliyor. Eğer Millet İttifakı 300 milletvekili çıkartırsa yüzde 15’ini şu anda anketlerde oy ağırlıkları yüzde 5 bile tutmayan küçük partiler oluşturacak. Bu partilerin, yani DEVA, Gelecek, Saadet ve DP’nin milletvekilleri seçildikten sonra kendi partilerine gidecekler. CHP 150 milletvekili çıkardı diyelim, 45’i ayrılınca geriye 105 milletvekili kalacak. O yüzden CHP’nin bu seçimde HDP’nin Yeşil Sol Parti) gerisinde kalabileceği, ana muhalefet konumunu kaybedebileceği ihtimal olarak konuşuluyor. Bir yorumcu, sonuç ne olursa olsun, yeni Meclis’in üçte ikisini AKP kökenli siyasetçilerin oluşturacağını yazmış sosyal medyada. Millet İttifakı listelerinde hazmı en zor isim Ergenekon ve Balyoz operasyonları sırasında Adalet Bakanı olan DEVA adayı Sadullah Ergin’in Çankaya listesinde 4. sıraya oturtulması oldu. Eski Taraf yazarı diye anılan Yüksel Taşkın’ın hangi hünerinden ötürü İzmir 1. sıraya oturtulduğu da anlaşılamadı. Listenin bütününe bakınca ne görünüyor peki? Siyaset bilimciler sonuca o kadar olumsuz bakmıyor. Örneğin Tanju Tosun: - Parti emekçileri şikâyetçi olsa da bu listeler kazan-kazan ilkesini hayata geçiren listeler, diyor. Özgün Emre de: - Her şeyi aynı anda isteyen hiçbir şey kazanamaz, diye ifade etmiş düşüncesini. Eski CHP’liler ne mi diyor? Dedikleri: Cumhurbaşkanı seçimini kazanma gerekçesiyle parti biraz daha küçültülmüş, Atatürkçü özü boşaltılmış, sağa çekilmiştir. Bu durum Meclis seçiminde CHP’lileri başka partilere yöneltebilir. Seçime 34 kala, herkese zihin açıklığa tavsiye ediyoruz... ORAN İstanbul’da seçilebilecek 28 yerden 12’sine (yani yüzde 40’ına), Ankara’da 10 yerden 5’ine (yüzde 50’sine) DEVA, DP, Saadet ve Gelecek Parti’den adaylar yerleştirilmiş. CHP’nin eski Parti Meclisi üyelerinden Prof. Örsan Öymen bu adayları 81 ile dağıtmak yerine İstanbul ve Ankara’ya toplanmasına işaret ederek: - Umarım CHP bu yüzden büyük şehirlerde oy kaybetmez, diyor. YOKLUK CHP’nin aday listelerinde yokluğu fark edilen bir meslek askerlik. Listelerde hiç emekli asker, silah uzmanı, güvenlik uzmanı, stratejist göze çarpmıyor. Akademisyenler de azınlıkta. Her zaman olduğu gibi avukatlar çoğunlukta. İşletmeci, iş insanı, mühendis, eczacı gibi meslek sahipleri çokça göze çarpıyor. LAİKLİK 10 Nisan Türkiye’de laiklik adına en önemli adımın atıldığı gündür. Atatürkçü Düşünce Derneği anımsatıyor: “9 Nisan 1928 günü TBMM 1924 Anayasası’nın 4 maddesini değiştirdi. ‘Türkiye Devleti’nin dini, Din-i İslam’dır, Resmi Dili Türkçedir, Makarrı Ankara şehridir” diyen 2. maddesinden ‘Devletin dini, Din-i İslam’dır’ tümcesi, 16. maddesindeki milletvekili yemini ile 38. maddesindeki Cumhurbaşkanı yemininden ‘Vallahi’ sözcüğü ve 26. maddesinden de din işlerinin düzenlenmesini TBMM’nin görevleri arasında sayan cümle çıkartıldı. Bu yasanın 10 Nisan 1928 tarihli Resmi Gazete’de yayınlanarak yürürlüğe girmesi sonucu artık Türkiye Cumhuriyeti’nde hiçbir iş ve işlemin din kurallarına dayandırılamayacağı yasalaşmış oldu. Laiklik, din ve devlet işlerinin değil, din ve dünya işlerinin birbirinden ayrılmasıdır.” AYDIN AYAYDIN Bankaların paylaşamadığı isimdi Aydın Ayaydın. Emlakbank, Şekerbank, Vakıfbank genel müdürlüklerinde bulunmuş, İş Bankası ve Sınai Yatırım Bakanı yönetim kurullarında görev almıştı. Siyasete girdi, DYP’den milletvekili adayı oldu ancak seçilemedi. Daha sonra şansını ANAP’tan denedi, bu defa işler yolunda gitti ve milletvekili seçildi. Geçen dönem bu kez CHP’den seçilen Aydın Ayaydın bir süre unutulur gibi olmuştu. Bu defa aileden başka bir isim, Aydın Ayaydın’ın kızı Derya Ayaydın İstanbul 2. Bölgede AKP’nin adayı oldu. Bu arada listelerdeki bir başka akrabalık da konuşuluyor. CHP’den Erdoğan Toprak İstanbul’dan aday olurken, eşi Ece Güner İyi Parti’den aday oldu. Bu durum da eleştirilere konu oluyor. Kişisel fikrimizi kaydedelim: Ece Güner Fransa’da okumuş, ciddi bir hukukçu. Bir akrabalık ilişkisi olmasaydı da listelere girebilecek, hatta girmesi gereken bir isimdir. Adaylığı kazanç olmuştur.",https://www.milliyet.com.tr/yazarlar/melih-asik/homurtular-6930045
Melih Aşık,Mutluluk günü,21 Mart 2023,"20 Mart günü yani dün, BM tarafından ilan edilmiş “Dünya Mutluluk Günü” idi. İnsanların mutluluğu hatırlamaları için düşünülmüş bir gün bu. Mutluluğun tarih boyunca binlerce tanımı yapılmıştır. En yalın tanımı sanırız yıllar önce yazar Peyami Safa yapmış: Peyami Safa’ya: - Mutlu adam kimdir? diye sormuşlar. O sırada sanırız dişi ağrıyormuş. - Dişi ağrıyan adama göre mutlu adam dişi ağrımayan adamdır, demiş. Mutluluk genellikle onu kaybedince aklımıza gelir. Çünkü sahip olduğumuz şeyleri küçümser, sahip olmadıklarımızı önemseriz. Oysa bakın ne diyor filozof Arthur Schopenhauer: “Sahip olmadığımız şeye bakarken bizde hemen ‘Bu benim olsaydı nasıl olurdu?’ düşüncesi doğar ve bu şeyin eksikliğini duyumsatır. Bunun yerine daha sık, ‘Bu bende olmasaydı nasıl olurdu?’ diye sormalıyız. Demek istiyorum ki sahip olduğumuz şeylere ara sıra onu yitirdikten sonra hayatın gözümüze nasıl görüneceğini düşünerek bakmaya çalışmalıyız. O şeye bu biçimde bakmamızın sonunda onun varlığı bizi eskisinden çok mutlu eder ve ayrıca onu yitirmemek için her türlü önlemi alırız.” Şan, şöhret, para, mal, mülk. Bunlar insanı bir an mutlu eder. Sonra olağanlaşır. Sürekli olan üç şey var: Sağlık, üretici güç ve başka insanların mutluluğu için çalışmanın verdiği keyif. Gerisi boş. TENEKE OPERASI Samsun Devlet Operası “Carmen” operasını sahneliyor haberini görünce bir opera sanatçısı dostumuza sorma ihtiyacı hissettik: - Bizim sahnelerde Carmen, La Traviata, Tosca, Figaro gibi ünlü oyunları izlememiz güzel. Ama merak ettim. Bizim salonlarda neden Yaşar Kemal’in Teneke Operası bir kez olsun sahnelenmez? - Öyle bir opera mı var? Hiç duymadım. Bu önemli sanat olayını bir operacının bile duymamış olması çok ilginç geldi. Kendisine 22 Eylül 2007 yılında gazetelerde yayımlanmış şu haberi gönderdim: “İtalya’nın ünlü bestecilerinden Fabio Vacchi tarafından operaya uyarlanan Teneke’nin bu akşam TSİ 21.00’deki dünya prömiyerinde bizzat Yaşar Kemal de hazır bulundu. Yaşar Kemal, operayı, eşi Ayşe Semiha Baban Kemal ve ünlü soprano Leyla Gencer ile birlikte kraliyet locasından izledi. Yaşar Kemal, perdenin kapanışıyla sahneye çıkarak seyircileri selamladığı anda büyük alkış aldı. La Scala tiyatrosunda tek bir koltuğun dahi boş kalmaması dikkat çekti.” İtalyan müzisyenler, sanatçılar, yazarlar haftalarca uğraşmış, bizim Teneke’yi opera haline getirip La Scala’nın 2007 yılındaki açılışında sahnelemişler. Ve bizim hâlâ haberimiz yok. ŞAiR Bugün de Dünya Şiir Günü. Kimdir şair? Avusturyalı yazar Rainer Maria Rilke’ye göre: ‘’Bir şair, ıssız bir adada biraz sonra rüzgârın silip süpüreceğini bildiği halde yine de mısralarını kumsala yazan kişidir. ‘’ Cağaloğlu’nda bir tarihte berduşların yatıp kalktığı bir kaya kovuğunda duvara çivi ile yazılmış şu satırı okumuştuk: “Ben bir şairim, boş bulduğum yere şiir yazarım.” Bizim elbet iyi şairlerimiz vardır. Ama şair denince akla hemen Nâzım Hikmet gelir. En çok acı çekmiş ama en güzel şiirleri yazmış, halka şiir okuma zevkini aşılamış şair odur. Onun doğuştan şair olduğunu söyleyenler vardır. Rivayet odur ki bir gün kaldırıma takılıp düşünce hemen şu şiiri yazmış: “Anasını sattığımın kaldırımı Acıttı benim baldırımı” Her şeyin paraya dönüştüğü, duyguların aşındığı, dijital hayatın her yanı kapladığı bu çağda şiir de önemini kaybetti. Ama ruhlarımız onu yine de koruyor, yaşatıyor. FUTSAL Geçmişte futbolcular ve seyirciler hakemlerden şikâyetçi olurdu ama kulüp yönetimleri bu işe karışmazdı. Şimdi onlar da topa girdi. Hemen her maçtan sonra kulüpler ya kendi maçlarında ya rakip maçlardaki hakem kararlarından şikâyetçi oluyor. Sık sık Merkez Hakem Komitesi Başkanı değişiyor. VAR sistemi gelince hakem hataları azalır sanıyorduk. Öyle olmadı. Bu iş nereye gidiyor diye sorarsanız. Bir çıkış yolu bulmak zor. Çözüm mü? Kulüplerin elinde. Sahaya çıktığınızda her pahasına rakibi de hakemi de yeneceksiniz. İyi futbola hakem de dayanamaz. Pes eder! Bakınız: 1996-2000 arası Galatasaray.",https://www.milliyet.com.tr/yazarlar/melih-asik/mutluluk-gunu-6920249
Melih Aşık,Aile hekimi,01 Nisan 2023,"Kalabalık bir semtte aile hekimi olarak çalışan doktor yakınımızla sohbet ediyoruz.  Öyle şeyler anlatıyor ki… Doktor olmadığımız için bir kez daha şükrediyoruz. Aile hekimlerine seçim öncesi alelacele verilen görev var. Denildi ki: “Yatalak hastalar için sandığa gidemez diye imza vereceksiniz, süreli yatalak mı, süresiz yatalak mı, onu da belirteceksiniz.” Doktor yakınımız diyor ki: - Benim 4 bin hastam içinde 80 yaşını aşmış 500 dolayında kişi var. Bir kısmı yatalak. Benim onlar için rapor verebilmem için hepsini tek tek ziyaret hatta muayene etmem gerekir. Ben hem günlük hasta kabullerini yapıp hem de ev ev dolaşıp yatalak hastaları nasıl görebilirim? - Bunda amaç neymiş? - Tam bilmiyorum ama duyduğum kadarıyla sandık evlerine gidecekmiş. - Bu kadar insanın evine nasıl sandık götürülür? - Onu bilmiyorum ama bu uygulama bizi hasta yakınıyla karşı karşıya getiriyor. Birçok hasta yakını, zor yürüyen ya da tekerlekli iskemledeki büyükleri yorulmasın diye yatalak raporu almak istiyor. Ben ise hastayı görmeden rapor verirsem sorumlu duruma düşeceğim için bu başvuruları kabul etmiyorum. Bu yüzden hasta yakınıyla aramızda gerilim doğuyor. Yatalak raporunu bizim değil o hastayı sürekli izleyen hekimin veya hastanenin vermesi gerekirdi. Biz gereksiz yükler altına sokuluyoruz maalesef. HÜZÜNLÜ ROMAN Bir kitap o kadar hüzünlü bitebilir ki zihninize saplanır kalır, yıllarca çıkmaz aklınızdan.  Mesela “Garp Cephesinde Yeni Bir Şey Yok” adlı romanın son paragrafı. Anımsatalım. “Askere alınan 17-18 yaşındaki Alman öğrenciler; Paul Brumer ve arkadaşları, Birinci Dünya Savaşı’nda cephelerde bambaşka bir hayatın içine düşerler. Kan ve ateş içinde dört yıl savaşırlar. Bu dört yılın her günü cephelerde ölümle buruna yaşarlar. Paul’ün tüm arkadaşları çatışmalarda ölür. Genç adam dört yılda adeta 40 yıl yaşlanmıştır. Savaş artık bitmektedir. Bahar gelmiştir. Herkes barışı konuşmaktadır. Paul artık onu bekleyen yeni hayatı ve o hayata uyup uyamayacağını düşünür. Roman şöyle biter: “1918 Ekim’inde bütün cephede o kadar sakin geçen bir günde şehit oldu ki resmi tebliğ Garp cephesinde yeni bir şey olmadığını kayıt ile yetindi. Başı ileride olarak düşmüş uyuyormuş gibi yerde uzanmıştı. Yüzünü çevirdiklerinde uzun müddet can çekişmemiş olduğu anlaşıldı. Yüzü sakindi ve bu maceranın böyle bitmesinden sanki memnun görünüyordu.” UZUNCA Bazılarımız uzun isim ve unvanlara sahip olmayı sever. Bundan gurur duyar. Bazıları ise sadelik sever. Eski hikâyedir. Eski Yugoslavya’nın Devlet Başkanı Jozif Tito bir gün İstanbul’a gelir. Onu karşılayan Vali Gökay kendisini takdim eder: “İstanbul Valisi ve Belediye Başkanı Ordinaryus Profesör Doktor Fahrettin Kerim Gökay.” Konuk da kendini tanıtır: - Tito. VAPUR İstanbul Boğazı’nın süsü güzelim vapurlar daha az görülür oldu. Yolcu taşımacılığı artık motorlarla yapılıyor. Motorlarla ilgili bir diyeceğimiz var. Ama önce vapurlardan söz edelim. Şirket-i Hayriye’nin ilk vapurları sefere konduğunda büyük gürültü kopmuştu. Boğaz trafiğine hâkim olan sandalcılar, işleri azalınca vapurlara karşı isyan bayrağını açtılar. Bazı sandalcılar sandallara taş doldurup vapurları taşa tuttular. O kadar ki yolcular korkudan bir tarafa yığılınca vapur batma tehlikesi geçirir, kaptan sık sık yolculara dengeyi bozmamaları için anons yaparmış. İstanbul zamanla vapura alışmış, vapuru sevmiş. Motorlara gelince. İBB birkaç ay önce İstanbul’da 7 yeni hat açmıştı. Diğerlerini bilmiyoruz ama Moda’ya motorlar boş gelip boş gidiyor, boşuna mazot yakıyorlar. Bu seferler gözden geçirilmeli, yolcusu olmayan hatlardan vazgeçilmeli. Paraya yazık. GENÇLİK Sosyal medyada bu saygısızlığa eskisinden daha sık rastlıyoruz. İnsanların yaşları da aşağılama ve hakaret malzemesi yapılıyor. Eskiden “Yaş 70, yaş iş bitmiş” denirdi. Yaş sınırı 80’e yükseltildi! Bazı saygısızlar sıkışınca kızdıkları insanın yaşına saldırıyor. Kendilerinin bir gün o yaşlara geleceğini düşünmüyor olmalılar. Peki, yaşlılar ne diyor bu saldırılara? Bir dede Twitter’da öyle birine şu cevabı yapıştırmış: - 20 yaşında bir eşek gençtir ama yine eşektir. *** Büyük sanatçı Genco Erkal 28 Mart’ta 85. yaşını kutladı. Haldun Dormen 5 Nisan’da 94. yaşını kutluyor. Ülkenin medarı iftiharı iki sanatçı. Müjdat Gezen ve Metin Akpınar 80 yaşlarını aştılar. Bu isimlerin her biri ya sahnededir ya sahneye çıkmaya hazırdır. 100 yaşını aşmış Hıfzı Topuz, 102 yaşındaki Nermin Abadan, 108 yaşındaki Muazzez İlmiye Çığ onların seyircileridir. Hepsi çok yaşasın…",https://www.milliyet.com.tr/yazarlar/melih-asik/aile-hekimi-6925435
Melih Aşık,Neyin peşindeyiz?,04 Nisan 2023,"Adam 200 gramlık cihaz yapmış. Cebimize koymuş. Hem radyo, hem televizyon, hem takvim, hem saat, hem telefon, hem müzik kutusu, hem pusula, hem fotoğraf makinesi, hem film oynatıcısı, hem navigasyon aleti, vb. Hangi gün, saat kaçta yağmur yağacak, sıcaklık kaç derece olacak, rüzgârlar hangi yönden esecek, ülke ülke, şehir şehir, ilçe ilçe bildiriyor. Sokağa çıktın diyelim, adımlarını sayıyor. Geçen hafta şu kadar adım attın, bu hafta bu kadar, geçen ay şu kadar, hepsini söylüyor. İyi duyuyor musun, diye kulak muayenesi bile yapıyor. Borsa’yı dövizi, altını, gümüşü saniye saniye bildiriyor. Bankaya uğramadan para trafiğini yönetiyorsun. Binlerce sayfalık ansiklopediyi karıştırma zahmetine girmeden istediğin bilgiyi sana bir saniyede çıkarıp veriyor. Hepimizin cebinde birer tane var. Sağlığımızı asrın mucizesi olan cihazlar ve ilaçlarla sürdürüyoruz. Hapımızı yutmadan ayakta duramıyoruz. Ne var ki bunların hepsi Batı dünyasında keşfediliyor, orada geliştiriliyor. Ne biz ne İslam dünyası asrın keşiflerine katkıda bulunamıyoruz. Çünkü biz başka konularla meşgulüz. Göz damlası orucu bozar mı, şarkı dinlemek günah mıdır, deniz ürünü haram mıdır? Telefonu icat eden adam cennete mi gider, cehenneme mi? Seccade boyundaki halıya ayakkabıyla basan günaha girer mi? Biz bu çetin sorunları çözmekle uğraştık bin yıldır. Ve hâlâ oralardayız… HALILAR Dersimiz halı bilgisi. Bu işten anlayan bir dostumuzun verdiği bilgidir. Halıcılık dilinde halılara boyutlarına göre ad takılır. Yastık, çeyrek, seccade, kartola, kelle, taban yolluk. Yastık boyunda olana “yastık” adı verilir Seccade boyunda olana (1.20  1.80) “seccade” denir. Seccade halı, eğer üzerinde namaz kılınıyorsa namazdan sonra toplanır, temiz bir yere kaldırılır. Namaz kılınacağı zaman tekrar yere serilir Eğer bu halı yerde süs olarak kullanılıyorsa yerde kalır, üzerine çorapla da ayakkabıyla da basılır. Halı, üzerine basıldıkça değerlenir. Üzerinde seçim kavgası yapılırsa şık olmaz. ‘SANSÜR İSTERİZ’ Türk edebiyatının en parlak isimlerinden Sabahattin Ali, 1948 yılının 2 Nisan günü Bulgaristan sınırında öldürüldü. Ölümünden bu yana geçen 75 yılda cinayetin üzerindeki karanlık perde kaldırılamadı. Onu Bulgaristan’a kaçıracak olan Ali Ertekin adlı katil ifadesinde iddia ettiği gibi bir tartışma anında sopayla mı öldürmüştü?  Yoksa cinayet devletin gizli servisi adına mı işlenmişti? Bir başka iddiaya göre Ali, Kırklareli’nde bir karakolda işkencede öldürülmüş olaya cinayet süsü verilmişti. Bugüne dek gerçek ortaya çıkarılamadı. Sabahattin Ali’nin mezarı bile yoktur. Ormanda bulunan cesedine ait kemiklerini devlet ailesine teslim etmediği gibi nereye gömüldüğü de açıklanmamıştır. Ali, bir kısmı hapislerde geçen 41 yıllık çileli hayatına üç roman, pek çok hikâye ve şiir sığdırdı. Kürk Mantolu Madonna adlı romanı bugüne dek 2 milyondan fazla sattı. “Görecek günler var daha, aldırma gönül aldırma” diyen şiiri dillerde şarkı oldu. Marko Paşa dergisinde siyasi mizah yazardı. Bir yazısının başlığı “Sansür istiyoruz”dur. Dergi sık sık mahkemece kapatılınca, yaptığı çağrıda, Abdülhamit dönemindeki gibi yazıların yayından önceden sansürden geçirilmesini ister, böylece kapatılmaktan kurtulacaklarını yazar. Hükümetle dalga geçer. Anısı önünde saygıyla… DİZİ Dizinin kadın kahramanı ölmek üzere. Kan lazım. Zamanla yarışılıyor. Kadının kocası kan bulmak için kendini sokaklara atarken birden camiye girip namaz kılmaya başlıyor. Ambulansı aramak varken adam neden camiye gidiyor? Sosyal medyada haberi duyuran Pelin Hanım’ın tahmini: - Dizide o ana kadar hiçbir dini tema, simge, konu, vs. yoktu. Herhalde birileri senariste baskı yaptı. Ramazan ayında dini tema ekleyelim falan dedi. Senarist de ilgisiz bir yere camide namaz sahnesi sıkıştırdı! FİGÜRAN Mektup Devlet Tiyatrosu çalışanından geliyor. Okuyalım: “Bizler Devlet Tiyatroları’nda ‘Figüran Sözleşmesi’yle çalıştırılan yevmiyeli oyuncularız. Hiçbir sosyoekonomik güvencemiz, düzenli gelirimiz, sigortamız, promosyon hakkımız ve kurum kimliğimiz yok. Bu saygın kuruma onlarca kişinin katıldığı seçmeleri kazanarak geldik. Sözleşmemizdeki teknik problemden dolayı kadro kapsamı dışında kaldık. ‘Sözleşmeli Figüran’ statüsünde çalıştırılarak 6 aylık sözleşme yapmaya zorlandık. Fakat oyunlarda figüran olarak yer almamakta, önemli roller üstlenmekteyiz.  Kadro kapsamındaki arkadaşlarımızdan hiçbir farkımız olmamasına, aynı oyunda aynı görev paylaşımına rağmen kapsam dışıyız.” Özetle... Ortada açık bir haksızlık var. Haksızlığı yapan ve sürdüren de bir devlet kurumu. Devletten beklenen örnek olmasıdır.",https://www.milliyet.com.tr/yazarlar/melih-asik/neyin-pesindeyiz-6926546
Melih Aşık,EYT mutluluğu!,25 Mart 2023,"Bankada zaman zaman bizle muhatap olan bir memur arkadaş vardı. Yaklaşık 45 yaşlarında, genç, dinamik bir adam.  Dün bankaya uğradığımızda: - Sizinle de vedalaşalım, deyiverdi. - Hayrola ne oldu? - Erken emekli oldum, önümüzdeki hafta ayrılıyorum. - Yok canım, bu genç yaşta emekli öyle mi? -  E ben 12 yaşında başladım çalışmaya. Otuz küsur yıldır çalışıyorum. - Peki, ne yapacaksınız emekli olunca? - Dinleneceğim, evde çocukla ilgileneceğim. - Maaş ne kadar, geçinmeye yetecek mi? - Yeter, 13 bin lira civarında. - Oooo çok iyiymiş, benim emekli maaşım sadece 8 bin 400 lira. Genç adama yine de bir iş bulup çalışmasını, bu yaşta eve kapanmasının psikolojisine iyi gelmeyeceğini anlattım. Sokağa çıkınca tanıdığım bir belediye çalışanına rastladım. Onun da emeklilik hakkı doğmuş. Ama emekli olmayacakmış. Sebebini anlattı: - Şu sırada 10 bin liranın üzerinde aylık alıyorum. Emekli olursam çok çok 7500 lira alacağım. Başka yerde iş de bulamam bu yaştan sonra. O yüzden çalışmaya devam edeceğim. Gazetelere göre EYT emeklilerinin sayısı 2 milyonu aşıyormuş. Elbette onca yıl çalışmış, yorulmuş bu insanların emeklilik haklarıdır. Ancak bu kadar yeni emekliye maaş ödemek nasıl mümkün olacak? Enflasyonun biraz daha şişmesinin önü nasıl alınacak? Bunlar da birer soru işareti. Son söz: Konu siyaset malzemesi yapılmamalı, üzerinde daha fazla düşünüp taşınmalıydı. ZORUMA Twitter’da bir vatandaş yarı şaka yarı ciddi, “İnsanımızın telaffuz etmekte zorlandığı kelimeler”i sıralamış. Mesela: - Binaenaleyh, entelijansiya, egzajere, konjonktür, proletarya, şarj, deşarj,  mütekabiliyet, muayenehane, bilmiyorum, seni seviyorum, özür dilerim, günaydın, iyi akşamlar, pardon, haksızım, haklısın, lütfen. MAHYA Ramazan klasiği olarak camilere mahyalar (minareler arası ışıklı yazılar) yazıldı. Ayasofya’ya da yıllar sonra ilk kez mahya asıldı. İstanbul Valisi Ali Yerlikaya bu özel mahyayı şöyle tanıttı: “Ayasofya-i Kebîr Câmi-i Şerîfi’nin minareleri bu yıl da ‘La İlahe İllallah’ yazılı mahya ile hem İstanbul’umuzu hem de gönüllerimizi aydınlatacaktır.” İstanbul camilerine dönemin özelliğine göre “Yaşasın Cumhuriyet”, “Yaşasın laiklik” gibi mahyalar asıldığı gibi, Missouri geldiğinde kimi camilerde “Welcome” yazılı mahyalar da görülmüştü. Padişah ll. Abdülhamit döneminde kim mahyalardaki kısa yazılarda sakıncalı mesajlar fark edilmiş olacak. O yüzden Abdülhamit mahyalardaki yazıların sansürden geçirilmesini şart koşmuş. Mahyalardaki sözler Saray’ın onayından sonra yazılıp asılırmış. Sansür minareye kadar tırmanmış anlayacağınız. NASİP Kulağımıza daha önce hiç duymadığımız bir Nasrettin Hoca fıkrası çalındı Yaşanan kültür iklimine de uygun bir fıkra! Hoca sabah kalkmış, hanımına planını anlatıyor: - Bugün önce tarlaya gideceğim, oradan da kasabaya ineceğim. Karısı lafını kesmiş: - Her lafın başında “nasipse” deyiver hoca, bakarsın nasip olmayıverir. Hoca evden çıkmış. Aksilikler üste gelmiş. Ne tarlaya gidebilmiş ne kasabaya inebilmiş. Akşam eve dönünce kapıyı çalmış karısına şöyle seslenmiş: - Hanım nasipse ben geldim. YILDIZ Efes basketbol takımı 4 yıl yüzümüzü güldürdü. Zaferden zafere koştu. Son dört yılda bir final iki şampiyonluk. Real Madrid, Barcelona, Milano, Bayern Münih gibi basketbola daha fazla para döken takımları dize getirdi, bizlere büyük gurur yaşattı. Bu yıl da aynı başarı bekleniyordu. Takıma iki yıldız (Clyburn ve Amathe) eklenmişti. Avrupa’nın en iyi iki guard oyuncusu Larkin ve Micic’e bu oyuncular da eklenince bizi tutabilene aşk olsundu. Ne var ki tahminler tutmadı. Takım bu yıl muhtemelen ilk 8’e bile kalamayacak. Önceki akşam da EuroLeague sonuncusu Alba Berlin’e yenildiler. Koç Ergin Ataman’a geçen yıl başarısının sırrı sorulduğunda şu yanıtı vermişti: - Yıldızları yönetebilmek. Çok para, iyi oyuncular, çok seyirci başarının anahtarı değil. Başarının anahtarı yıldızları yönetebilmek, onları ahenkli ve verimli kullanabilmekte. Sporda da böyle, siyasette ve iş yönetiminde de böyle.",https://www.milliyet.com.tr/yazarlar/melih-asik/eyt-mutlulugu-6922268
Melih Aşık,Kokain peşinde!,30 Mart 2023,"Peru polisinin iddiasına göre, Türkiye’ye gönderilmek üzere seramik şekli verilerek paketlenmiş 20 milyon dolar değerinde kokain yakalanmış. Şu sırada tesadüfen Mülkiye’den arkadaşımız Sumru Akıncı Noyan’ın raflara yeni çıkan “Aklımda Kalanlar” adlı kitabını okuyoruz. Sumru Noyan, mezuniyetten sonra Dışişleri Bakanlığı’na girmiş, başarılı bir diplomat olmuştu. Büyükelçilik sırası geldiğinde de Dışişleri’nden izinli olarak Birleşmiş Milletler’e geçti, Uyuşturucu ile Mücadele Programı’nda (UNODC) üst düzey bir göreve getirildi. 12 yıl görevde kalan Sumru Noyan başarıları nedeniyle merkezi Viyana’daki örgütün başkan yardımcılığına kadar yükseldi. Sumru Noyan, kitabında, İran, Afganistan, Lübnan, Myanmar, Pakistan Tacikistan, Kamerun, Etiyopya derken sayısız ülkede uyuşturucu ve insan kaçakçılığının kontrolü için yaptığı çalışmaları ve görüşmeleri anlatıyor. Bir kadın için hayli zor zamanlardan geçmiş. Afganistan’da uyuşturucu trafiğinin de başında olan Kandahar Valisi ile görüşmesi dahil kitabın sayfalarını bir polisiye öykü heyecanı ile okuyoruz. Bu arada dünyayı Sumru ile birlikte dolaşıyor, çok ilginç bilgiler ediniyoruz. Sumru, Etiyopya’nın başkenti Addis Ababa’da dolaşırken sıcakta ağaç altlarında uzanmış, yaprak çiğneyen insanlar görüyor. Soruşturunca, bunların “kaht” adı verilen bitkiyi çiğnediğini öğreniyor. Bu bitki hem uyuşturucu etkisi yapıyor hem tokluk hissi veriyormuş. Karnını doyuramayan ülkeler için mucize bir bitki anlayacağınız! Değerli diplomatımızı zor görevdeki başarılarından dolayı geç de olsa kutluyoruz. İSTANBUL 93 yıl oluyor İstanbul, İstanbul olalı... Osmanlı döneminde İstanbul’un adı resmi kayıtlarda Konstantiniyye idi.  Avrupa’da ise Constantinople diye tanınır, Türkiye’ye posta bu adla gelirdi. Diğer kimi şehirler de yine Batılıların dilinde farklı yazılırdı. Ankara Angora, Trabzon Trebizonde diye yazılırdı örneğin. 3 Ocak 1929 tarihinde, Türkiye Posta, Telgraf ve Telefon Umum Müdürü, merkezi İsviçre’de bulunan Uluslararası Posta Teşkilatı’na (UPU) bir mektup yazarak bundan sonra gönderilen postalarda “Constantinople” veya “Stamboul” yerine “İstanbul” isminin kullanılması lazım geldiğini resmen bildirdi. Bunun için bir yıl süre verildi ve 28 Mart 1930 tarihinden itibaren yurt dışından Constantinople veya Angora gibi isimlerle gelen postaların iadesine başlandı. Böylece kentin adı Türkçeleşti mi? Hayır. İstanbul da Yunan kökenli bir isimdir. Ancak halkın dilindeki isim buydu. Ve daha az yabancıydı. İstanbul günümüzde de halkın yadırgamadığı, şiirlere, şarkılara uyan bir isimdir. HIRVAT Milli Takımımız önceki akşam Bursa’da Hırvatistan’a 2-0 yenildi. Hırvat antrenör Zlatko Daliç maçtan önceki basın toplantısında dedi ki: “Yeni oyuncu üretmek çok zor. Biz 3.5 milyonluk bir ülkeyiz, siz 80 milyon nüfusa sahipsiniz. Sizde daha kolay yeni oyuncu çıkabilir. Bursa 3 milyonluk bir şehir, biz ülke olarak 3.5 milyonuz.” Evet, Bursa büyüklüğündeki Hırvatistan  bizden çok daha kaliteli futbolcular çıkarıyor. Peki biz neden kaliteli futbolcu, kaliteli takım üretemiyoruz? Yarım milyon insanın yaşadığı Kadıköy’de gençlerin top oynayacağı arsa kalmadığı gibi okul bahçelerinin de otoparka dönüştürüldüğünü yazmıştık. Artık marifet futbolcu yetiştirmek değil borca girip milletin parasıyla yabancı futbolcu transfer etmek. Kulüp başkanları yaptıkları transferlerle övünüyor. Hayallerimizi yabancı futbolcular süslüyor. Bu tarladan milli futbol bu kadar çıkıyor! HAMZA Hint asıllı Rishi Sunak İngiltere Başbakanı. Pakistan asıllı Hamza Yusuf da İskoçya Başbakanı oldu. Demek ki göçmenleri entegre eder, ülkenizi sevdirir ve iyi eğitirseniz onlardan veya çocuklarından başbakan bile üretebiliyorsunuz. Özlem Türeci ve Uğur Şahin örneğindeki gibi dünya çapında bilim insanı da çıkar göçmenlerin arasından. Tabii sayılarını da mantıklı düzeyde tutmak, doyurabildiğinizden fazlasını ülkenize almamak koşuluyla. KONKENT Mersin Belediyesi’nin Adıyaman’da inşa ettiği konteyner kent, üç hafta içinde ailelere teslim edilecek. 670 konteynerde 350 aile barınacak. Mersin Belediye Başkanı Vahap Seçer diyor ki: - 80 dönüm alan üzerinde yaptığımız 670 konteynerden oluşan kent, sahra hastanesi, kreş, okuma salonu, çocuk oyun ve spor alanları, çamaşırhaneden oluşuyor. Konteynerler su ısıtıcısından elektrikli peteğe, karyoladan her türlü mefruşata kadar tam teşekküllü olacak. *** Haberi okurken düşünüyoruz. Kiralar almış başını giderken... Deprem yaşamamış ama konut sıkıntısı çeken kentlerde de belediyeler bu tür konteyner kentler yapmayı planlamaz mı? Konutlar küçük ama mahalle oldukça sağlıklı. Konteynerler dar gelirli yurttaşlara uygun fiyatlarla satılabilir veya kiraya verilebilir.",https://www.milliyet.com.tr/yazarlar/melih-asik/kokain-pesinde-6924397
Melih Aşık,Moda kafe,28 Mart 2023,"Kadıköy’ün Bahariye - Moda taraflarında hemen her apartmanın altına kafe açıldı. Buralarda kitapçı, eczane, ayakkabıcı, kırtasiyeci ne varsa kirayı ödeyemedi, dükkândan atıldı. Yerini kafeler aldı. Biraz sermayesi olanlar kulübe kadar dükkânların içine dışına beş on iskemle sığdırıp kafe yaptılar. Bu kadar kafe müşteriyi nereden bulacak, diye düşünüyorduk. Bilememişiz. Bu kafeler sabah akşam müşteri buluyor. Hafta sonları boş masa kalmıyor. “Satacak balın olsun, sineği Bağdat’tan gelir” diye bir söz vardır. O misal. Kafe açanın müşterisi ta kentin öbür ucundan geliyor. Tutucu semtlerin gençleri de geliyor, burada özgürlük havası soluyor. İnsan sosyal bir varlıktır. Kişiliğini topluluk içinde bulur. Cumhuriyet döneminde açılan halkevleri, halk eğitimini sağlamak yanında gençleri bir araya toplamak ve yakınlaştırmak açısından çok önemli birer mekân olmuştu. Buralarda gençler sadece sohbet etmez, müzik, folklor, sanat, edebiyat çalışması yapar, kendilerini geliştirirlerdi. Ortak çalışma ortak üretim, dayanışma, yardımlaşma anlayışını geliştirirdi. Halkevi yayınları, halkevi tiyatroları halkın aydınlanmasında önemli roller üstlenmişti. Günümüzün kafeleri ise gençlere sadece sohbet ortamı sağlıyor. TİYATRO 27 Mart Dünya Tiyatrolar Günü’dür. “Nerdeee, o eski tiyatrolar” diye girelim söze. Ferhan Şensoy anlatır. Biz de gözümüzle gördük. 70’ lerde, 80’lerde tiyatroların önünde bilet kuyruğu oluşurdu. İnsanlar oyunu göremeden gösterimden kalkmasından korkardı. Kuyrukta bekleyemeyenler ya da istediği güne bilet bulamayanların ihtiyacını karşılamak için karaborsacılar dolaşırdı etrafta. Ferhan Şensoy karaborsacı Orhan’ın kazandığı paralarla altına otomobil çektiğini anlatırdı. O yıllarda tiyatro oyuncularının çoğunun otomobili yoktu. Karaborsacının vardı. Tiyatroda para pul yoktu ama Türkiye çok usta oyuncular yetiştirdi. Gördüğümüz oyunlar zihnimizde silinmez tatlar bıraktı. Son zamanlarda tiyatroya rağbetin azaldığı ise doğrudur. Çünkü günlük hayat tiyatro oyunlarından daha ilginç hale geldi! Tiyatro yazarları bu kadarını akıl edemezdi. ÖZERKLİK ŞARTI CHP’li genç milletvekili Yunus Emre TV’de diyor ki: “Yerel yönetimlere özerklik şartındaki çekinceleri iktidara geldiğimizde hemen kaldıracağız. Bu emin olun Türkiye’yi bölecek falan bir şey değildir. Aksine, Türkiye’yi daha da güçlendirecek.” Yerel Yönetimler Özerklik Şartı’nı Türkiye geçmişte imzalarken bazı maddelerine çekince koydu. Halkımız bu sözleşmeyi sık sık PKK’nın talep ettiği federasyon benzeri özerklikle karıştırıyor. Önce belirtelim, Özerklik Şartı farklı bir sözleşme. Ülkenin bir parçasının özerk olmasını öngörmüyor. Ancak Sayın Yunus Emre şunlara cevap vermeli: - Türkiye geçmişte ne gibi sakıncalar görmüştü de bazı maddelere çekince koymuştu? Bu sakıncalar ortadan kalktı mı? Siz bu konuyu yeterince incelediniz, parti içinde olsun yeterince tartıştınız mı? SEYİRCİ Cumhuriyet yönetimi tiyatroyu halkevleri aracılığıyla halka götürürken fabrikaya da monte etmiştir. Kurulan büyük fabrikalarda tiyatro salonu ve işçilerden oluşan tiyatro gurubu vardır. Örneğin Nazilli Basma Fabrikası’nın tiyatro salonu 700 kişilik olup, orada işçiler temsil verdiği gibi, dışarıdan gelen gruplar da oyun sergiliyordu. Cumhuriyet sanatçı kadar seyirci yetiştirmek zorunda da kalmıştı. Çünkü ilk yıllarda tiyatro seyircileri oyun sırasında fındık fıstık yiyor, sigara içiyor, birbiriyle konuşuyor, olur olmaz zamanda sahnedekileri alkışlıyor, oyunun ahengini bozuyordu. Ünlü tiyatro adamı Muhsin Ertuğrul 1924 yılında yayımladığı bir yazıda halka tiyatro adabını anlatıyor, tiyatroya iyi giyinerek ve tam vaktinde gelineceğini nazik bir dille hatırlatıyordu. Atatürk’ün 1930 yılında Şehir Tiyatrosu’nda temsile 15 dakika geç kalınca lobide oturup birinci perdenin bitmesini beklediği efsane olarak anlatılır. Muhsin Ertuğrul, oyunu tam zamanında başlatmış, Atatürk halka örnek olmak için bilerek geç gelip lobide beklemiştir. SUYUMUZ Her büyük kriz öncesinde olduğu gibi yaklaşan kuraklık ve su krizinde de büyük bir vurdumduymazlık havası esiyor. Geçen yıl bahar aylarında İstanbul’da barajların doluluk oranı yüzde 85’lerdeyken ve kışı neredeyse geride bıraktığımız halde şu sıralarda yüzde 35’lerde. Ancak yetkililer hâlâ halka yüksek sesli uyarılar ve tasarruf çağrıları yapmamakta direniyor. Türkiye’de nedense su tasarruf çağrısı yapılırsa bunun aleyhte kullanılacağı gibi bir yersiz endişe var. Meteoroloji uzmanı Prof. Mikdat Kadıoğlu diyor ki: “Seçimin de getirdiği bir korku sonucu, yağışlar normalin çok altında olmasına rağmen suda hiçbir kısıtlama yok, insanlar uyarılmıyor ve yönetime eksi bir puan olurmuş gibi kuraklığın k’sinden bahsedilmiyor.” Tasarruf çağrısı puan kaybettirmez. Ama yarın su tükenirse bunun suçu belediyenin üzerine yüklenir. Hatırlatmış olalım.",https://www.milliyet.com.tr/yazarlar/melih-asik/moda-kafe-6923432
Melih Aşık,Teklif aldım,23 Mart 2023,"Yıllardır tanıdığım bir parti yöneticisi dostum hiç beklemediğim bir teklifte bulundu: - Köşe yazarlığından hâlâ bıkmadın mı yahu, gel seni milletvekili yapalım. Şaşırdım: - Sağ ol, dedim, ama o yükün altından kalkamam. Çok özveri isteyen çok zahmetli bir iş sizinki. - Ama sağladığı avantajlar o denli büyük. - Mesela? - Emekliliği de ekledin mi 120 bin lira maaşı var. Lokantamızda fiyatlar on yıl öncesinin fiyatları. Seyahatler için harcırah alırsın. Telefon ücretini Meclis öder. Çalışma odan, sekreterin, danışmanın olur. Tabii daha önemli avantajları da var. - Mesela? - Çoluk çocuk, anne baba ömür boyu sağlık harcaması yapmıyorsun. En iyi hastanelerde bedava yatıyorsun. İlaç bedava. Ailece kırmızı pasaportun oluyor. Bütün aile ömür boyu vize zahmetine girmeden seyahat ediyorsunuz. Uçaklarda VIP hizmeti alıyorsun. Üç beş gün bakanlık yaparsan ömür boyu araç ve koruma polisi veriliyor. - Mesai nasıl oluyor? - Haftada üç gün Meclis, dört gün tatil. Yazın üç ay tatildesin. - Haftada üç gün Ankara’ya gelmek yorar beni. - Şart değil yahu, bir arkadaşa vekâlet verirsin, senin yerine oy kullanır. Meclis’e uğramadan görev yapan çok arkadaş var. - Onları arayıp soran olmuyor mu? - Arayan soran olursa komisyon toplantısında veya seçim bölgesinde, diyoruz, idare ediyoruz. - Ara sıra kavga çıkıyor, ben kavgadan korkarım. - Kavgaya girmezsin, oturduğun yerde sıra kapağını vurursun, yeter. Arkadaşıma: Bir düşüneyim, dedim. Hâlâ düşünüyorum. İçimden bir ses vatan görevidir, memleket meselesidir, halka hizmettir, gir Melih bu asil yükün altına, diyor ama. Bir yandan da hanım sarsıyor: Bey rüya görüyorsun galiba, ne o sesler… falan diye uyandırmaya çalışıyor. Rüya da fena değildi aslında pek uyanmak istemiyorum. GEYİK Ülkemizde haysiyet kırıcı bir uygulama var: Av turizmi. Belli illerde her yıl av ihalesi açılıyor. Tur şirketleri ihaleye giriyor. Belli sayıda hayvan vurmak için para karşılığı izin alıyor. Sonra bu izni av meraklısı yabancı turistlere satıyor. Avcı turist geliyor, anlaştığı sayıda hayvanı vurup bu cinayetin keyfini çıkarıyor! Bu yıl dört ilde, Afyon, Kütahya, Denizli ve Eskişehir’de 20 adet kırmızı geyik için ihale açılmıştı. Eskişehir Hayvanları Koruma Derneği Başkanı Avukat Gülçin Yapıcı mahkemeye başvurdu, bu ihale için önce yürütmeye durdurma kararı aldırdı, peşinden ihalenin iptal edilmesini sağladı. Avukat Yapıcı, dilekçesinde, “Ekolojik dengenin bir unsuru olan ve nesli tükenmekte olan kızıl geyiklerin öldürülmesi aslında cinayettir ve hukuka aykırıdır” dedi. Mahkeme kabul etti. Geyikleri kurtaran Avukat Yapıcı’yı ve kararı veren mahkemeyi kutluyoruz. ORMAN 22 Mart Dünya Ormancılık Günü nedeniyle kentin bazı yerlerine asılan afişlerde Nâzım Hikmet’in ünlü dizesi okunuyor: “Yaşamak bir ağaç gibi hür ve bir orman gibi kardeşçesine” Doğrusu güzel bir dizedir bu. İyi niyetle, sık sık dile getirilir. Ne var ki gerçeklerle örtüşmez. Çünkü ormanda ne ağaçlar ne diğer bitkiler ne de canlı varlıklar kardeşçesine yaşar. Bitkiler güneşe ulaşmak için birbirini iterek  yükselmek için yarışır. Hayvanlar birbirini yemek için koşuşturur. Yerin altında börtü böcek arasında muazzam bir kavga vardır. Var olmak için yok etme kavgası sessiz ama vahşice sürer gider. Orman kendi kanunları olan apayrı bir dünyadır. Nâzım Hikmet bize ormanın şairane görüntüsünü anlatır sadece. CiHANDA SULH Sinemacı ve siyasetçi Sırrı Süreyya Önder, İzmir İktisat Kongresi’ne davet edilmiş, orada yaptığı konuşmada Atatürk’ün “Yurtta sulh, cihanda sulh” sloganıyla aslında barış mesajı vermediğini söylemiş. Peki, Atatürk acaba ne mesajı vermiş? Atatürk’ün 13 yıl dışişleri bakanlığını yapan Tevfik Rüştü Aras hatıralarında diyor ki: “Atatürk’ün cihanda sulh, yurtta sulh prensibi manası bilinmeden kullanılıyor. Aslında bu prensip sosyalist bir görüşü ifade eder. Cihanda sulh, barışın ortak savunmasıdır, kolektif barışı temsil eder. Kolektif barış fikrini Sovyet Dışişleri Bakanı Litvinof ile birlikte ortaya attık.” Tevfik Rüştü Aras, “yurtta barış” mesajıyla da ülke içinde sınıf çatışmasının önüne geçmenin hedeflendiğini anlatır. (Kitap: Atatürk’ün Dış Politikası, Kaynak Yayınları, 1995) UCM Uluslararası Ceza Mahkemesi, Ukrayna’ya savaş açtığı için Rusya Devlet Bakanı Putin hakkında yakalama ve yargılama kararı çıkardı. ABD Başkanı Bush, geçerli bir savaş sebebi olmaksızın Afganistan’ı, peşinden de kitle imha silahı yalanıyla Irak’ı işgal etti. İki milyondan fazla insan öldü, milyonlarca insan göçe mecbur bırakıldı. Uluslararası Ceza Mahkemesi Başkan Bush ile adamları Dick Cheney ve Colin Powel’a sarı kart dahi göstermedi. Nasıl bir adalet varsa o mahkemede…",https://www.milliyet.com.tr/yazarlar/melih-asik/teklif-aldim-6921247
Melih Aşık,Üçkâğıtçılar,18 Mart 2023,"Üçkâğıtçı deyiminin anlamını herkes bilir. Peki, siz üçkâğıt sisteminin nasıl çalıştığını izlediniz mi? Bendeniz çok izledim. Lisede öğlen tatillerinde Galata Köprüsü üzerinde dolaşırken sık sık üçkâğıtçılara rastlar, durup kenardan bu eğlenceli tiyatroyu seyrederdik. Üçkâğıtçı küçük bir tabla üzerine üç iskambil kâğıdı koyar. İkisi kırmızı yani kupa, biri siyah yani maça. Kâğıtları  hızla hareket ettirir. Siz üç iskambil arasından siyah olanı bulursanız bastırdığınız paranın iki katını alırsınız. Oynatan bu arada bağırır: - Bul karrayı, al parrayı! - Hasan değil basan alıyor aaağbiii! Tezgâhın çevresine şebekenin adamları müşteri veya seyirci gibi sıralanır. Biri sürekli para basmakta ve karayı bulup kazanmaktadır. Seyirciler arasında bulunan saf köylülerin iştahı kabarır. Çünkü kâğıtlar yavaş hareket etmekte karayı herkes görebilmektedir. Para kazanmak kolaydır. Biri paraları desteleyip gider, bir başkası tezgâh başına gelir. O da kazanmaktadır. Tabii o da şebekenin adamıdır. Saf köylü sonunda dayanamaz, o da parayı bastırır. Ve kazanır. Beş lirası 10 lira olur. Para kazanmak kolaydır. 10 lirayı bastırır, para 20 lira olur. Şebekenin seyirci rolü yapan adamları sır verir gibi kulağına fısıldar: “100 lira bastır ağam, fırsatı bu fırsat”. Saf köylü sonunda dayanamaz, 100 lira bastırıverir. O anda iskambiller müthiş bir hızla yer değiştirir. Saf köylü karayı bulamaz. Para badem olur. Teşvikçiler devam eder: “Ağam 100 lira daha bastır, bari paranı kurtar.” Saf köylü ağlamaklı, 100 lira daha bastırır, o da gider. Saf köylü uyanır. Diklenecek olur. Şebekenin adamları koluna girer: “Ağam  çok ses etme, şimdi polis gelir ikinizi de alır götürür, yakanı kurtaramazsın” diye onu sürükleyerek uzaklaştırır. Saf köylü ağlaya ağlaya oradan uzaklaşır. Bu olay durup dururken nereden mi aklımıza geldi? Borsa haberlerini okurken. 108 Çanakkale Zaferi’nin 108. yılında bir anı. İngiliz General C. F. Aspinall Atatürk’ün Çanakkale Savaşı’nda oynadığı rolü bir asker gözüyle şöyle değerlendiriyor: “Tarihte bir tümen komutanının üç farklı yerde vaziyete nüfuz ederek yalnız bir muharebenin değil, aynı zamanda bir seferin akıbetine ve belki bir milletin mukadderatına tesir yapacak vaziyet yaratmasının bir benzerine nadiren tesadüf edilir.” DRAM BİTMEDİ Deprem bölgesinden gelen gazeteci arkadaşımız Sevilay Yılman’a kulak veriyoruz: “Millet olarak ilk günlerde sergilediğimiz o dayanışma yok. Yapılan yardımlar kesilmiş demiyorum ama çok azalmış. Lütfen devam edelim.  Çünkü o bölgede olan insanlar hâlâ evsiz! Bakın… Şu an çadırlarda, konteynerlerde kalan insanların en büyük sıkıntısı hijyen! Bunu sağlayacak deterjan, sabun, şampuan, vs. gibi temizlik ürünlerine çok ihtiyaç var. Konteynerlerde kalanlar için duş sorun değil ama çadırlarda kalanlar için çok büyük sorun. Sürekli banyo yapma imkânı bulamıyor insanlar. İkinci büyük ihtiyaç ise çocuk, kadın ve erkek iç çamaşırı… Bebek bezi, kadınlar için ped… Ve başta kuru gıda olmak üzere, gıda yardımının da kesintisiz bir biçimde devam etmesi gerekiyor. Hatay’da hava ısınmaya başlamış. 25 derecelere vurmuş sıcaklık. Bu yüzden de özellikle çocukları koruma amaçlı şapka, güneş kremi bir ihtiyaç. İnsanlar o ilk günlerde gönderilen kışlık ayakkabılarla, elbiselerle idare ediyor. Şu andan sonra yazlık terlik, ayakkabı, yazlık kıyafetler göndermek lazım. Herkese sesleniyorum buradan… Ülke olarak önceliğimiz deprem yaralarını sarmak ve bölge halkının yeniden hayata tutunup, geleceğini tanzim etmesine yardımcı olmak olmalı. Lütfen unutmayalım ve unutturmayalım.” KAŞAR Migros’un lezzetli bir Trakya kaşarı var. Geçen yıl şubat ayında zam gelmiş, 350 gramlık paket 43 lira olmuştu. Son haftalarda ortadan kayboldu. Dün baktım, yine rafa girmiş. Fiyatı bu defa 92.5 lira olmuş. Kilosu 300 lirayı buluyor. Bir yılda yüzde 110 zam. 1 kilo yoğurt 50 lira oldu. 1 kilo beyaz peynir 200 lira. Bu fiyatlarla vatandaş çoluk çocuğuna sütlü gıda yedirebilir mi? Kadıköy çarşısında ÇİYA’da kelle paça çorbası içelim dedik. 120 lira hesap geldi. Bir lahmacun 50 lira. Üzerine Hacı Bekir Pastanesi’nde bir kahve: 65 lira. Bir ince uçlu kalem aldık: 45 lira. Bir kâğıt mendil 5 lira. Fiyat depreminin jeolojik depremden farkı yok. Aldı başını gidiyor. Seçimden sonra daha da hızlanacağı söyleniyor. Halk altından nasıl kalkacak? TAAHHÜT Türkiye tek yürek kampanyasında 115 milyar lira toplanmıştı. Cumhurbaşkanı Yardımcısı Fuat Oktay, kampanyada taahhüt edilen bağışın 74 milyar liralık bölümünün banka hesaplarına yatırıldığını açıkladı. 41 milyar lira taahhüt edildiği halde yatırılmamış. Çeşitli kişi ve kurumlar TV’de söz verdikleri, reklamlarını yaptıkları halde parayı yatırmamışlar Bir liste yayımlanmalı, parayı verenler belli olmalı, parayı vermeyen kurumların adlarının hizası boş bırakılmalı. Fazla söze gerek yok, bu kadarı yeterli.",https://www.milliyet.com.tr/yazarlar/melih-asik/uckagitcilar-6918881
Melih Aşık,Nerelere geldik,04 Mart 2023,"Şarkıyı bilmeyen yoktur... “Boş vere boş vere ne hale geldik Neredeydik, nerelere geldik.” Bizim hikâyemizin özeti de böyle. 1980 - 90’lar... Tarımda makineleşme hızlanıyor. Topraklar bölünüyor. Enflasyon gelir dengesizliğini büyütüyor. İşsizlik artıyor. PKK terörü azıyor. Köyler yanıyor. Koşullar Anadolu’yu göçe zorluyor. Köyden, kasabadan, taşradan büyük şehirlere göç hızlanıyor. Topraksızlar, işsizler, terörden kaçanlar varoşlara yığılıyor. Kaçak konutlar. Kaçak elektrik. Kaçak su. Kaçak mahalleler. Yasak işler. Hukuk dışı bir çoğunluk devletle çarpışarak varoşlarda tutunmaya çalışıyor. O varoşlar bir süre sonra oy deposu haline geliyor. Belediyeler ister istemez hizmet götürüyor. Kaçak gecekondulara af çıkıyor. Arsa ve konut rantı büyüyor. İmar rüşveti hayat biçimi haline geliyor. Dünün çulsuzları az zamanda siyasi güç haline geliyor. İlçe belediyelerinde varoşların egemenliği kuruluyor. Büyükşehir belediyesinde varoş ağırlığı artıyor. Kent planlamasında söz varoşların eline geçiyor. Kent yağması başını alıp gidiyor. Varoş kültürü büyük siyasete yansıyor. Ülkede değer yargıları değişiyor. Kent kültürü, planlı büyüme, burjuva ahlakı, hukuk, bilim gibi kavramlar geri planda kalıyor. Para ve rant başlıca değer haline geliyor. Siyaset bu değerlere göre şekilleniyor. İktidar çekişmesi bu değerler etrafında dönüyor. Planlı şehirleşme, sağlıklı kentler, sağlam konutlar, sosyal yaşam, saygılı ilişkiler gerilerde kalıyor. Ne diyordu şarkı... “Neredeydik, nerelere geldik...” Üstelik ne çabuk geldik. ÇÜRÜK BETON Kahramanmaraş depremi konut sektörünü de etkiliyor. İstanbul’da yaşayan dostumuz anlatıyor: - Oturduğumuz ev 99 öncesi yapılmış. Eşim depreme yakalanmaktan korkuyordu. Civar illerde konut baktık. Sonunda Bursa’da yeni yapılmış çok katlı bir konut bulduk. Tam satın alma işlemleri başlayacak. Maraş depremi patlak verdi. Yıkılan ve çöken binaların yüzde 20’sinin 99  sonrası inşa edildiği ortaya çıktı. Eşim başladı, “Bizim alacağımız konut yeni ama çökmeyeceği ne malum” demeye. Binaya sağlam mı diye baktıracağız. Ancak bir de zemin sorunu var. Şimdi eşim dâhil, çevremdeki birçok tanıdığım tek veya iki katlı eve çıkmak eğiliminde. Yeni ve yüksek konutlara talep azalacak gibi görünüyor. Bu da ellerindeki daireleri satmakta zorlanan müteahhitleri biraz daha sıkıntıya sokacak. MASA DEVRİLDİ Altılı Masa devrildi devrilecek derken nihayet devrildi. Masa’da son gün Kemal Kılıçdaroğlu’nun adaylığına 4 aday olumlu görüş verirken, Meral Akşener “Ekrem İmamoğlu ya da Mansur Yavaş” adında ısrar etti. Kılıçdaroğlu o isimleri kabul etmeyince ortam gerildi. Akşener, dün partisinin Genel İdare Kurulu toplantısının ardından zehir zemberek açıklamalar yaparak özellikle CHP’ye ağır suçlamalar yöneltti: “Altılı Masa artık millet iradesini kararlarına yansıtma kabiliyetini kaybetmiştir. Bu masa tek bir adayın tasdiki haline çalışan noter masasına dönüşmüştür” dedi: Meral Hanım, Mansur Yavaş ve Ekrem İmamoğlu’na da çağrı yaparak, - Milletimiz sizi göreve çağırıyor, dedi. Söylenti o ki İYİ Parti cumhurbaşkanlığı seçiminde Mansur Yavaş ve Ekrem İmamoğlu’nu da seferber edecek, cumhurbaşkanlığı yarışında Kemal Bey’in karşısına muhtemelen Ekrem İmamoğlu’nu çıkaracaktır. Kemal Bey’e gelince... En baştan kendi cumhurbaşkanı adaylığını ilan ederek diğer partileri peşine takmak yerine Altılı Masa yöntemiyle işleri bu noktaya taşımanın yanlışlığını sonunda görmüş olmalı. Gördü ama iş işten geçtikten sonra gördü. Cumhurbaşkanlığı yarışında oyları bölünen muhalefetin seçimi kazanması böylece bir hayli zora girdi. BİR ZAMANLAR HATAY HATAY, 1970’ler... Nasıl da planlı, düzgün bir şehir. Köprü ve yollar şehir meydanına açılıyor. Caddeler geniş ve cetvelle çizilmiş gibi. Meclis, meydana bakıyor. Yanı başında Asi Nehri sakin akıyor. Beton devri başlamadan önce bir cennet şehir. O Hatay artık sadece fotoğraflarda kaldı.",https://www.milliyet.com.tr/yazarlar/melih-asik/nerelere-geldik-6912168
Melih Aşık,Sular seller,16 Mart 2023,"Ülkenin bir yanını sular seller götürüyor. Bir kez daha üzülüyoruz. Marmara Bölgesi ve İstanbul ise kuraklık ve susuzluğun eşiğinde. Kış biterken barajlar beklenen doluluk oranına hâlâ ulaşmadı. İklim uzmanı Prof. Murat Türkeş’e göre: . Ülkenin büyük bölümü kasım ayından bu yana çok sınırlı yağış aldı. . Temmuz ayına doğru sulama suyu ihtiyacımız daha da belirginleşecek. Tahıllarda şu an durum idare edilebilir ama bol su isteyen sebze ve meyvelerde yaz aylarında sorun büyük olacak. . Türkiye toprağa düşen her damla suya sahip çıkmalı. Bu uyarılar sık sık yapıldığı halde yağmur sularını biriktirme konusunda pek somut adım atıldığını görmüyoruz İstanbul’da durum kritik. İSKİ kuraklık haberleri verirken su tasarrufu çağrısı yapıyor. . Tıraş olurken veya diş fırçalarken musluğu kapatın. . Duş yaparken suyu açık tutmayın. . Duş süresini kısaltın. . Sebze ve meyveleri bir kap içinde yıkayın. . Arabalarınızı kova ve fırçayla yıkayın. . Ev dışındaki su kaçaklarını İSKİ’ye acele bildirin, vs... İSKİ tasarruf çağrısı yapıyor ama bunu ancak internet sitesine bakanlar görüyor. Oysa tasarruf çağrıları gazetelerde, televizyonlarda, bilbordlarda etkili görüntülerle yapılmalı. Halkı etkilemeli. Boşa akıp giden yağmur sularını tutmak için de her alanda yatırım gerekir. Bunları konuşuyoruz ama gereğini yapmıyoruz. KATILIM Yüksek Seçim Kurulu bağımsız milletvekili ve bağımsız Cumhurbaşkanı adayı olmanın ücretlerini açıkladı. Bağımsız milletvekili adayı olmak isteyenler 55 bin 598 lira... Cumhurbaşkanı adayı olmak isteyenler Maliye veznesine  555 bin 980 lira yatıracaklar. Cumhurbaşkanı adayı olmak isteyenlere tanınan süre bir haftadan daha az. Başvuruların 20 Mart akşamına kadar yapılması gerekiyor. Bu düzenin adına katılımcı demokrasi diyoruz ama... Bu katılımın bedeli de öyle pek altından kalkılır gibi değil. Cumhurbaşkanı adaylığı için 555 bin 980 lira vermek de yetmiyor. Ayrıca 100 bin imza toplayacaksınız. Vatandaşlar yukarıdaki rakamların neye göre saptandığını da ayrıca merak ediyor. Neden 556 bin lira değil 555 bin 980 lira mesela? Küsuratlı rakamlar, o konu üzerinde çok ince düşünüldüğünü mü gösterir? LEYDİ Demir Leydi deyimi bizde iyi çağrışımlar yapar. Siyasette ve iş hayatında dik duran, sert, kararlı, ilkeli hanımlar için kullanılır. Demir Leydi (Iron Lady), malumunuz, eski İngiliz Başbakanı Margaret Thatcher’a yakıştırılan unvandı. Bize de oradan geldi. İngiltere’de yaşayan meslektaşımız Mustafa Kemal Erdemol bir düzeltme yapıyor. Bu deyimin sandığımızdan farklı anlam taşıdığını hatırlatarak diyor ki: “... Thatcher’a ‘Demir Leydi’ sıfatını takanlar İngilizler değildi. İlk kez, Sovyet Sosyalist Cumhuriyetler Birliği (SSCB) basınında hakaret anlamında kullanıldı bu ifade. ‘Kalın kafalı, iknaya kapalı, ruhsuz’ anlamları yüklenerek kullanıldı. SSCB hakkında ileri geri konuşan Thatcher’a Sovyet medyası, politikasındaki soğukluğunu kadınlığıyla birleştirerek ‘Demir Leydi’ sıfatını yakıştırmıştı.” SİYASET GÜNLÜK Siyasette partilerin iki ilkesi vardır. Bir: kendini övmek, iki: rakibi eleştirmek Şu sıralarda Cumhur İttifakı CHP’yi HDP ile ilişki kurmakla, CHP ise AKP’yi Hüda Par ile ittifaka yönelmekle suçlamakta. Kişisel ahlak ölçülerinden bakınca siyasi partileri anlamak ve yorumlamak güçleşir. Çünkü siyasetin (özellikle bizdeki şeklinin) farklı kuralları vardır. Dr. Kaan Arslanoğlu onları “Politik Psikoloji” adlı kitabında anlatıyor. . Siyaset daima felsefeyi ve etiği yolundan kovmaya, kendi kurallarını işletmeye çalışır. . Siyaset günlük işler peşinde koşar, pratik ve faydacıdır. O yüzde sıklıkla ilkesiz ittifaklara gidilir, sıklıkla ilkeler değiştirilir ya da günlük gereksinimlere göre yeniden yorumlanır. . Uzun dönemli sağlam duruşlar kısa vadeli güçlenme hesaplarına rahatlıkla kurban edilir. . Siyasette iyi, doğru yoktur; bugün için faydalı, bugün için güçlendirici vardır. . Siyaset yapan insanların büyük bölümünün kafası derinlikli konulara, etik değerlere çalışmaz, yalnızca belli bir kanaldaki mücadeleye çalışır. . O yüzden günübirlikçi, kendini güçlü gösteren ve ilkeleri çiğneyebilen liderler her türlü örgütte taban tarafından ötekilere yeğlenir. . Aldatmaca-kandırmaca siyasette güç ve taraftar toplamanın hâlâ en etkili yollarındandır. SONUÇ: Siyasetin bu hali de yine seçmen tercihi sonucudur. SORGU Deprem bekleyen İstanbul’da yaşayan vatandaşlara kimi basit sorular: - Bir depremde hangi toplanma alanına gideceğinizi biliyor musunuz? - O alanı gidip gördünüz mü? Toplanmaya müsait mi? - Alanda kısa süreli barınmaya elverişli kurulum, en azından bir su vanası var mı? Cevabınız hayırsa bu konularda talepte bulunmayı düşünüyor musunuz? - Talep için nereye başvuracağınızı biliyor musunuz?",https://www.milliyet.com.tr/yazarlar/melih-asik/sular-seller-6917863
Melih Aşık,Fikir meydanı,02 Mart 2023,"İstanbul’da meydana gelebilecek depremle ilgili neler yapılmalı? Yapılacak çok şey var tabii. Okurumuz Enver Arslan şu hatırlatmada bulunuyor: “ İstanbul’daki askeri kışlalar aynen muhafaza edilmeli, Bu kışlalarda, deprem için birlikler olmalı, bu kışlalar aynı zamanda deprem barınma alanı (ve boğaz savunması için kullanılacağından mutlaka korunmalı) olarak; çadır / konteyner kenti için altyapısı hazırlanmalı (tuvaletler/ banyolar/ kullanma ve içme suyu sistemleri), Kışlanın mutfağı büyütülmeli veya ayrı mutfak yapılmalı, sahra hastanesi kurulmalı, Kışladaki askerler hafif teçhizatlı olmalıdır. Bu askerler kurtarma, emniyete alma (saraylar, kamu binaları, önemli diğer yerler), tahliye, ilk yardım, gibi konularda yardımcı olmalıdır. Bir başka okurumuz, Sezai Arsal yazıyor: “İstanbul Büyükşehir Belediyesi yaklaşık iki yıl önce bir toplanma alanları haritası hazırladı. Bu haritalar muhtarlıklara dağıtıldı. Genelde çocuk parkları, okul bahçeleri gibi yerler toplanma alanı olarak işaretlenmişti. Ancak bizim için ayırılan toplanma alanına gidince gördük ki bir depremde üzerimize binalar yıkılabilir. Ayrıca en basitinden su ve tuvalet ihtiyacının nasıl giderileceği belli değildi. Bence toplanma ve geçici barınma alanları yeniden belirlenmeli, bu alanlara acil ihtiyacı karşılayacak donanımlar eklenmeli.” Oyuncak Beşiktaş ile Antalya arasında oynanan dostluk maçında tribünleri dolduran seyirciler sahaya binlerce oyuncak fırlattı. Bez bebekler, peluş ayılar, tavşanlar, sincaplar, daha neler neler… Deprem bölgesinin çocuklarına yönelik bu sevgi seli olağanüstü bir görsel şölen oluşturdu. Aynı şekilde, Brüksel’de oynanan Belçika-Türkiye milli basket maçında tribünleri dolduran binlerce gurbetçimiz oyunun 4. dakika 16. saniyesinde sahaya yüzlerce siyah kaşkol ve bere attı. Bu da duygusal bir gösteri olarak göz yaşartıcıydı. Bu şölenlere diyecek yok. Ancak sosyolog Alptekin Gündüz küçük bir ayrıntıya değiniyor: Acaba tozlu terli alanlara atılan bu oyuncak veya kaşkoller depremzedelerin eline geçmeden önce temizleniyor, dezenfekte ediliyor mu? Bu konuda bilgi aradık, bulamadık. Acaba bu armağanların depremzedelere belki daha az gösterişli ama daha temiz şekilde iletilmesi mümkün olamaz mı? Jeolog Alman Federal Demiryolları (Bundesbahn) Berlin ile Hannover arasında sefer yapan trene “Leopold Von Buch” adını vermiş. Kimdir Von Buch? Almanya’da 1774-1853 tarihleri arasında yaşamış bir bilim adamı. Bir jeolog. Bilime katkıları 200 yıl unutulmamış, bir tren hattına adı verilerek ünü gelecek nesillere aktarılmış. Batı’da bilim adamları bu şekilde onurlandırılıyor. Bizde durum farklı. Bu satırlar yazılırken yer bilimci Prof. Ahmet Ercan’ın gözaltına alındığı haberini okuduk gazetelerde. Depremlerle ilgili görüşlerini dinliyor, yararlanıyorduk. Attığı bir tweet yüzünden ifadeye çağırılmış. İfadesi sessizce alınabilecekken gözaltına alındığı devlet ajansından haber olarak geçildi, adı tüm ülkeye duyuruldu. Neyse ki sonradan serbest bırakıldı. Farklı bir ülkede yaşıyoruz. Sarraf Kaçak yapılanmaya bir örnek daha. İstanbul Büyükşehir Belediye Meclis eski üyesi Hüseyin Sağ 2015 yılında Boğaz’daki kaçak katları nedeniyle Rıza Sarraf aleyhinde suç duyurusunda bulunmuş. Diyor ki: “Her iki dava 8 yıldır devam ediyor. Anadolu Adliyesi’ne senede dört defa giderek davaları izliyorum. Duruşma başlıyor. Rıza Sarraf’ın adresinin bulunması için ABD’ye yazılan yazının cevabı gelmediği gerekçesiyle erteleniyor. Yakında zaman aşımı olacak. Galiba o bekleniyor. Sözcü gazetesi Rıza Sarraf’ın ABD kimliğini, adresini, şirketini yayınladı. Ama mahkeme bir türlü bulamıyor!” Bu arada Sarraf’ın Boğaz’daki her iki kaçak yalısı hakkında iki yıldır yıkım kararı var. Ancak İBB ihale tamamlanmadığı gerekçesiyle yıkımı gerçekleştirmiyor. Kaçaklar 8 yıldır yerinde duruyor.",https://www.milliyet.com.tr/yazarlar/melih-asik/fikir-meydani-6911191
Melih Aşık,Tıp Bayramı,14 Mart 2023,"Bugün 14 Mart Tıp Bayramı. 14 Mart 1827, II. Mahmut döneminde, ilk modern tıp eğitiminin başladığı Tıphane-i Amire’nin kuruluş tarihidir. İlk kutlama, 1919 yılının 14 Mart’ında işgal altındaki İstanbul’da gerçekleşmiştir. O gün, tıp okulu öğrencileri 3. sınıf öğrencisi Hikmet Boran’ın önderliğinde işgali protesto için toplandılar. İlk kutlama tıp öğrencilerinin işgale başkaldırısı şeklinde oldu. Cumhuriyet kurulduğunda ülke salgın hastalıktan kavruluyordu. Cumhuriyet yönetimi koruyucu hekimliği ve salgınları bitirmeyi benimsedi. İlk önemli kuruluş Hıfzıssıhha Enstitüsü oldu. Bu kuruluş salgın hastalıklara karşı aşı üretecek, sonraları ilaç ruhsatlarını verecek, su ve gıda kontrollerini yapacaktır.  Dr. Refik Saydam’ın öncülüğünde kurulan enstitü, 1931’de BCG (verem) aşısını, 1932’de tüm serumları, 1933’te kuduz aşısını, 1934’te çiçek aşısını, 1942’de tifüs aşısını ve akrep serumunu, 1947’de ağızdan BCG aşısını, 1956’da tetanos aşısını üretti. *** Cumhuriyet’in halkın ve özellikle çocukların sağlığına ilgisini rahmetli Ali Nejat Ölçen’in bir anısıyla örnekleyelim... “Sivas ilinin Kangal ilçesinde ilkokulun üçüncü sınıfındaydık. 1932-33 döneminde bir gün, beyaz, uzun gömlekli iki kişi atlarıyla geldiler. Hepimizi teker teker bahçeye çıkardılar ve uzaktaki duvara astıkları büyük perdede gittikçe küçülen harfleri okumamızı istediler. En sondaki ‘z’ harfi çok küçüktü. Sonra da atlarına binip gittiler. Sivas’tan gelmişlerdi. Hekim olmalıydılar. Okula bir ay sonra gönderdikleri küçük paketin içinden siyah çerçeveli dört gözlük çıkmıştı. O gözlüklere ilişik pusulada dört öğrencinin adı yazılıydı. Onlar uzağı göremeyen öğrencilerdi.” AYŞEGÜL SARICA Piyanist Ayşegül Sarıca vefat etti. Dünya çapındaki bu piyano sanatçımız ne mutlu bize ki aynı zamanda komşumuzdu. Moda Caddesi’nde, Sarıca Köşkü olarak anılan taş köşkte doğmuştu. Orada oturmazdı ama hemen her gün ders vermek için gelir, üçüncü kata çıkar, piyanosunun başında öğrencileriyle buluşurdu. Zaman zaman köşkün önünde rastlaşır, hal hatır sorardık. Ayşegül Hanım’ın öğrencilere ders vermek için köşke gelmesi, 80’li yaşlarda hâlâ her gün köşkün merdivenlerini tırmanması bazılarına garip görünürdü. Ablası da 90’lı yaşlara kadar köşkte yaşamış, yürüyemez hale geldiğinde bile Köşkü terk etmemişti. Çünkü onlar o köşkte doğmuştu. İnsan doğduğu, büyüdüğü mekânı terk edemiyor... Bir gün oğlu Osman Diyarbekirli ile sohbet ederken sordum: - Siz piyano çalmasını biliyor musunuz? - Bilmiyorum, dedi. - Aa neden? - Biz küçükken hep annemi özlerdik. Sorup aradığımızda annem hep konser turnelerinde olurdu. Sanıyorum bizi annemden ayırdığı için piyanoya karşı tepki oluştu bizde. Kız kardeşim de bilmez. Sanat yolunda ilerlemek, dünya çapında bir müzisyen olmak insanın hem kendisine hem yakınlarına böyle bedeller yüklüyor. Büyük özverilere katlanmak gerekiyor. Ayşegül Sarıca, ardında güzel sesler, güzel duygular, güzel çocuklar, torunlar, öğrenciler bırakarak, aramızdan ayrıldı. Saygılar ve alkışlarla... TİP Türkiye İşçi Partisi Genel Başkanı Erkan Baş, Cumhuriyet’teki röportajında yeni bir sistem önerisi yapıyor: “Öyle bir sistem kuralım ki milletvekilliği profesyonel bir iş olmaktan çıksın. Yaptığınız iş neyse, vekillik ona ek bir toplumsal sorumluluk olarak tanımlansın. Milletvekili illa maaş alacaksa son çalıştığı iş yerindeki maaşı neyse onu alsın.” Bu önerinin gerçek olma şansı olmasa da kulağa hoş geliyor. ELAZIĞ Elazığ Atatürk Stadyumu 2018 yılında yıkıldı, yerine yenisi yapıldı. Yeni stat yakında hizmete girecek. Bu arada stadın adındaki Atatürk çıkarıldı, tepeye Elazığ Stadyumu tabelası asıldı. CHP Elazığ Milletvekili Gürsel Erol, sosyal medyada duruma tepki göstererek şu açıklamayı yaptı: “Biraz önce Gençlik ve Spor Bakanı Dr. Mehmet Kasapoğlu ile telefonda görüştüm. Elazığ Stadyumu ile ilgili verdiğim bilgiler doğrultusunda inceleme başlatıp sürecin takipçisi olacağını ifade ettiler.” Sonucu biz de merakla bekliyoruz. ÇEK Yaşadığımız deprem felaketi yüzünden çok sayıda çocuk anasını, babasını kaybedip yetim, öksüz kalmış durumda. Anlaşılan böyle dönemler için var olan devletin Çocuk Esirgeme Kurumu bütün çocukları bünyesine alacak imkânlara sahip değildir. Anasız babasız kalan çocuklar ülkemizin geleceği. Bunların en iyi ve en sağlıklı ortamlarda bakılmaları, yaşamlarını sürdürmeleri, eğitim almaları yaşadıkları psikolojik travmanın etkilerinden kurtulmaları gerekir. Diyeceğimiz, Çocuk Esirgeme Kurumu güçlendirilmeli, büyük bir hızla, yeterli sayı ve miktarda  altyapı ile personele kavuşturulmalı. İhmallerin günahı çocuklara yüklenmemeli.",https://www.milliyet.com.tr/yazarlar/melih-asik/tip-bayrami-6916756
Melih Aşık,Zor denklem,28 Şubat 2023,"Yaklaşan İstanbul depremi için çok bilinmeyenli ya da çok bilinenli bir denklem var karşımızda. İBB açıklamalarına göre, şehirde 90 bin ağır hasarlı bina var. Bu yapılarda toplam 1.5 milyon insan yaşıyor. Büyüklüğü 7’yi aşan bir depremde bu binaların çökeceğini içinde yaşayanlar da biliyor. Devlet ve belediyeler de biliyor. Ve bu noktada koca bir imkânsızlık devreye giriyor. Bu 1.5 milyon insan ne evlerini güçlendirecek veya yıkıp yeniden yaptıracak maddi imkana sahiptir ne geçici de olsa kiraya çıkacak paraları vardır. Ne bu sayıda kiralık konut mevcuttur ne de kimse onlara bunun için beş kuruş kredi vermektedir. Bu insanlar için (bir kara mizah olarak) bilimin yanılması için dua etmekten başka çare kalmamaktadır. Peki, beklerken yapılacak hiçbir şey yok mu? Pekâlâ var. Öncelikle bir deprem bakanlığı kurmak. Yabancılara konut satışını durdurmak. İstanbul’a göçü mümkün olduğunca önlemek. İstanbul’dan dışarı göçü teşvik edici önlemler almak. Depremden sağ ve yaralı kurtulacak yurttaşlara ilk yardım ulaştıracak planları yapmak. Karadan ve denizden tahliye planlarını hazırlamak. Gaz ve elektriği de anında kesecek bir erken uyarı sistemi geliştirmek. Bunların şimdiden planlanması şart. Tabii bu planlama için ilgili bakanlıklar ile belediyelerin birlikte çalışması şart. Bu da karşımızda duran bir başka mesele. LİMANDA YANGIN Deprem sırasında İskenderun Limanı’nda üst üste dizilmiş konteynerler devrildi ve yanıcı maddeler aniden alev aldı. Yangının ikinci günü, yani 7 Şubat’ta karadan ve havadan müdahale edildiği, Türk Silahlı Kuvvetleri’nin de söndürme çalışmalarına katıldığı haberleri ajanslara yansıdı. Aynı gün Rusya’nın TASS ajansı, İskenderun’daki yangına müdahale için Türkiye’nin yardım istediğini, BE 200 jet yangın söndürme uçağının Rusya Acil Durumlar Bakanlığı tarafından Türkiye’ye gönderildiğini bildirdi. Rusya’dan 9 Şubat’ta gelen açıklamada yangını BE 200 uçaklarının söndürdüğü bildirildi. Ankara, yangının 10 Şubat günü (yani 5’inci gün) tamamen söndüğünü açıkladı. TSK’ya gelince. Geçen yıl başında Orman Bakanlığı ile TSK arasında çok yararlı bir anlaşma imzalandı. Bu anlaşmaya göre, TSK orman yangınlarında yedek güç olarak hareket edecekti. 2 adet C 130 uçağı ile 18 helikopter bu görevle donatılacak ve Kayseri’de konuşlanacaktı. Nitekim son Marmaris yangınında TSK’ya bağlı hava araçları da başarıyla görev yaptılar. İskenderun’da TSK imkânlarından ne ölçüde yararlanıldı, bilmiyoruz. Bir muhtemel İstanbul depreminde büyük yangınlar da görülebilir. Bu yangınlarda etkili bir hava söndürme gücü gerekebilir. Hızlı ve etkili müdahale için kendi imkânlarımızı geliştirmek zorundayız. İskenderun dersi bunu gösterdi. İHTİMAL Yıllar önce bir gün rahmetli Tarık Minkari hocamız ile sohbet ediyoruz. Ben okuduğum bir haberi naklettim kendisine: - Bir paket sigaranın 20 yılda yüzde 10 oranında kansere yol açtığı bilimsel olarak ispatlanmış hocam. - Eee… - İngiliz doktorlar arasında sigara içenlerin oranı bu yüzden yüzde 1’e düşmüş… - Eee? - Türkiye’de ise doktorların yüzde 40’ı hâlâ sigara içiyormuş. - Peki? - Yani hocam, siz bu durumu nasıl yorumluyorsunuz? Sevgili Tarık Hoca dedi ki: - İngiliz doktor yüzde 10 ihtimalle kanser olurum diye sigarayı bırakır. Türk doktor yüzde 90 ihtimalle kanser olmam diye sigaraya devam eder. Mesele bundan ibarettir. P P P Bizim bilimsel bulgulara bakışımız aşağı yukarı hep böyle. Örneğin, kimimiz İstanbul’da 7 yılda yüzde 70 ihtimalle deprem olacak diye endişeli. Kimimiz “Demek ki yüzde 30 ihtimalle olmayacak” rahatlığı içinde. BAĞIŞLAR Yurt dışında, Türkiye’nin de üye olduğu uluslararası bir kuruluşta çalışan dostumuz telefonda: - Bizim kuruluşta çalışanlar da deprem için bir yardım kampanyası düzenlediler, bir miktar para toplandı diyor. - Çok güzel. - Parayı nereye gönderelim diye bana sordular, bir yanıt veremedim sen ne dersin? Hiç düşünmeden cevap verebilmeyi isterdim. Ama veremedim: - Araştırayım, diyerek telefonu kapattım. Para bağışı kabul eden yardım kuruluşlarına bir güvensizliğin olduğu herkesçe biliniyor. Bu güvensizlik azalmıyor, artıyor üstelik. Bu kuruluşların güven kazanması için tek yol var: Bağımsız denetçilere incelettirmek. Nereden kaç para geliyor, nereye gidiyor? Bağışçıların isimleri. Paranın harcandığı alanlar. Yöneticilerin maaşları, vs. Bunlar şeffaf hale getirilirse güven az veya çok sağlanacaktır.",https://www.milliyet.com.tr/yazarlar/melih-asik/zor-denklem-6910071
Melih Aşık,Dört uzun gün!,07 Mart 2023,"Meral Akşener 2 Mart toplantısının ardından zehir zemberek bir açıklama yaparak Altılı Masa ile köprüleri attı. Attı ama ummadığı kadar yoğun baskı altında kaldı. Derken dün ağır bir şart koşarak masaya dönme kararı aldı: “Ekrem İmamoğlu ve Mansur Yavaş yetkili Cumhurbaşkanı yardımcısı olsunlar. Kritik kararlara imza atsınlar...” Akşener’in önerisi Kemal Kılıçdaroğlu ve Altılı Masa’da kabul edilir mi, edilmez mi? Bu satırlar yazılırken henüz belli değildi... Ancak hemen akla gelen şudur… Meral hanım, Kemal beyin cumhurbaşkanı adaylığında ısrar edeceğini, Yavaş veya İmamoğlu’nun adaylığını kabul etmeyeceğini 2 Mart toplantısı öncesi biliyordu. Böyle bir B planı var idiyse... Bunu 2 Mart toplantısında Masa’da dile getirmesi gerekmez miydi? Anlaşılan bu plan yeni üretildi... Meral Hanım, iki belediye başkanının yönetime alınmasında neden bu kadar ısrar ediyor. Akademisyen Fatih Yaşlı 2 Mart toplantısı öncesi şöyle bir yorum yapmıştı: “Kutsal ittifak, Kemal Beyin Cumhurbaşkanı olduğu bir konjonktürde, mevcut statükonun sorgulanma ve hatta çatırdama ihtimalinden korkuyor, bu yüzden ya sermayeyle derdi olmayacak ANAP kökenli müteahhit İmamoğlu’nu ya da Türk sağının bağrından kopup gelen ülkücü Mansur Yavaş’ı aday olarak görmek istiyor.” Sonunda Meral Hanım’ın talepleri kabul edildi... Kılıçdaroğlu da aday seçilerek muradına erdi ve süreç tatlıya bağlandı. UNUTMA Kahramanmaraş depreminin vurduğu 11 kentte 15 milyon insan hâlâ felaketi yaşıyor. Kimi akraba yanında, kimi öğrenci yurtlarında, kimi yolcu gemisinde, kimi otel köşesinde eski hayatlarına dönecekleri günleri bekliyorlar. Hepsinin hâlâ her türlü yardıma ihtiyacı var. Her bir savaş koşullarında yaşıyor. Onları unutmayalım… Unutturmayalım… Unutturmayalım… SOĞUKTAKİ ADAM Resimdeki arkadaş bizim seyyar manav Aptullah kardeşimiz. Her gün Moda’da Lütfü Bey ile Zeki Üngör Sokak’ın kesiştiği yerde durur, mevsim meyvelerini satar. Birkaç kilo ayva, birkaç kilo elma, armut, portakal, mandalina, muz bulunur arabasında. İşini aksatmaz. Sıcaklık sıfıra yaklaştığı günlerde de orada, arabasının başındadır. Bizler soğukta donmamak için koştura koştura eve giderken, o sırtında eski ve ince bir montla, günde en az 7 saat bir heykel sabrı ve sessizliğiyle orada durur. Müşteri bekler. Birkaç kilo mandalina, birkaç kilo elma satarsa  satar. Akşam evin yolunu tutar. Bu ülkede insanın emeği ve namusuyla para kazanması kolay mıdır, zor mu? Fırsat olur da karşı kaldırımda durup Aptullah kardeşimizi beş on dakika izlerseniz sorunun cevabını şıp diye bulursunuz. GEVEZE Bendeniz her türlü yasağa karşıyım. Ancak mümkün olsa da internet ve ekranlardaki deprem gevezelikleri yasaklansa, bunu bütün kalbimle desteklerim. Her gün her gece… Kendisini yer bilimci falan diye tanıtan birtakım adamlar ekranlardan halka korku salıyor. Her gün yeni tehlikelerden söz ediyorlar. Deprem konusunda söylenecek olanlar tek cümlede başlar ve biter. “Bir deprem olacaktır ama zamanı belli değildir.” Bunu söylemek yerine endişe verici kavramlar üretiliyor, sağlam eve çıkma umudu olmayan milyonlarca insanın psikolojisiyle oynanıyor, korkular tazeleniyor. İnsanlar kentte ölüme mahkûm canlılar gibi dolaşıyor. Ekranlarda her gece fay haritaları, deprem senaryoları verilirken nedense bir depremde nasıl korunacağı, nasıl ayakta kalınacağı, deprem sonrası kurtarma planları falan konuşulmuyor. Çünkü halkı korkutmak daha fazla reyting yapıyor. Ayıptır.  İnsanlara yazıktır. YALNIZ Tarihçi İlber Ortaylı dostumuz önemli bir konuya değinmiş. Demiş ki: “İyi düşünmek için esasen yalnız kalmak gerekir. Bu temel şarttır, yalnız kalmayı bilmek gerekir. Yalnız kalmayı bilmeyen milletlerden fazla bir şey çıkmaz. Meselâ iyi düşünür çıkmaz. Maalesef biz Türklerin böyle bir kabiliyeti yok, bu yüzden de bizden iyi düşünür pek çıkmıyor. Aptal olduğumuz için mi? Estağfurullah. Ama şu var; Türk yalnız kalamaz, milletimizde böyle bir huy yoktur. Beraber ders çalışır, beraber yazı yazar, beraber gezmeye gider, beraber aylaklık eder… Ben insanlara yalnız kalmayı öğrenmelerini öneriyorum. Yalnız kalmayı bilmek iyidir, önemlidir. Türkiye gibi bir yerde avantajdır.” Sahi biz yalnızlıktan neden korkuyoruz? Bir sebebi de kendi kendimizle baş başa kalmaktan sıkıldığımız için olabilir mi?",https://www.milliyet.com.tr/yazarlar/melih-asik/dort-uzun-gun-6913437
Melih Aşık,Stalin üzerine,11 Mart 2023,"Sovyetler Birliği eski lideri Jozef Stalin ölümünün 70’inci yılı (5 Mart 1953) nedeniyle yine gündemde. Stalin yıllardır milyonlarca insanın katili zalim bir diktatör olarak anılır. Türkiye’de de böyle tanınır. Moskova, İkinci Dünya Savaşı sonrasında Türkiye’yi tehdit ettiği, Boğazlardan üs istediği söylentisiyle ülkenin kaderinde birinci derecede rol oynamış, Türkiye’nin hızla Batı dünyasına yönelmesine yol açmıştır. Yaratılan korkuyla içerde sol siyaset sürekli ezilmiş, ABD’ye üsler verilmiş, NATO’ya girilmiştir. O giriş. Tarih böyle mi işlemiştir? Atatürk’ün 1925 - 38 yılları arasındaki Dışişleri Bakanı Tevfik Rüştü Aras anılarında, ‘‘Sovyetlerin toprak talepleri Molotof’un budalalığıdır, Stalin Türk dostluğuna önem verirdi, ciddi olsaydı en güçlü olduğu o dönemde bu tehdidi gerçeğe dönüştürürdü’’, diyor... Atatürk döneminde Stalin ile özellikle ekonomide sıkı ilişkiler kurulmuş, Karabük Demir Çelik, Nazilli Basma, Ereğli Bez, Malatya Dokuma, Bursa Yün İpliği, Gemlik İpek, İzmit Kağıt, İstanbul Cam, Keçiborlu Kükürt, Zonguldak Antrasit tesisleri Sovyet teknik ve mali yardımıyla kurulmuştur. Stalin dönemi bütün dünyada yeniden değerlendiriyor. Rusya’da yapılan anketlerde artık Stalin en önemli şahsiyet olarak çıkıyor. Lenin ve Putin daha sonra geliyor. Türkiye’nin de kaderini çizen “Sovyetler üs ve toprak istedi” hikayesini yeniden tarih masasına yatırması, gerçekten ciddi bir tehdit miydi yoksa Batı’ya yaslanmak için bahane mi üretildi sorusunu aydınlatması gerekir. YAKOV Stalin’in oğlu Yakov’un öyküsü de başlı başına bir dramdır. Stalin’in dört oğlunun en büyüğü olan Yakov, orduya girmiş, teğmen olmuş, Smolensk muharebesinde Almanlara esir düşmüştür. Almanlar Yakov’u babası aleyhine konuşturmaya ve onun aleyhinde propaganda yapmaya çalışmış, ancak başarılı olamamışlar. Almanlar bunun üzerine Stalin’e bir teklifte bulunuyor. Oğlu ile Sovyetler’in elinde esir bulunan Mareşal Paulus’un takasını öneriyorlar. Hitler’in yanıtı “Bir teğmen karşılığında bir mareşali vermem” olmuş. Bir başka söylentiye göre, Stalin binlerce Rus genci esir dururken oğlunu kurtarmayı hakkaniyetli bulmamış. Yakov bir süre sonra sachsenhausen esir kampında (kaçarken veya tartışma sonucu) bir Alman askeri tarafından vurularak öldürülmüş. ÇADIR CHP Milletvekili Mehmet Güzelmansur TBMM’de yaptığı konuşmada Hatay’da yıkık, acil yıkılacak ve hasarlı olduğu için girilemeyecek konut sayısının 302 bin olduğunu belirterek şunları söylüyor: “Hatay’da biliyorsunuz şu ana kadar yaklaşık 100 bin çadır dağıtıldı ama Hatay’daki evsiz kalmış hane sayısı 302 bin, yani acilen bizim 200 bin çadıra ihtiyacımız var. “ Hatay’ın çadır ihtiyacı için seferber olmalıyız. TARİHE SAYGI Topkapı Sarayı’nı 1924 tarihinde müze olarak halka açan Atatürk’ün tarihe olan saygısına küçük bir örnek. Prof. Celal Şengör “Bir Toplum Neden İntihar Eder” adlı kitabında anlatıyor: “Padişah III. Murad Topkapı Sarayı’nda bulunan dünyanın en eski üç Batlamyüs el yazmasından biri olan muhteşem eserin cildindeki ziynet taşlarını alabilmek için cildi söktürmüş ve yazmayı bir daha da ciltletmemiş! Bu muhteşem eser bu nedenle günümüze pek feci bir halde ulaşabilmiş. Geri kalanın restore edilip kurtarılmasını da Atatürk’e borçluyuz. Zira Prof. Adolf Deismann tesadüfen Topkapı’nın entelektüel enkazı arasında bu önemli eseri 1929’da keşfedip Atatürk’e haber verilmesini sağlayınca, Atatürk derhal zamanın en önemli eski yazma restoratörü olan, Berlin Üniversitesi profesörlerinden Hugo Ibscher’i çağırtarak bu tarihi eseri restore ettirmiş.” SUSMA, KONUŞ Siyasetçi veya destekçisine olağan bir soru soruyorsunuz. Eğer cevap vermekte zorlanacaksa: - Efendim, eleştirinin sırası değil diye üzerinize geliyor. Küçük bir uyarı ya da hatırlatma bile eleştiri sayılıyor. Eleştiriden köşe bucak kaçılıyor. Oysa bakın, ne diyor Fransız düşünürü Montaigne: “Görüş ayrılıkları, çatışmalar, beni ne küçük düşürür ne de yıldırır. Yalnızca uyarır ve beynimi kışkırtır. Biri bize karşı çıktığında doğru söyleyip söylemediğine bakmaz, pençelerimizi gösteririz. Ben, aslında dostlarımın görüşlerini, neye mal olursa olsun, açık yürekle sergilemelerini, hatta katı, tırmalayıcı, yırtıcı olmalarını isterim. Tıpkı kanatıcı ısırıklar, tırmalamalar isteyen aşklar gibi. Eğer görüşler, yapmacık, dostça, korkakça olursa, güçlü, soylu ve inandırıcı olmaz. Nitekim ‘çatışmadan tartışılamaz.’ “ Cicero diyor ki “Bana çatıldığında öfkem değil, dikkatim uyanır; benimle çatışıp çelişene, bana öğretene doğru yönelirim. Kimin elinde doğruyu görsem sevinir, bayram ederim, okşarım, yenik silahlarımı ona teslim ederim. Bana zarar verse bile, bana katkıda bulunmaları için beni eleştirenlerin yürekli olmalarını sağlarım. Bundan da zevk alırım.” Eleştireni susturmak yerine yüreklendirmek, ondan ders almayı bilmek. Yücelik budur.",https://www.milliyet.com.tr/yazarlar/melih-asik/stalin-uzerine-6915521
Melih Aşık,Malezya’da özlem,09 Mart 2023,"Dünya Kadınlar Günü kutlandı. Kadınlarımızın en azından bugünü gülerek, eğlenerek, ağız tadıyla kutlamasını dilerken… Kitaplığımızdaki bir kitabın sayfalarını çeviriyoruz. Uzun yıllar ANAP’ta milletvekilliği ve bakanlık yapmış olan Kaya Erdem’in “Demokrasinin İlk 50 Yılı” isimli kitabının 202. ve 203. sayfalarında ilginç bir anı gözümüze çarpıyor Kaya Erdem, eşi Sevil Hanım’la 1986 yılında Malezya’ya kısa bir ziyarette bulunur. Ziyaret sırasında geniş katılımlı bir iftar yemeği verilir. Gerisini Kaya Erdem şöyle anlatıyor: “Eşimin bulunduğu masadaki sohbet esnasında kadın hakları tartışılırken, Malezya Sosyal Güvenlik Bakanı hanım, Sevil’e dönüp, şöyle demiş: - Baş masada oturan bayan, Ekonomi Bakanı’dır, evlidir. Eve gittiğinde, eşi ‘boşsun’ dediği takdirde kapı önüne bırakılacaktır.  Ben de aynı şekilde. Hiçbir güvencemiz yok. Atatürk sizlere bütün hakları talep etmeden verdi, bunların değerini tam takdir edemeyebilirsiniz. Bizler bunun önemini biliyor, mücadele ediyoruz, fakat henüz bir sonuç alamadık. Bizim bir Atatürk’ümüz yok.” *** Türkiye’de kadınlar birçok ülkede özlenen medeni güvenceleri 4 Ekim 1926’da yürürlüğe giren Medeni Kanun ile kazandılar. Türk kadını o yasayla, mirastan eşit yararlanma, istediği mesleğe girebilme, resmi nikâh zorunluluğu, evlilikte rızası, boşanma hakkı, mahkemede eşit tanıklık, tek eşlilik, evlenme yaşı, velayet hakkı gibi hayati birçok kazanımlar edindi. Kıymeti bilinmeli. AKREP Amerikalı devlet adamı Thomas Jefferson (1743 - 1826) basına kızmış, şöyle sitem ediyor: “Hiçbir şey okumayan bir insan, sadece gazete okuyan bir insandan daha eğitimlidir.” Yazar Ben Hecht de söze girmiş: “Gazete okuyarak dünyada neler olduğunu anlamak, saatin sadece yelkovanına bakarak zamanı anlamaya benzer.” Bu muzip sözler televizyonun insan hayatına girmediği dönemlerde edilmiş. Bu kişiler günümüzde yaşasalar… Ve akşamları bizim televizyonlardaki tartışma programlarını izleseler… Acaba ne derlerdi? MARCUS “Üç bin yıl ya da bunun on katı bile yaşasan, hiç kimsenin yaşamakta olduğu zamandan başka bir zamanı yitirmediğini aklından çıkarma; bu nedenle en uzun yaşamın da en kısa yaşamın da sonu aynı yere varır. Çünkü şimdiki zaman herkes için aynıdır, bu nedenle geçmekte olan da aynıdır, yitirilen de. Hepsi bir andan başka bir şey değildir. İnsan yaşlı da ölse, genç de ölse aynı şeyi yitirir; şimdiki zaman insanın yoksun kalabileceği yegâne şeydir. Çünkü sahip olduğu biricik şeydir.” Mahallede durum Prof. Ahmet Mumcu bize gönderdiği eski tarihli bir mektupta, “Ben kadın - erkek eşitliğine inanan bir hukukçu değilim” diye söze başlıyor. Şöyle devam ediyor: “Benim için bu konuda eşitlik yoktur. Bence kadın erkekten üstündür. Yapılan son araştırmalar kadınların zekâ, beceriklilik, pratiklik ve inanmayacaksınız ama gerçekçilik bakımından erkekten çok önde olduğunu gösteriyor (Sadece Harvard Profesörü Helene Fisher’in araştırmalarına bir göz atmak yeterlidir.) Bizim toplumumuzda ise kadın kimi yerde insan dahi sayılmaz. Adam eroin kaçakçılığı yapar, yüzlerce gencin dolaylı yoldan katili olmuştur, hırsızdır, her türlü ahlaksızlık onun için ahlak sayılır. Ama kızı bir erkek çocukla sinemaya gittiği için ilkel hukukun en ilkel kurumu olan ‘Aile Meclisi’ni toplar ve o kızı öldürtür. Böylece ailenin namusu temizlenmiştir.” Bizde böyledir. Kadın namustur! Ailenin kızı pencereden fazla baksa dedikodu olur. Öyle ki eski zamanda görücü giden kadınlar eğer gelin adayı sohbete katılmıyor, fazlaca sağa sola bakıyorsa, “Bunun aklında başka biri var” diye düşünür, istemekten vazgeçerlermiş. Cumhuriyet’le gelen devrimlere rağmen… Kadına yönelik ilkel bakış ve şiddet, maalesef kimi katmanlarda olanca hızıyla devam ediyor. ZANIOLO Sıkıntılı zamanlarda futbol düşünmek zihni biraz olsun nefeslendiriyor. Biz de öyle yapıyoruz… Galatasaray ilginç bir transfer yaptı. İtalya’nın Roma kulübünden Zaniolo’yu 4 yıllığına 15 milyon euro karşılığı transfer etti. Bu süreçte yaklaşık 10 milyon euro da futbolcunun kendisine verilecek. Etti 25 milyon euro, yani yaklaşık 500 milyon lira. Zaniolo 23 yaşında olup, İtalya’nın gelecek vaat eden futbolcularından. Ancak sık sık sakatlanıyor. Biraz da dik başlı. Hem antrenör Mourinho hem kulüp yönetimiyle takıştı. Seyirci tarafından ıslıklandı. Sonunda Roma ile köprüleri attı. G. Saray neden takım içinde dengeleri sarsmak pahasına bu rekor transferi yaptı? Efendim gençtir, kulübe faydalı olur, Türkiye’de patlama yapar, kulüp onu daha da yüksek fiyatla satar, kâr eder deniyor. İnşallah. Peki ya patlama yapmazsa? Yedek sandalyesinde oturup kalırsa. Gitti 500 milyon lira… Zaniolo biraz pahalı bir piyango değil mi?",https://www.milliyet.com.tr/yazarlar/melih-asik/malezyada-ozlem-6914459
Melih Aşık,Bakanlık şart,14 Şubat 2023,"Milletçe önümüzde iki ağır ödev var. Birincisi… 10 şehrin ve 15 milyon insanın etkilendiği Kahramanmaraş depreminin yaralarını çok çabuk sarmak, şehirleri yeniden inşa etmek, hayatı yeniden yaşanır hale getirmek. İkincisi… Var gücümüzle eli kulağında olan İstanbul depremine hazırlanmak. Hızlı tedbir alınmadığı takdirde İstanbul depreminin Cumhuriyet’in sonu olacağını kavramak, o nedenle çok hızlı ve etkili adımlar atmak. Zaten sıkmakta olduğumuz kemerleri biraz daha sıkmak. Her tülü lüksü, keyfi, tatlı hayatı bir kenara bırakmak, milletçe bu ağır yükleri kaldırmaya hazırlanmak zorundayız. İlk adım mı? Pek çok uzman aynı kanıda birleşiyor. İlk adım olarak bir “Afetler ve Deprem Bakanlığı” kurulmalı. Yıl içinde sürekli sel, yangın ve depremle karşı karşıya kaldığımız halde her defasında hazırlıksız yakalanıyoruz. İlk müdahale ve kurtarma aksıyor. Kurtulanları beslemek ve barındırmak mesele oluyor. Eşgüdüm kurulamıyor. Bir bakanlık kurulursa gerekli hazırlıklar tek elden ve daha programlı şekilde yapılabilir. Devlet hızlı hareket eder. Kayıplar aza indirilir. Yaralar çabuk sarılır. Afete hazırlık olarak çıkarılması gereken yeni kanun ve yönetmelikleri de bu bakanlık hazırlar. Hükümete gerekli uyarıları yapmak bu bakanlığın işi olur. Yeni bakanlık için vakit geçirmeden kolları sıvamalıyız. DENİZ BAYKAL Yıllar çabuk geçiyor. Oysa her şey daha dün gibi. Onu ilk kez SBF koridorlarında görmüştük. Yıl 1964-65. Hukuk’u bitirmiş, Siyasal Bilgiler Fakültesi’ne asistan olmuştu. Henüz derslere girmiyorsa da koridorlarda etrafına toplanan biz öğrencilerle sohbet etmeyi seviyordu. Sonraki yıllarda siyasetçi olarak tanıdık kendisini. Sık sık uzun sohbetlerimiz oldu. Her zaman hatırşinas, nazik, neşeli, espriliydi. Eleştiriye müthiş tahammüllüydü. Ben yazılarımda çok ağır eleştiriler yönelttim kendisine. Kemal Derviş’i partiye kabulü en büyük hatalarından biriydi. Kimi zaman hizipçi olmakla, kimi zaman partiyi büyütmemekle suçlanırdı. Partiye genel başkan seçimi için dayattığı şartlar komikti. Çok ağır eleştirdik ama o bize karşı dost tavrını hiç değiştirmedi. Günahları yanında büyük sevapları oldu. Kardak Krizi sırasında dışişleri bakanıydı. Krizin giderilmesinde önemli rolü oldu. 1 Mart tezkeresinin reddi için yaptığı mücadele ülkeyi büyük badirelerin eşiğinden aldı. Ergenekon ve Balyoz kumpaslarında “Ben onların avukatıyım” şeklindeki cesur savunmasıyla haktan ve adaletten yana tavır koydu. Kaset darbesiyle devrilmesi iç ve dış egemenlerin onu yola getirmekten umudu kestiklerini gösterir. Siyasi liderler arasında başta laiklik olmak üzere Kemalist ilkeleri ve Cumhuriyet değerlerini savunan bir o kalmıştı. Son neslin son temsilcisiydi. Hataları ve sevaplarıyla. Siyasi tarihe adını bırakarak ayrıldı. FAY Facebook dostumuz Saniye Akkoç TV’lere haklı bir sitemde bulunuyor. *Şunu anlamakta cidden zorlanıyorum: Her akşam, bize jeoloji, jeofizik, mühendislik vs. dersi veren programlar seyrettiren kanallar neyi amaçlıyor? Bu kanallar bize depremden korunma, önlemler hatta ilk yardım dersleri verseler çok daha iyi olacak. Ya da ev alırken veya kiralarken neye dikkat edeceğiz? Zemin etüt raporunu kime göstereceğiz? Güçlendirme nasıl yapılır? Zemin sıvılaşması nedir? Varsa nasıl yok edilir, vs. Yani denem o ki şahsen ne yer bilimci olacağım ne inşaat mühendisi olacağım, müteahhit olmayı da düşünmüyorum. O yüzden şu fay bilimi derslerine bir ara verin artık. YAĞMA Tele 1 TV Hatay Muhabiri Hasan Sivri naklen yayında anlatıyor. *Samandağ’a giderken aracımıza depremzedelere yardım malzemesi de almıştık. Polisler durdurdu. Bu malzemeyi bir yerlerden yağma sonucu aldığımızdan kuşkulandılar. Uzun uzun sorguladılar. Yağmacı olmadığımızı, gazeteci olduğumuzu zar zor anlattık. Yola öyle devam ettik. Diğer can yakan haberi ise görmüşsünüzdür. “Yağmacı olduklarından şüphe edilen üç kişi öldürüldü.” Gerçekten yağmacı mıydı o üç kişi, değil miydi kesin belli değil. Bu arada hatırlatmakta fayda var. Yağmacı oldukları kesin de olsa yapılması gereken derdest edip yargıya havale etmekti. Söylemeye gerek yok: Halk ya da polisin suçlulara ceza verme yetkisi yoktur, sadece onları yakalayıp adalete teslim eder. Deprem gürültüsünden istifade iç karışıklık çıkartmak isteyenler var. Onların değirmenine su taşımayalım. Aman dikkat.",https://www.milliyet.com.tr/yazarlar/melih-asik/bakanlik-sart-6903274
Melih Aşık,Moloz dağları,25 Şubat 2023,"Kahramanmaraş’ta molozların döküldüğü alanda bir moloz dağının oluştuğunu gazetelerde görüyoruz. Uzmanlar enkazın gelişigüzel toplanıp bir yere dökülmesinin çok sakıncalı olduğunu anlatıyor ama şimdilerde kimselerin uzmanları dinleyecek hali yok. Aşağıdaki satırları bölgede incelemeler yapan İTÜ heyetinin raporundan aldık, aynen aktarıyoruz: “Deprem atıklarının geçici depolama alanlarına taşınması, burada atıkların içerisindeki malzemelerin ayrılarak yeniden kullanım sağlanması, kalan atıkların ise ilgili yönetmelik hükümleri çerçevesinde bertaraf edilmesi gerekmektedir. Geçici ve nihai depolama alanları atık miktarını karşılayacak kapasitede olmalıdır.” Marmara Bölgesi ve özellikle İstanbul’da yaklaşmakta olan depremle ilgili bu tür bir hazırlık yapılıyor mu? Geçici depo alanları, vs. saptanıyor mu? Hiç duymadık. İTÜ raporundan sularla ilgili bölümü aktarıyoruz: “Deprem sonrasında su yoluyla bulaşma potansiyeli yüksek olan enfeksiyon hastalıkları riski de artmaktadır. Bu nedenle, deprem sonrasında güvenli su temini hayati önem arz eder. Hastanelerde güvenli su temininde sıkıntı yaşanması durumunda ivedilikle mobil arıtma sistemlerinin temin edilmesi gerekir.” Deprem sonrasına ilişkin, depremden önce alınması gereken böyle pek çok önlem var. İstanbul’da deprem alanlarına denizden ulaşım ve hayatta kalanların deniz yoluyla tahliye edilmesi konusunda ciddi bir planın bulunmadığını geçende yazdık. Deprem anında elektrik ve gazı kesen sistem ne oldu? Toplanma alanları tekrar gözden geçirildi mi? Bu alanların altyapısı hazırlandı mı? Belediyelerin ve ilgili bakanlıkların el birliğiyle bu önlemleri alması gerekir. Kurullar oluşturulmalı, planlar yapılmalı, uygulamaya konulmalıdır. Bugün hareketsiz kalanlar yarınki depremden sorumlu olacaktır. Halk bu konuların takipçisi olmalıdır. YIKIM KORKUSU Vatandaşların özellikle Maraş depreminden sonra İstanbul’da hızlı tarama testlerine ilgi gösterdiğini gazetelerde okuyoruz. Bu testlerle binaların güvenli olup olmadığı anlaşılıyor. Peki, sonra ne oluyor? Eğer bina 99 öncesi inşa edilmişse büyük ihtimalle riskli bulunuyor. Güçlendirilecek veya yıkılıp yeniden yapılacak. Güçlendirme neredeyse binayı yenileme ile aynı para ve zahmete mal oluyor. Bina yıkılıp yeniden yapılacaksa, Eğer imar planında fazla kata izin varsa, O biraz daha kolay. Eğer fazla kata izin yoksa kat malikleri yeni konut yaptırır gibi para ödüyorlar. Bunun için dürüst bir müteahhit bulacaklar, En az iki üç yıl kiraya çıkıp sonra yenilenmiş konutlarına dönecekler. Taşınma masrafı. Üç yıl kira ödemesi. Konut yenileme bedeli. Orta sınıf insanlar bunun altından nasıl kalkar? Özetle. Riskli binaların yenilenmesi çok pahalı ve zor. Bunun için güçlü parasal destekler lazım. Yeni kanun ve mevzuat lazım. Bunlar yoksa çözüm zor. KOLAYI Prof. Naci Görür demiş ki: - Türkiye’de halk ve yönetimler depremi konuşmak istemiyor, “Duymayalım, huzurumuz kaçmasın” diye düşünüyor. Mesele tam da budur. Bazımızın ölmek daha kolayına geliyor. KESTiRiM Kandilli Deprem Araştırma Merkezi Müdürü Profesör Doğan Kalafat Marmara depremiyle ilgili diyor ki: - Yaptığımız istatistiğe göre, 2030 yılına kadar yüzde 64 olasılıkla, 2050’ye kadar yüzde 75 olasılıkla, 2090’a kadar yüzde 95 olasılıkla bu deprem olacaktır. Bu kötümser tahmin. Buradan bir de iyimser tahmin çıkıyor. Demek ki 2030 yılına kadar yüzde 36 olasılıkla, 2050’ye kadar yüzde 25 olasılıkla, 2090 yılına kadar yüzde 5 olasılıkla deprem olmayacaktır. Bütün bu oranların anlamı mı? Hiçbir anlamı yok. Deprem 40 yıl sonra da olsa, deprem riski her an yüzde yüz olarak vardır. Ve hemen her vasıtayla önlem almak gerekir. Hem de hiç vakit geçirmeden. BiLGE Zafer Partisi lideri Ümit Özdağ deprem bölgesinde yaşlı başlı bir vatandaşla konuşuyor. Vatandaş devletin her yardımı yaptığını, görevlilerin canla başla çalıştığını, hiç bir eksiklerinin bulunmadığını söylüyor. Söz enkaz altında kalanlara gelince vatandaş: - Allah’ın takdiri, gibi bir şey mırıldanıyor. Ümit  Özdağ: - Peki, neden Japonya’da böyle bir deprem olunca kimse ölmüyor, Allah onları neden cezalandırmıyor, diye soruyor. Vatandaşımız kendinden emin ifadelerle cevaplıyor: - Allah onlarla da öbür dünyada hesaplaşacak. Vatandaş kendini rahatlatmak için her soruya cevap bulmuş. KOLEJ Doğa Kolejlerinde okuyan öğrencilerin velileri, “Çocuklarımız tehlikede” diye çağrı üzerine çağrı yapıyor. Veliler dün gönderdikleri notta diyorlar ki: “9 adet Doğa koleji binasının deprem risk analizini yapan İTÜ İnşaat Fakültesi’nin raporunda 9 kampüsten 3’ü yüksek riskli ilan edilmiş, 6’sının güçlendirilmesi gerektiği belirtilmiştir. Bu rapora rağmen bu binalarda eğitim hâlâ devam etmektedir. Patron konumundaki Can Holding, İTÜ raporunu yok sayarak özel bir şirkete analiz yaptırmış ve ağır riskli olan 3 kampüs dâhil 9 binanın tümüne sağlam raporu almıştır. Yaptığımız itirazlar sonuç vermemiştir.” Veliler bugün (cumartesi) Doğa Koleji Genel Merkezi’nin önünde bir basın açıklaması yapacaklar.",https://www.milliyet.com.tr/yazarlar/melih-asik/moloz-daglari-6908813
Melih Aşık,Uyanalım artık!,07 Şubat 2023,"Bu satırları sıkıntı ve acıyla okuduğunuzu biliyorum. Ben de zaten sıkıntı ve acıyla yazıyorum. Toplumsal felaketler elbet acı ve keder yüklüdür. Ama daha büyük acıyı felaketlerden ders alınmaması veriyor. Binlerce cana mal olan Körfez depreminden sonra güzel bir sloganı milletçe paylaştık: - Hiçbir şey eskisi gibi olmayacak... Dedik... Ama her şey maalesef yine eskisi gibi. Fotoğraflarda görüyorsunuz. Kimi binalar sapasağlam dururken, hemen yanı başında kimi binalar çöp olmuş. Bunlar da yeni yapılmış binalar. Birileri birkaç kuruş için insanları ölümün kucağına atıyor. Dünyada depremin tehdit ettiği tek ülke Türkiye değil. Ancak depremde en çok zayiat veren ülkelerden biri Türkiye. Cehalet, umursamazlık ve kadercilikle birleşince, gözleri görmez, akılları çalışmaz kılıyor. Korkarak ekleyelim... Sırada da İstanbul depremi var. İBB kayıtlarına göre, 7.5 büyüklüğünde bir depremde tahmini olarak 91 bin bina ağır, 167 bin bina ise orta derecede hasar görecek. Bu rakamlar yüz binlerce insan kaybına ve tüm ülkenin ekonomik olarak yıllarca geri gitmesi anlamına geliyor. Depreme karşı can güvenliğini öne alan yatırımlar neden umursanmıyor? Söylemesi belki ayıp ama... Böylesi yatırımlar kısa zamanda büyük getiri sağlamadığı ve rant getirmediği için pek ilgi çekmiyor. Üstelerseniz, “Böyle gelmiş böyle gider” deniyor. İşleri Tanrı’ya havale etmek kolayımıza geliyor! Bu kısır döngüleri ne zaman kıracağız? Herhalde insan hayatının ve yaşama hakkının paradan daha önemli olduğunu kavradığımız... Ve dünyaya aklın ve bilimin gözlüğüyle bakmaya başladığımız zaman. O günlerin çabuk gelmesi dileğiyle... Kahramanmaraş ve civar illerde depremden zarar gören vatandaşlarımıza sabır... Vefat edenlerin ailelerine başsağlığı... Geride kalanlara sağlık diliyoruz. *** NOT: Sayın okurlar... Bu hafta sizlerden izin rica ediyoruz. Önümüzdeki salı görüşmek üzere...",https://www.milliyet.com.tr/yazarlar/melih-asik/uyanalim-artik-6899641
Melih Aşık,Teslim olmayalım,23 Şubat 2023,"Prof. Celal Şengör, Prof. Naci Görür, Prof. Ahmet Ercan başta olmak üzere tüm yer bilim uzmanlarına müteşekkiriz. Yaptıkları konuşmalarla halkı uyarıyor, uyandırıyorlar. Arada da korkutuyorlar ki halkı harekete geçirmek için, o da gerekli. Ne var ki bazen ipin ucu kaçıyor. Örneğin Celal Şengör: - İstanbul’da depremin eli kulağında, diyor. Ne anlarsınız bu sözlerden? Birkaç gün veya birkaç ay içinde deprem olacağını değil mi? Bu yüzden birçok vatandaş evlerinin her an kafalarına yıkılacağı korkusuyla yaşıyor, bazısı geceleri uyuyamıyor. Oysa malum, bilim her şeyi biliyor ama depremin tarihini ve saatini bilemiyor. Bir deprem her an olabilir. Ancak olmayabilir de. Örneğin Ahmet Ercan en erken 2045’te bekliyor. Yani 22 yıl sonra. Celal Şengör 1999 Körfez depremi sırasında İstanbul depreminin en geç 11 yıl içinde kenti sarsacağını söylüyordu. Öngörüsü tutmadı. Kandilli Deprem Araştırma Enstitüsü Müdürü Prof. Doğan Kalafat 2030’a kadar 7’nin üstünde bir deprem olasılığı yüzde 64 diyor. Demek bu 7 yılda yüzde 36 ihtimalle deprem olmayacak! Depremin ağır olacağı belli ama zamanını tahmin mümkün değil. Ne mi yapalım? Depreme yarın olacakmış gibi hazırlanalım. Ama zihnimizi her an olacakmış korkusuna teslim etmeyelim. BEKLEYİŞ İlkokul kitaplarımızda masalsı bir hikâye vardı Başlığı aklımızda kalmış: “Öteki tekini ne zaman atacaksın?” Özetlersek… Adamın biri yorgun argın bir hana gelir. O kadar yorgundur ki yemek bile yemeden odasına çıkar. Alelacele soyunup yatağa uzanır. Tam dalacak, tavandan küüüt! diye bir ses gelir. Üstündeki odadaki adam çizmesini çıkarıp yere atmıştır. Yorgun adam üst komşunun çizmenin öteki tekini de yere atacağını düşünür. Şimdi uyursam yine uyanırım diye tedirgin olur. Kafası üst kata takılır. Çizmenin öteki tekini atmasını bekler. Bekler Allah bekler. Bir türlü uyuyamaz. Sonradan anlaşılır ki yukardaki komşu gürültü çıkardığını fark etmiş, çizmenin öteki tekini yavaşça yere koymuştur Aşağıdaki adam sabaha kadar boşuna beklemiştir. Bizim durumumuz biraz ona benziyor. Gerilimler içinde. Zamanı bilinmeyen bir gürültüyü adeta sabırla bekliyoruz. Tek fark, fayın sessizce ve zararsızca kırılmayacağını biliyor olmamız. KOLİLER Haber dünkü gazetemizdeydi. “Deprem bölgesine bağışlar azaldı, ihtiyaçlar arttı.” İlk heyecan geçince doğal olarak yardımlarda azalma olmuş. Bölgede özellikle çadır ve gıda ihtiyacı devam ediyor. Kadıköy Belediyesi’nin ihtiyaç listesini açtık. Çadır, mont, ayakkabı, gıda kolisi isteniyor. Migros’u gezerken gözümüze gıda kolileri ilişti. Çok güzel hazırlanmış. Pirinç, fasulye, tuz, şeker, yağ. İçinde yok yok. Ancak koliler 5-6 kilo ağırlığında. Bedelleri yaklaşık 300-500 lira. Ben bunları belediyeye nasıl ulaştıracağım? Soruşturdum. Sanal marketten satın alınıp belediyenin adresi verilerek ulaştırılabilirmiş. Sanırız diğer belediyelere de aynı yolla yardım ulaştırmak mümkün. Bir veya birkaç gıda kolisini pek çok vatandaş satın alıp, gönderebilir. “Yardım yapacağım ama yerine ulaşacak mı, bilmiyorum” mazeretine sığınanlara duyuralım. Belediyeler yardım için iyi birer aracı olabilir. TATBİKAT Londra’dan yazan arkadaşımız diyor ki: - Geçen yıl bir Japonya seyahatimiz oldu. Grupla gittik. Orada her birimizi bir eve konuk ettiler. Ben misafir olduğum eve girince ev sahibi hanım önce çay ikram etti, biraz dinlendik. Hemen ardından evi gezdirdi ve ilk olarak bana bir depremde nerede duracağımı, nasıl pozisyon alacağımı ayrıntılı şekilde gösterdi. Bir depremde ne yapacağımı artık biliyordum. İstanbul’da durum nedir? Bir depremde ne yapacağını kimse bilmemektedir. Gazeteci Nazım Alpman arkadaşımız ara sıra yazar. - Hiç değilse bir ilçede olsun deprem tatbikatı yapılsa da insanlar ve yetkililer bir deprem anında olabilecek eksikleri bu tatbikatta görseler. Bakalım insanlar toplanma alanlarını bulabiliyor mu, o alanlara sığabiliyor mu, barınabiliyor mu? Böyle bir tek tatbikat yapılmadı şimdiye dek. YENİLER Gazeteci arkadaşımız Nazire Kalkan merakını bir tweet notuyla kamuoyuna iletiyor: “30 yıldır neden hep aynı deprem uzmanları gündemde? Türkiye yenisini yetiştiremiyor mu? Bu konuda zorluklar mı var? Neden 40 yaş altı ya da civarı, zihni, beyni genç, yeni, parlak beyinler göremiyoruz bu alanda? Yoksa burada da mı siyasetteki gibi koltuğa yapışmalar mevcut?” Yeni yer bilimciler yetişmiyor mu yoksa basında ve televizyonlarda söz sırası mı alamıyorlar? CEVAP Yurt dışından bir yabancı dostumuz telefonda sordu: - İstanbul depremine karşı ne tedbir alıyorsunuz? Bula bula şu cevabı buldum: - Bilimin yanılması için dua ediyoruz!",https://www.milliyet.com.tr/yazarlar/melih-asik/teslim-olmayalim-6907720
Melih Aşık,Kanunlar engel,16 Şubat 2023,"Kadıköy’deki apartmanımız acaba depreme dayanaklı mı? Bir süre önce binayı muayene ettirip durumunu öğrenmek istedik. Bunu duyan komşular: - Aman dur, ne yapıyorsun, dediler. - Neden? - Kime muayene ettireceğiz? Belediyeye. Belediye 1999’dan önce inşa edilmiş olup, yeni deprem yönetmeliğine uymayan binalar için hemen yıkım kararı veriyor. Bizim bina 20 yaşından büyük mutlaka yıkım kararı alınır. Kadıköy Belediyesi’ni arayıp bir yetkiliyle konuştuk: - Eski yönetmeliğe göre yapılmış binaları muayene edince genelde güçlendirme talep ediyoruz, dediler, eğer güçlendirme yapılmazsa yıkıma gidiyoruz. - Güçlendirme için ne kadar süre veriyorsunuz, o iş kaça patlıyor? - Güçlendirme için bir iki ay süre tanıyoruz. Tabii bu da pahalı bir iş. Binayı yıkıp yapmak çoğu kez daha avantajlı. - Peki, yıktırıp yaptıralım öyleyse. - Ancak oturduğunuz bölgeye mevcudun üstünde kat izni vermiyoruz. O zaman müteahhit ilgi duymuyor. Dönüşüm yapamıyorsunuz. Ancak daire sahipleri aranızda anlaşırsanız kendi paranızla yaptırabilirsiniz. Apartmanda zemin yokladık. Dairelerini kiraya vermiş ev sahipleri binanın yıkılma tehlikesine girmesinden ürküp deprem muayenesine karşı çıktılar. Kimse güçlendirme masrafına girmeye de niyetli değildi. Güçlendirmeyi teşvik edecek bir devlet kredisi olsa belki o yola giderdik. Ama yoktu. Bize öyle geldi ki kanun ve mevzuat, konut sahiplerinin binalarını kontrol ettirmelerini caydıracak şekilde düzenlenmiştir. Nitekim İBB yeni bir uygulamayla “Binanızı test edeceğim ama korkmayın yıkım kararı almayacağım” diyor ama vatandaş korkudan bu çağrıya da rağbet etmiyor. Öncelikli görev: Mevzuat ve kanunları bilimin ışığında yenilemeli. KÜRSÜ! Ekranlarda en çok gördüğümüz üç isim malum: Prof. Naci Görür, Prof. Celal Şengör ve Prof. Ahmet Övgün Ercan. Ek olarak birkaç isim daha sayılabilir. Ancak hepsi bir elin parmaklarını geçmiyor. Peki, gelecek depremlerin yeri ve zamanı konusunda bu üç ismin meslektaşları ne düşünüyor? Bu uzmanların elbet üniversitelerde çalıştıkları kürsüler, bölümler var. Fakülteler var. Neden kamuoyuna sadece üç bilim adamının şahsi görüşleri yansıyor? Neden üniversiteler kurumsal görüş oluşturup açıklamıyor? Üstelik yukarıda adı geçen üç bilim adamının hangi bilimsel verilere göre görüş açıkladıklarını, hangi araştırmalara dayandıklarını, bu araştırmaların hangi tarihte hangi kurumlar tarafından yapıldığını da bilmiyoruz. Açıklamıyorlar. Birbirine uymayan görüşler açıklayan üç bilim adamından hangisinin haklı olduğunu öğrenmek için depremi mi bekleyeceğiz!? Kurumlar neden susuyor! SENDİKALAR Sendika konularında uzman bir eski milletvekili, Dr. Engin Ünsal gönderdiği mesajda diyor ki: “Ülkemizde 250’ye yakın işçi sendikası ve bunların çoğunun üye olduğu üç konfederasyon var. Ülkenin yaşadığı deprem faciası sırasında sendikaların sesi hiç duyulmadı. Oysa sendikaların çoğunun oteli ve misafirhaneleri var. Hiçbiri bunları depremzedelere açmak için çaba sarf etmedi. Konfederasyonlar üyesi sendikaların başkan ve yürütme kurulu üyelerinin bir aylık maaşlarının depremzedelere bağışlanması için çağrı yapabilirdi. Hiçbirinin sesi çıkmadı. Sendikacılık üyelerine iki yılda bir ücret zammı sağlayıp geri kalan zamanda sırt üstü yatmak yeri değildir. Sosyal sendikacılık diye bir kavram var. Sendikalar işyerleri dışında da toplum ve çalışanlar için ellerini taşın altına sokmayı öğrenmelidir.”",https://www.milliyet.com.tr/yazarlar/melih-asik/kanunlar-engel-6904400
Melih Aşık,Vardar havası...,04 Şubat 2023,"CHP Genel Başkanı Kemal Kılıçdaroğlu, Sayıştay denetçilerine yükleniyor: “İktidara geldiğimizde 418 milyar doları görmezsem görevinizi yerine getirmemişsiniz demektir. Yakarım sizi!” “Seçimin ertesi günü onların telefonları acı acı çalacak. Açtıkları telefonun ucunda bir ses duyacaklar: - Ben Kemal, geliyorum!” “Defalarca uyardım seni SPK, gerekeni yapmadın, küçük yatırımcının soyulmasına göz yumdun. Çok öfkeliyim. Görüşeceğiz. Vallahi de görüşeceğiz.” Kemal Bey’in bu üslubu bize kimi mi hatırlatıyor? Rahmetli Ahmet Vardar’ı... Ahmet Vardar’ı hatırlar mısınız? Sabah gazetesinde “Alo Sabah, ben Ahmet Vardar” diye telefonu açar. Halkın şikâyetini alır  ve yine halk ağzıyla ilgili yerlere postasını koyardı. Mesela... Otobüste yolcuya kaba davranan şoföre çıkışıyor: “O otobüs babanın malı mı ulan senin ha... Şunu içinde beyin olduğundan şüphe ettiğim kellenin içine yerleştir. Eğer bir daha böyle halt yemeye kalkarsan sana bir çakarım bir de yer çakar, anladın mı.” Çocukların misketini alan bir kabadayıya posta: “Bakın o çocuğun misketlerini verin şerefsizler, gelirsem kulaklarınızdan tavana asarım sizi, dizideki olivya gibi dans ettirir, hamur gibi yoğururum, allahsız kitapsızlar.” Ahmet Vardar’ın “Gelirsem oraya” diye başlayan hitabını Kemal Bey “Geleceğim oraya” diye değiştirdi. Tabii daha kibar. Ama atış dozu yüksek. Bakalım ne kadar etkili olacak? GÜVERCİN KONARSA Cumhurbaşkanı adayı 13 Şubat’ta mı belirlenecek yoksa seçim sonraya mı kalacak? Söylentiler çeşitli... Belli ki bu konuda bir zorlanma var. Geçmişte böyle dönemlerde kimi geleneksel yöntemler uygulanırmış. Örneğin istihareye yatılırmış. Nedir istihare? Sözlüğe gire: “İstihare, neyin hayırlı olacağını anlamak için abdest alıp iki rekât namaz kıldıktan sonra ilgili duayı okuyarak o işle ilgili rüya görmek üzere uykuya yatmaktır.” Örneğin, Padişah Üçüncü Selim, sadrazam seçiminde zorlanınca istihareye yatar. Rüyada Hasan Paşa’yı görür. Mührü ona gönderir. Derken Hasan Paşa ölür. III. Selim Rumeli vezirlerinin adını yazıp bir torbaya atar, tombala çeker. Rusçuklu Hasan Paşa çıkar. Böylece hem istihare hem tombala yöntemleri birlikte denenmiş olur. Anadolu’da da lider seçiminde kararsızlık olunca güvercin uçurulurmuş. Adaylar bir meydanın ortasına toplanır, güvercin havaya salınır, hayvan döner birisinin omuzuna konar, o kişi başkan seçilirmiş. Umarız mutabakat yöntemi sonuç verir de başka arayışlara gerek kalmaz. MUHBİR Sanatçı Metin Uca İstanbul Havalimanı’nda gözaltına alınıyor. Sebebi mi? Geçen ağustos ayında bir gösteride Fatih Sultan Mehmet’in kabuklu deniz hayvanlarını severek yediğini söyledikten sonra Diyanet İşleri Başkanı’na hitaben “Ama siz bunlara günah diyorsunuz” diyecek olmuş. Bir muhbir vatandaş CİMER’e şikâyet etmiş. Gerekçe malum, halkı kin ve düşmanlığa sevk! Metin Uca dört ay sonra havalimanında gözaltına alınıyor. Derdini üç saatte anlatıyor, bu arada tabii uçağını da  kaçırıyor. “Muhbir vatandaş” her daim gündemde. Stefan Zweig “Vicdan Zorbaya Karşı” adlı kitabında anlatır. Papaz Calvin tam bir diktatördür ama Cenevre’de etkin bir mekanizmayı devreye sokmuştur. İhbarı yapan kişi, olay kanıtlanıncaya kadar ihbar ettiği kişiyle birlikte hapis yatmaktadır. Böylece ihbarlar büyük ölçüde önlenmiştir. Yalancı muhbir ceza görmedikçe bu skandallar sürüp gidecektir. DİPLOMA Haber gazetelerden... Çorum’da yaşayan 51 yaşındaki Mustafa Gökgöz’ün ön lisans, lisans ve yüksek lisans düzeylerinde 18 diploması bulunuyormuş. İki lisans bölümünde daha eğitimini sürdüren ve 50’yi aşkın mesleki eğitim sertifikası bulunan Gökgöz, gazeteciye: - Bir şey öğrenmediğim gün rahat uyuyamıyorum. Öğrenmekten vazgeçmemek, öğrenmeyi bitirmemek lazım, diye konuşmuş. Ekşi Sözlük’te bir vatandaş şu yorumu yapmış: - Bir kişinin 18 diplomasının olması haber değil. Bu kişinin iş bulup çalışıyor olması haber. HASPATİ Haspati açıklama yapmış, “Yeter, artık okula dışarıdan kedi köpek getirmeyin” demiş. Nedir Haspati? Kadir Has Üniversitesi’nin hayvanları koruma derneği. Dernek belli sayıda kedi köpeğe bakıyormuş. Ancak öğrencilerin dışarıda bulup getirdikleri hayvanlar çoğalınca hepsine bakamaz olmuşlar “Okul bize yeteri kadar bütçe ayırıyor fakat tüm canlara yetmemiz maalesef mümkün değil” diyor dernek. Fatih Belediyesi bu konularda gayretli bir belediye. Derneğe tavsiyemiz, belediyeyle temas kurmaları. LEOPARD Ukrayna’ya ABD, Abrams tankları, Avrupa ülkeleri ise Leopard tankları gönderiyor... Rusya’nın doğusundaki Zabaikalsky Bölgesi Valisi Aleksander Osipov, Ukrayna’daki çatışmalara katılan yerel askerlerin bir Alman veya Amerikan tankını ele geçirmeleri veya imha etmeleri halinde para ödülü verileceğini ilan etti. Bir Leopard 2’yi canlı yani çalışır durumda getirenler 3 milyon ruble (42.909 $), onu yok edenlere 1 milyon ruble (14.303 $) kadar ödül verilecek. Abrams yakalayana ödül daha da artacak. Tank yakalayan asker zengin olacak. Bu da savaşta bir ilk.",https://www.milliyet.com.tr/yazarlar/melih-asik/vardar-havasi-6898229
Melih Aşık,Şeffaf kampanya,18 Şubat 2023,"Televizyonların ortak yayınladığı “Tek Yürek Türkiye” kampanyasında 115 milyar lira bağış toplandı. Bu miktarın 85 milyarı devlet kuruluşlarından geldi. Özel şahıs ve kuruluşlardan gelen bağışlar beklentilerin altında kalırken, biz bir başka noktaya dikkati çekmek istiyoruz. Geçmişte de kimi büyük depremlerden sonra böyle kampanyalar düzenlendi. 2011 Van depreminden sonrasını iyi anımsıyoruz. Kampanyaya katılan özel firmalar yayında büyük miktarlar vaat ettiler. İzleyiciden büyük alkış aldılar. Ancak bir süre sonra gazetelerde bu firmalardan birçoğunun vaat ettikleri miktarları ödemedikleri yazıldı. Bazısı vaat ettiğinin ancak bir kısmını ödemişti. Ünlü şirketlerden birinin yöneticisiyle bu konuyu konuştuk. Dediği şuydu: “Evet, tembellik ettik, ödemeyi yapmadık. Ancak kimse de bizi arayıp neden ödemediniz diye sormadı. Bize ödemeyi yapmamız için adres göstermedi.” Diyeceğimiz, böyle kampanyaların sonrası iyi izlenmeli. Ödeme vaadi veren şirketlerin peşine düşülmeli. Çok daha önemlisi... Böyle kampanyalara katılan kişi ve kurumlar mutlaka bir internet sitesinden ilan edilmeli. Bağışta bulunan kişi ve kurumlar orada adını görmeli. Sadece bu tür kampanyalar değil, yardım toplayan tüm resmi veya özel kuruluşlar da interneti kullanmalı. İhtiyaçlar bildirilirken yapılan bağışlar isim isim belirtilmeli, toplanan miktar da orada görünmeli. Halk katında güvenin artması için böyle bir şeffaflık şart. SİSTEM Siçuan Eyaleti’nde bir enstitünün başkanı olan Vang Tun, geliştirdikleri erken uyarı sistemi sayesinde depremi 60 saniye öncesinden haber verebildiklerini anlatıyor, bu sayede binlerce kişinin kaçmaya vakit bulacağını ve sonuçta ölümlerin çok azalacağını söylüyor. Depremi önceden tespit eden cihaz bunu radyo, TV, cep telefonu gibi araçlarla anında insanlara duyuruyor, önlem almalarını sağlıyormuş. Bu cihazla ilgili kanıtlanmış bilgi yok. Ancak 1999 depreminin ardından çok önemli bir cihaz gündeme gelmişti. Bu cihaz deprem başladığında üç saniye içinde tüm elektrik ve doğal gaz sistemlerini devreden çıkarıyor, böylece büyük kazaların önüne geçebiliyordu. Bu cihazın kurulduğu söylendi. Ancak son 5.8’lik İstanbul depreminde çalışmadı. Sistemin kurulu olup olmadığı, kuruluysa neden çalışmadığı konusunda resmi açıklama yapılmadı. Öncelikle bu sistemi kurmamız ve çalıştırmamız lazım. SİTEM Prof. Naci Görür ekranda. Arkadaşımız Gürkan Hacır soruyor: - Deprem İstanbul’un surlarına dayandı diyorsunuz. İstanbullular yatağa korkuyla giriyor. Onlara ne diyeceksiniz? Naci Görür: - Ben bu tehlikeyi 1999 depreminden beri haber veriyorum. Halk yıllardır ne belediyelerden ne hükümetten depremden korunmakla ilgili talepte bulunmadı. Şimdi neden korkuyor? Cevabı biz verelim. Çünkü K. Maraş depremiyle birlikte felaketi gözüyle gördü. Şimdi inandı. Ünlü sözdür: Bizim halkın aklı gözündedir! YER BİLİM Yer bilimciler, yani jeologlar bugünlerde yine popüler. Çünkü deprem var. Kamuoyu onları maalesef depremden depreme hatırlıyor. Meslektaşımız Sultan Uçar’ın Sözcü’deki yazısından edindiğimiz bilgiye göre, ülkemizdeki 209 üniversiteden sadece 5’inde jeofizik ve 9’unda jeoloji mühendisliği bölümü varmış. Yani Türkiye’deki 200 üniversitede jeoloji ve 204 üniversitede jeofizik mühendisliği eğitimi verilmiyormuş. Bu bölümlerin mezunları da çoğunlukla meslekleriyle ilgili iş bulamıyor. Kimisi diplomasını kiralayarak, yani birtakım projelere görmeden imza atarak geçiniyor. Bilgilerine sadece depremlerde başvuruluyor, sonra varlıkları unutuluyor. ADALAR İstanbul’un incisi Büyükada’dan okurumuz Hayati Kutlar yazıyor: “Büyükada Maden Mahallesi’nde bir evimiz var. 1980’lerde inşa edilmiş, İskânlı ve ruhsatlı bir yapı. Risk analizini yaptırdık (karot, vs.), değerler olumsuz. Yeniden inşası gerekli. Kat malikleri yeniden inşası için gerekli fedakârlığı yapmaya hazırız. Fakat Adalar’ın 1/5000 imar planı yok. Binlerce insan yaşıyor, 11 km ötesinden fay hattı geçiyor ama imar planı yok. Şaka gibi. İmar planı olmadığı için binanın aynen inşasına izin verilmiyor. Yetkililer güçlendirme yapın diyorlar. Güçlendirme hem çok zor hem çok maliyetli hem de faydası tartışılır. Adalar ilçesindeki pek çok yapının durum aynı. Sorunumuzu siz dile getirirseniz, belki bir duyan, yardımcı olan olabilir.” Evet... Şaka gibi bir mektup... Bir duyan olur mu? KAYMA Depremde yakınlarını kaybeden bir vatandaş Hatay’ı terk ederken konuşuyor: - Bir daha bu kente dönmem. Kapıda bir tehlike daha var: Nüfus dengesizliği. İmkânı olanlar deprem bölgesinden batıya göçüyor. İmkânı olmayanlar ve büyük ölçüde sığınmacılar bölgede kalıyor. Belki Suriye’den yeni göçler gelecek. Hatay’da bir nüfus dengesizliğine izin verilmemeli.",https://www.milliyet.com.tr/yazarlar/melih-asik/seffaf-kampanya-6905463
Melih Aşık,Ya ertesi gün!,21 Şubat 2023,"İstanbul’da beklenen depremle ilgili korkutucu rakamlar konuşuluyor. 80 bin bina tam hasarlı, 157 bina riskli. Bir depremde yüz binlerce kayıp vermek kaçınılmaz. Geçen zamanı kullanamadık. Halkı güvenli konutlara taşımak için vakit geçti. Artık önemli olan depremden yaralı veya sağ kurtulanları yaşatmak. Bugün konuşulması gereken ama konuşulmayan işte bu, yani depremden kurtulanları nasıl yaşatacağımız. Depremin ardından şehirdeki yollar nasıl açılacak, yaralılara ilk yardım malzemesi nasıl ulaştırılacak, yıkıntılar arasında kalan insanlara su ve gıda nasıl götürülecek? Yaralılar hastanelere nasıl taşınacak? Bu konu geçmişte az da olsa tartışıldı. TSK’ya verilecek görevler üzerinde duruldu. Şehrin çevresinde deprem taburları oluşturmak… Depremden etkilenmeyecek bu taburları şehre sokarak yolları açmak… Sahra hastaneleri kurmak… Kurtulanları tahliye etmek, gibi görevleri TSK üstlenebilirdi. Belediyelerin çadır ve seyyar tuvalet başta olmak üzere zorunlu ihtiyaçları stoklaması… İlk yardım depoları oluşturması… Toplanma alanlarını uzun süre barınılabilir hale getirmesi üzerinde duruldu. Aynı şekilde devlet kurumlarına da görev düşüyor. Bütün bunlar için elbette devlet ile belediyeler arasında sıkı bir iş birliği sağlanması, ayrıntılı planlar yapılması gerekiyor. Siyasi çekişme kaldırmayacak kadar kritik bir konuyla karşı karşıyayız. DENiZ YOLU Bir depremde kara ve demir yolları harap olabilir. Enkazla tıkanabilir. En güvenli yol deniz yoludur. Birkaç iskele harap olsa da tekneler kıyıya yanaşmadan yükleme boşaltma yapabilir. O yüzden deprem planlarında deniz yoluna ağırlık vermek gerekiyor İstanbul’un bir şansı, dört bir yanının deniz olması. Deprem sonrasında yollar tıkanınca halk denizden tahliye edilebilir. Enkazdaki insanlara her türlü yardım en seri şekilde denizden götürülebilir. Deniz yolunu etkili kullanıyor muyuz? E. Amiral Cem Gürdeniz, Veryansın sitesinde, K. Maraş depreminde bölgeye deniz köprüsü kurulamadığını yazdı, yapılması gerekenleri anlattı. Umarız okunur, ders çıkarılır. Bir deprem sonrasında İstanbul halkı kentten dışarı nasıl taşınacak? Bugüne dek sadece bir tek harita yayımlandı. Buna göre halk 6 iskeleden (Yenikapı, Zeytinburnu, Sirkeci, İstinye, Harem ve Pendik) tahliye edilecek. Koca İstanbul’a 6 tahliye noktası, 8 milyonluk Anadolu yakasına iki iskele (Harem ve Pendik) yeter mi? Neden Üsküdar, Haydarpaşa, Kadıköy, Moda, Bostancı, Kartal gibi iskeleler yok? Merak çekiyor. Bu tür planlar uzmanların da katılımıyla bir an önce ve ayrıntılı biçimde hazırlanmalı. Vaktimiz kalmadı. JEOFiZiK Depreme dayanıklı sağlam bina, artık biliyoruz ki, ancak sağlam zeminde inşa edilebilir. O yüzden belediyelerin jeofizik mühendisi çalıştırmaları, yapı ruhsatı verirken zeminin sağlamlığını bu uzmanlar eliyle ölçmeleri gerekiyor. Jeofizik Mühendisleri Odası’nın birkaç gün önceki toplantısında bu konu konuşulurken denildi ki: - İstanbul Büyükşehir Belediyesi ve diğer belediyelerden şu ana kadar jeofizik mühendisi istihdamı konusunda bir talep gelmediği gibi hiçbir belediye Jeofizik Mühendisleri Odasını arayıp bilgi istememiştir. Buyurun buradan yakın... ANT Mühendis Ahmet Yıldız, çöken yapılarda mühendislerin de imzası bulunduğu halde sorumlu tutulmadıklarına dikkati çekiyor, sadece müteahhitlerin yargılanmasını eleştiriyor, bu arada mühendislerin meslek andının dünyanın en garip andı olduğunu yazıyor. Mühendis andı şöyle: “Bana verilen mühendislik unvanına daima layık olmaya, onun bana sağladığı yetki ve yüklediği sorumluluğu bilerek, hangi şartlar altında olursa olsun onları ancak iyiye kullanmaya, yurduma ve insanlığa yararlı olmaya, kendimi ve mesleğimi maddi ve manevi alanlarda yükseltmeye çalışacağıma namusum üzerine yemin ederim.” Ahmet Yıldız soruyor: - Dünyanın neresinde bir meslek üyesi kendimi “maddi” olarak bu meslekle yükselteceğim der? Dünyanın neresinde hangi meslek (din işleri ve diyanet, vs. dışında) mesleğini “manevi” dünyasını yükseltmek için kullanacağına yemin eder! GÖREV Kanunlar acil durumlar için belediyelere hangi görevleri veriyor. Bu görevlerden ilkini kaydedelim: “Belediye yangın, sanayi kazaları, deprem ve diğer doğal afetlerden korunmak veya bunların zararlarını azaltmak amacıyla gerekli afet ve acil durum planlarını yapar ekip ve donanımı hazırlar.” Bağlı olduğunuz belediye bu görevi yerine getiriyor mu? Eğer getirmiyorsa suç duyurusunda bulunabilirsiniz diyor Prof. Mikdat Kadıoğlu.",https://www.milliyet.com.tr/yazarlar/melih-asik/ya-ertesi-gun-6906709
Melih Aşık,Ümit Hassan,19 Ocak 2023,"Haberin başlığı birkaç sözcükten ibaretti: “Profesör Ümit Hassan hayata veda etti” Her ölüm bize hayatın kısalığını bir kez daha anımsatıyor. İşte Ümit... 1964 yılında Mülkiye’de sınıf ve yurt arkadaşım. Her daim muzip bir adam. Onunla ilgili iki yıl önce bir yazım vardı. Şunları anımsamıştım: “... Ara sıra Ankara’da birlikte takılıyoruz. Gözlüğünün tek sapı kopmuş. Öyle dolaşıyor. Karlı bir gecede meyhaneden çıkarken rastladığımız ünlü sanatçı Işık Yenersu ‘Sizin gözlüğünüzün sapı nerede?’ diye sorduğuna göre. Demek dikkati çekiyor. Sinirlenince felsefi küfürler ederdi. Yurtta sinirlendiği birine ‘İnsanoğlu insan’ demiş. Çocuk bu hitabı duyunca hakaret sayıp üstüne yürümüş. Anlattıkça kahkahayı basardı. Sene 64 dedik... İlk sol dergi ‘Dönüşüm’ Kızılay’da öğrencilerin ellerinde satışa çıkıyor. Çok geçmeden toplum polisi caddeyi kuşatıyor. İki polis Ümit’i kollarına girip götürürken onun küçük bir anayasa kitapçığını havaya kaldırarak ’Anayasa, anayasa’ diye bağırışı hiç gözümün önünden gitmiyor. 61 Anayasası’ydı o... Yine karlı ve buzlu bir gün... Ne işimiz var idiyse... Gençlik Parkı’nda gezintiye çıkıyoruz. Koca parkta bizden başka kimsecikler yok. Bir ara bastığım buzların kırılmasıyla ayağım suya batıyor. Donuyorum. O anda aklıma Jack London’ın ‘Ateş Yakmak’ öyküsü geliyor. Soğukta yavaş yavaş donan el ve ayak parmakları... Telaşla etraftan çalı çırpı, yaprak, vs. bulup yakıyoruz. Ümit benden çok koşturuyor. Bir yandan da manzaranın komikliğine gülüyoruz. Ayağım ve çorabım ateşte biraz olsun kuruyor. Yola devam... İleride bir açık hava tiyatrosu var. Ümit tiyatronun sahnesine çıkıyor. Karların altındaki boş iskemlelere bakarak Hamlet’i İngiliz aksanıyla oynuyor. Ben tek seyirci olarak Ümit’i izliyorum; ’To be or not to be that’s the question’ demeye kalmadan ‘Düüüüt’ diye bir bekçi düdüğü duyuluyor. Ve cıyak cıyak bir kadın: - İn aşşşağı, diye bağırıyor. Meğer sahnenin hemen altında bekçinin ailesi otururmuş. Kadın tavanda gürültüler duyunca korkuya kapılıp var gücüyle düdüğü üflemiş. Kadını sakinleştirdik. Kahkahalarla gülerek uzaklaştık.” Ben o yılın sonunda İsveç’in yolunu tuttum. Ümit okulu bitirdi, akademi dünyasında kaldı. Harika kitaplar yazdı. Ve 23 yıl devlet içinde devlet diye adlandırılan Kıbrıs Yakın Doğu Üniversitesi’nin rektörlüğünü yaptı. Yıllarca koskoca bir üniversiteyi ve binlerce genci aydınlattı. Huzur içinde veda etti dünyaya... SÜTLÜ Milliyet’te yıllarca birlikte çalıştığımız... Ve artık 50 yaş üstü guruplarda iddialı bir maraton koşucusu olan gazeteci Mine Kılıç arkadaşımız yazıyor: - Adana’da muzlu süt pek sevilir. 1987-1992 arasında Çukurova Üniversitesi’nden okurken, öğrencilerin çılgınca içtiğini görmüştüm. Çok ucuz, herkesin ulaşıp içebileceği bir içecekti. Bal eklendiğinde bile fiyatı çok artmazdı. 7-8 Ocak’ta, Adana Yarı Maratonu için kente gittiğimde, fiyat etiketini görünce gözlerime inanamadım. Bir bardak (ve yanında o bardağın yarısı kadar kek de veriyorlar nedense) muzlu süt 40 lira olmuş. Bal eklenirse 50 lira. Adana’ya gitmeden bir gün önce radyoda süt sektörünün krizde olduğunu dinledim. Süt üretiminde maliyet bir yılda yüzde 150 artmış. Fakir fukara ne yiyip ne içiyor, ben fiyatları her gördüğümde onu merak ediyorum. CİNLİK HİNLİK Kaan Eminoğlu adlı yurtsever arkadaşın başlattığı kampanyayı Gerçek Edebiyat adlı internet sitesinde okuyoruz... Kaan Eminoğlu bazı tanınmış haber sitelerinin bir cinliğine dikkati çekiyor. Cinlik dediğimize düpedüz hinlik hatta ahlaksızlık da diyebilirsiniz. Şu sıralarda malum; Anayasa’dan “Türk” sözünün çıkarılması yerine “Türkiye Cumhuriyeti Vatandaşlığı” ifadesinin yerleştirilmesi tekrar gündemde. Kimi yayınevleri, Türk edebiyatı yerine “Türkçe edebiyat” veya “yerli edebiyat” gibi ifadelere yöneliyor. Bunlar, Alman veya Fransız edebiyatı diyebiliyor ama Türk edebiyatı demeye dilleri varmıyor. Kaan Eminoğlu kimi haber sitelerinde aynı hinlikten örnekler veriyor. Bu sitelerde yurt dışında Türk vatandaşlarının iyi bir şey yapması halinde onlardan ‘Türkiyeli’ olarak ama kaza, hırsızlık gibi kötü olaylara bulaşırlarsa ‘Türk’ diye söz ediliyor. Okurun bilinçaltına “Kötü Türk”, “İyi Türkiyeli” kavramları sokuşturuluyor. Fener Rum Patriği yıllar önceki sözleri hatırımızda, “Ben Türk’üm” diyordu. Bazımız o kadar Türk değil maalesef. Fon beklentisi onları başkalaştırıyor. SÖZ “Bilgili bir ahmak cahil bir ahmaktan daha çok ahmaktır.” MOLIÈRE “İnsanlara cehaletlerini izah etmek imkânsızdır. Zira insanın cehaletini anlayabilmesi için de belli düzeyde bilgi sahibi olması lazımdır. Cehaletini görebilen cahil değildir.” J.TAYLOR “Dalkavukluğun sağladığı çıkar dürüstlüğün sağladığı çıkardan daha büyük olursa o ülke batar.” MONTESQUIEU “Para gübre gibidir, yayılmadıkça işe yaramaz.” ANONİM “Dökülen süte ağlamanın faydası yoktur, yapılacak olan bundan sonra dökmemektir.” DALE CARNEGIE KABAK Bağdat Caddesi’nde kuru yemiş satan bir mağazadan kabak çekirdeği almaya niyetlendik. Kuru yemişlerin en değersizi malum, leblebi ile çekirdek idi bir zamanlar. - Bana 100 gram çekirdek lütfen, ne kadar? - Kilosu 300 lira efendim. - Ne bu ithal mi? - Hayır efendim, Nevşehir. Bir kilo kabak çekirdeği bir günlük asgari ücretle eşitlenmiş. Pahalı mı? Yok canım! Her şey pahalı olunca artık hiçbir şey pahalı gelmiyor. Şikâyetçi miyiz? Yok canım! Satın alamayınca neden şikâyetçi olalım!",https://www.milliyet.com.tr/yazarlar/melih-asik/umit-hassan-6890128
Melih Aşık,Lider arayışı,02 Şubat 2023,"Bürokraside yıllarca önemli görevlerde bulunan dostumuz Teoman Yazgan, dış dünyada edindiği bir gözlemi şöyle aktarıyor: - Gerek Uzakdoğu gerekse Avrupa ülkelerinde birbirine çok benzer bazı değerlendirmeler dikkatimi çekti. Özellikle Çin’de ve Almanya’da şu görüşlerin altı özenle çiziliyordu: “Genetik olarak insan neslinde yönetici, önder ve planlayıcı özelliklere sahip olanlar en fazla yüzde 3 dolayında kalıyordu. Önemli olan, bu yüzde 3 dolayında bulunan insanları mutlaka bulup çıkarmak ve ülkenin geleceğini onlara emanet edebilmekti.” Adı geçen ülkeler bu yetenekli yöneticileri özellikle bulup ortaya çıkarabildikleri için kalkınmaları daha bir kolay oluyordu. *** Büyük firmalar biliyorsunuz başarılı üniversitelerin son sınıflarında mülakat yoluyla başarılı öğrencileri devşirir, daha mezun olmadan firmalarında işe alırlar. Siyasi partiler de geleceği parlak, nitelikli bürokrat ve yöneticileri erken yaşta kendi partilerine davet ederek saflarına katarlar. Böylece ileride bakan, başbakan, cumhurbaşkanı olacak nitelikte adamları partilerinde bizzat yetiştirirler. Yumurta kapıya dayandığı zaman aramaya başlamazlar! Zor mutabakat Doğrusu zorlu bir çalışma olmuş. İçinde 2 binden fazla vaadin bulunduğu 2400 sayfa tutan bir çalışma. Altı partiyi bir yuvarlak masaya oturtmak kolay değildi. Ancak siyasi çizgileri farklı altı partinin üzerinde ortaklaştığı böyle bir metnin hazırlanabilmesi daha zordu kuşkusuz. Altı parti bir onarım programı inşa ettiler. Seçime hazır oldukları mesajını ve umudunu verdiler. Peki, program herkesi mutlu etti mi? Baktığınız açıya göre değişiyor. Sağdan bakanlar… Neo liberal politikaların biraz yontularak metne geçirildiğini görüp mutlu oluyorlar. İş dünyasından şikâyet gelmiyor. CHP ve sol açıdan bakanların ise hayli itirazı var. Bir kere, 2400 sayfa içinde laiklik sözcüğü bir kez olsun geçmiyor. Eğitimde köklü bir değişikliğin işareti yok. Sendikalar, işçiler ve işçi hakları unutulmuş. Sosyal devlet yok. CHP’nin dile getirdiği vaatler genellikle ıskalanmış. CHP’nin izi ve kokusu mutabakata pek yansımamış. Bundan sonrasına gelince… 13 Şubat toplantısında altı partinin katılım şartları ve yetki dağılımı konuşulacak. Milletvekilliği paylaşımı elbet hayli yoğun pazarlıklara sahne olacak. Tabii dananın kuyruğu da Cumhurbaşkanı adayı seçiminde kopacak. İyi Parti’nin Ekrem İmamoğlu ısrarı sürüyor. Kemal Kılıçdaroğlu’nun iddiası da öyle. İki taraf iddiasını geri çekmezse ne mi olacak? Seçime herkes kendi adayıyla gitme durumunda kalacak. Hayat zorlaşacak! AB Altılı Masa’nın hükümet programında şöyle bir cümle: “Avrupa Birliği’ne tam üyelik hedefimiz doğrultusunda, bu alandaki sürecin ilgili ülkelerle ve ilgili kurumlarla diyalog, adalet ve eşitlik çerçevesinde tamamlanması için çalışacağız.” AB’ye tam üyelik hedefimizden hâlâ vazgeçmedik mi? Hâlâ bunun mümkün olmayacağını algılamadık mı? İlişki için bir başka yol aramayacak mıyız? Aleyhimize işleyen Gümrük Birliği Anlaşması’nı düzeltmeyi ne zaman gündeme alacağız? GECELER Atatürkçü Düşünce Derneği’nin “Prof. Muammer Aksoy’u anma” gecesinde “Yılın Atatürkçüsü” ödülleri de sahiplerini buldu. Basın dalında Cumhuriyet Vakfı Başkanı Alev Coşkun, “Kültür-sanat” dalında Pınar Ayhan, “Uluslararası İlişkiler” dalında Onur Öymen, “Eğitim ve Bilim” dalında ise Sinan Meydan ödüle layık bulunmuştu. Ödül plaketlerini sahiplerine 10. Cumhurbaşkanı Ahmet Necdet Sezer ve İnönü Vakfı Başkanı Özden Toker verdiler. Gece boyunca çok duygulu konuşmalar yapıldı. Pınar Ayhan’ın yaptığı gösteri ise olağanüstü ilgi ve beğeni topladı. Ölüm yıl dönümünde anılan Prof. Muammer Aksoy, malum, ünlü bir hukukçu olmasının yanında eski bir CHP milletvekiliydi. Buna rağmen geceye Ankara ve Çankaya Belediye Başkanları mazeret beyan ederek katılmadılar. Salonda CHP üst yönetiminden de ne genel başkan ne bir başka ilgili veya yetkili görünmedi. ARADA Bizim işimiz de zor tabii. Olayları süzgeçten geçirir biraz eleştiri yazacak olursunuz: - Canım şimdi sırası mı? Pişmiş aşa neden su katıyorsun? Neden halkın umudunu kırıyorsun? Muhalefete muhalefet edilir mi? Daha iyisini nereden bulacaksın? Başka yazacak şey bulamıyor musunuz? Bırakın da şu millet üç gün umudun tadını çıkarsın, derler. Aradan zaman geçer. Yazdıklarınız doğrulanır. Aynı kişiler dün söylediklerini unutmuştur. Size çatarlar. - Bu memleketin aydını aydın değil kardeşim. Gazetecisi gazeteci değil. Zamanında yazıp halkı uyarmadılar. Bunların hepsi iktidar yandaşı. Sonra da halk cahil der dururlar. Aradaki boşlukta ne mi olur? Malı götüren götürür!",https://www.milliyet.com.tr/yazarlar/melih-asik/lider-arayisi-6897191
Melih Aşık,Kamal Hanım,28 Ocak 2023,"Dünyaca ünlü Lübnanlı yazar Amin Maalouf, “Yolların Başlangıcı” adlı kitabında gerçek bir öykü anlatır (s. 336). Atatürk’e uzaktan bakanların O’nu tanımalarına yardımcı olacak bir öykü. Maalouf kitabında öyküsüne: “Dedem o yıl Atatürk için yanıp tutuşuyordu” diye başlıyor ve devam ediyor: “Atatürk 1921 yılında Türkiye’yi işgal etmiş Avrupa ordularına karşı zafer üstüne zafer kazanmıştı. Ekim ayında da, Fransızların, kendi hükümetini tanımalarını ve ordularını ülkeden geri çekmelerini sağlamıştı. Dedem, işte toprakları ve kafaları özgür kılan bu kişiye duyduğu hayranlık yüzünden, çocuğuna onun adını vermek, ona Arapların söylediği biçimde ‘Kamal’ demek istiyordu. Bebekleri 9 Aralık 1921’de doğdu. Tanrı başka türlü karar vermişti, çocuğa Atatürk’ün adını koyamazdı, çünkü bir kızı olmuştu. Dedem kaşlarını çattı, hiçbir şey söylemedi. Odanın bir köşesinde karısının yatmakta olduğu yataktan iki adım uzakta duran yazı masasına gidip oturdu. Karısı da eliyle herkesin odadan çıkmasını işaret etti, büyükler  küçükleri alıp dışarı çıktılar. Odada yalnızca, anne, baba ve yeni doğan çocuk kaldı. Üçünün de sesi çıkmıyordu. Butroz (dede) uzun uzun düşündükten sonra Nazire’ye bakıp şunları söyledi: - Ne yapalım? Bir kızımız var, ne olacak yani? Ben onun adını yine Kamal koyacağım. Bir erkek adıysa, ne olmuş, ne fark eder, beni kimse kararımdan vazgeçiremez. BAYRAK YAKMAK İsveç Başbakanı bir İsveçli Kuran’ı yaktığı için Türkiye’den özür diledi. Peki, Türk yetkililer İsveç bayrağı yakıldığı için İsveç’ten özür diledi mi? Bir izleyici Quora adlı internet sitesine yukardaki soruyu sormuş. Soruya İsveç vatandaşı Mats Anderson şu yanıtı vermiş: - Özre gerek yok. İsveç’te hiç kimse bayrağı yakıldı diye rahatsız olmaz. Bayrak alt tarafı bir kumaş parçasıdır ve elinde bulunduran kişi kibriti çakıp yakabilir. İncil için de aynı şey söylenebilir. İncil de bir kitaptır. Herhangi bir kitaptan farklı değildir. İsterseniz kibriti çakıp yakabilir, isterseniz yırtıp atabilirsiniz. Bunlar İsveçlileri rahatsız etmez. Bizi ne mi rahatsız eder? Biri kuyrukta önünüze geçmeye çalışırsa bu rahatsız eder. Ya da apartmanda çamaşır makinesini hakkınız olan vakitten fazla kullanır ve komşunun vaktini çalarsanız bu onu rahatsız eder. Ertesi sabah kapınızda bir protesto notu bulursunuz. İKİLEM İyi Parti Kurumsal İletişim Başkanı Cihan Paçacı, Altılı Masa toplantısından bir gün önce ortalığı dalgalandırdı. Özetle dedi ki: - Sokakta Kemal Bey’e itiraz görüyoruz, ya Kemal Bey bu itiraza karşı yeni bir aday önerir ya da kendisinde diretir. İyi Parti ikinci halde ilk turda kendi adayını çıkarabilir. Paçacı bu sözlerinden sonra Meral Akşener’in talebi üzerine görevinden istifa etti. Ancak umduğu etkiyi de (neyse o) sağlamış oldu. Parti tabanında bir kesim Kemal Kılıçdaroğlu’nun adaylığına soğuk bakıyor. Meral Hanım, gönlü Mansur Yavaş veya Ekrem İmamoğlu’nda gibi davranıyor. Bu ikilem Altılı Masa’yı yıpratıyor. Meral Hanım, Kemal Bey’in yüzüne karşı “Sizi istemiyoruz” ya da “Adaylığınızı onaylıyoruz” diyecek ve örgütüne bunu bildirerek iç dedikoduları kesecek yerde, konuyu boşlukta tutuyor, dışarıya dedikodu malzemesi veriyor. Bu şekilde Kemal Bey’i caydıracağını düşünüyorsa yanılıyor, sadece Masa’yı yıpratıyor. İyi Parti artık bir karar verse iyi olacak. ÇAĞRILI Taksilerde akıllı tepe lambası dönemi başlıyormuş. Tepe lambası var ama pek işlemiyor. UKOME toplantısında alınan karara göre üç ay içinde yeni uygulama başlatılacakmış. Buna göre tepe lambasında “Araçta yolcu varsa dolu, yolcu yoksa boş, yolcu almaya gidiyorsa rezerve” yazısı yazacakmış. Bu uygulama yararlıdır. Küçücük bir itirazımız “rezerve” yazısına. Türkçeyi zaten ihmal ediyoruz. Bu alışkanlığı biraz bıraksak. Örneğin rezerve yerine “çağrılı” gibi bir ibare daha Türkçe ve uygun olur. Bir başka Türkçe ifade de bulunabilir. KADIKÖY Kadıköy Belediye Başkanı Şerdil Dara Odabaşı biraz geç olmakla birlikte çok önemli ve olumlu bir adım attı. Kaldırımlarda elektrikli skuterlerden sonra her türlü işgalin kaldırılacağını bildirdi. İşletmelere 1 Şubat Çarşamba gününe kadar süre veren Odabaşı,  şunları söyledi: “Çarşamba gününden itibaren kaldırımlara park ederek yayaların yürümesini engelleyen kurye firmaları, işletmeler ya da özel kişilere ait motosikletlerin kaldırımlar üzerinde park yapmalarına asla müsamaha gösterilmeyecektir. Aynı şekilde bakkal, büfe, manav, market ya da benzeri işletmelerin, yayaların yürümesini engelleyecek şekilde kaldırımlara konan her türlü eşya, araç ve gereçleri 1 Şubat Çarşamba gününden itibaren ekiplerimiz tarafından kaldırımlardan toplanacaktır.” Başkan Odabaşı’nın sözünün tutmasını bekliyoruz.",https://www.milliyet.com.tr/yazarlar/melih-asik/kamal-hanim-6894753
Melih Aşık,Yaşamak güzel,21 Ocak 2023,"Gözlerinizi açtığınız her yeni gün size çıkmış ikramiyedir. Değerini bilin. Eşinize, dostunuza gülümseyin, onların mutluluğuna yardımcı olun. Güzel şeyler düşünürseniz gününüz güzel geçer. “Hayat Güzeldir” filmindeki babayı (Roberto Benigni’yi) hatırlayın. Nazi toplama kamplarında bile iyimserliği elden bırakmayıp çocuğuna güzel günler yaşatan o güler yüzlü babayı... Sonunda çocuğunu kurtardığını unutmayın. Ara sıra homurdanmayı ihmal etmeyin tabii. Özellikle fiyatları görünce “Oha!” gibi sesler çıkarabilirsiniz. Ama o kadar… Hiçbir şey etrafınızdakileri kırmanız, onlara somurtmanız için neden olmamalı. Unutmayın, size en çok gülümsemek yakışır. Hem bu sabah size ikramiye çıkmamış mıydı? “Bir gün daha yaşamak…” Ne büyük ikramiye. Boş verin gerisini. En azından bugün mutlu olmayı deneyin... NİHAYET Kadıköy’ün kaldırımları üç gündür biraz nefes aldı. Çünkü skuter denilen kaldırım canavarları geçici de olsa ortadan kaldırıldı. Kadıköy Belediye Başkanı Şerdil Dara Odabaşı bu canavarları çalıştıran şirketlere önce uyarıda bulundu, kulak asan olmayınca hepsini toplattı. Şirketler randevu almış, pazartesi günü Başkan Odabaşı ile görüşeceklermiş. Umarız kendilerine taviz verilmez, şehir bunların insafına terk edilmez. Bu arada Ataşehir Belediyesi’nin aynı yönde karar aldığını duyuyoruz. Çok iyi. Kaldırım yönünden zaten fakir olan Kadıköy’ün Moda-Yeldeğirmeni gibi semtlerinde bu aletlerin işgali yüzünden insanlar yürüyemez oldu. Patronları da gerçek dışı konuşmayı iyi beceriyor. Efendim, Kadıköy halkı bunları istiyormuş, vs... Halk bunları istemiyor. Kaldırımda kazaya uğramadan yürüme özgürlüğü istiyor. Sıranın kafelerin kaldırım işgaline gelmesini de bekliyor. YEMİŞ Ahmet Zeki Sözer bir kuru yemiş paketinin fotoğrafını geçmiş. Paketin üzerinde kaju, badem, Antep fıstığı, fındık resimleri var. Fiyatı 50 liraymış. Ahmet Bey paketi açınca ne görsün? İçinde o resimdekilerden birkaç tane mevcut olup, geri kalanı hep leblebi ve mısır imiş. Sahtekârlık hayat biçimi oldu ülkemizde. SEÇMELİ KAHVALTI Seçim vadisine girdik. Sandığa doğru yuvarlanıyoruz. Bundan sonra tartışmalar biraz daha seçim, biraz daha Anayasa, bolca tezvirat, bolca dedikodu ağırlıklı olacak. Şu sırada sık sık sorulan soru: - Nasıl bir cumhurbaşkanı istiyorsunuz? Bu soru her cumhurbaşkanı seçimi öncesi gündeme gelir. Sanırız en güzel cevabı bir seçim öncesinde rahmetli Fikret Otyam vermiştir: “Şöyle resmini başucuma asacağım, göğsümü gere gere herkese ‘İşte bu benim cumhurbaşkanım’ diyebileceğim biri olsun...” Fakat henüz rakip aday bile ortada yok. Seçim tarihi açıklanınca aday da açıklanacaktı. Yetişmedi! Muhalefet sahnesinde topu topu üç aday var. Yavaş, İmamoğlu, Kılıçdaroğlu. Peki Türkiye’de cumhurbaşkanı olacak niteliklere sahip kişiler bu üç isimden mi ibaret? Bu göreve daha layık kişi yok mu? Olmaz olur mu? İstenirse sayısız aday bulunur. Ne var ki alaturka siyaset tercih yolunu daraltmış, aday sayısını üç hatta bire indirmiştir. O neden diye sorarsanız... Çünkü bizim demokrasi adı verdiğimiz ortada sandık oyununda nitelikli insanlar parti kademelerinin süzgecinden geçip üst katlara tırmanamıyor. Tercihler daralıyor. Karadeniz’de otele giden vatandaş tabelada “Seçmeli kahvaltı” yazısını görünce mutlu olmuş. Sabah lokantaya inince ne görsün? Masada sadece peynir ekmek var. Garsona sormuş: “Hani seçmeli kahvaltı nerede?” Garson, “İşte seçmeli demiş, ya yersiniz ya yemezsiniz.” Bizim seçmeli demokrasi de bu hesap... HAVA Piyasadan 8 bin lira ödeyerek bir hava temizleme cihazı satın alan okurumuz yazıyor: - Kutuyu açtık. Çıkan broşürde Hollanda dilinden Danimarka diline, Norveççeden Fransızcaya, İtalyancadan Portekizceye kadar... Her dilde cihazla ilgili bilgi vardı. Ama Türkçesi yoktu. Benim bildiğim, Ticaret Kanunu’na göre Türkiye’de satılan ürünlere Türkçe izahat koymak zorunlu. Ama anlaşılan, firmalar kanunu takmıyor. Bir iki firmaya ceza verilse diğerleri yola gelir ama buna da kimse yanaşmıyor anlaşılan. YAŞ GÜNÜ New York’ta yaşayan yakınımız 5 yaşındaki çocuğunun yaş günü fotoğraflarını göndermiş. Fotoğrafta mum söndürme töreni ve küçük bir spor salonunda oynayan çocuklar görülüyor. Merakımız üzerine yakınımız anlatıyor: - Burası New York’ta çocuklar için yapılmış bir spor salonu. İçinde parklarda gördüğünüz oyuncaklar var. Kaydıraklar, salıncaklar, vs... Salon hafta içi çocuklara spor için kiralanıyor. Hafta sonlarında da yaş günleri gibi etkinliklere ayrılıyor. Bizlerin yaş günü kutlamalarını düşünün... Çocuklar ve büyükler bir masanın etrafına dizilir. Çocuk pastanın üzerine dizilmiş mumları üfleyip söndürür. İyi ki doğdun şarkısı söylenir. Peşinden büyükler masa başında sohbete dalar. Çocuklar da daracık salonda biraz koşturur, sonra köşelere büzülür, otururlar. Yaş günlerinin çocuklara özel olduğunu genelde unuturuz. Çünkü çocuk olmayı unutmuşuzdur. Ama hatırlamak için geç değil. İşte örnek, yukarıda.",https://www.milliyet.com.tr/yazarlar/melih-asik/yasamak-guzel-6891280
Melih Aşık,Huysuz siyaset,17 Ocak 2023,"Türk halkı seçim sonrasında sorunların nasıl çözüleceğini merak eder, Altılı Masa’dan da yeni çözümler ve projeler beklerken… Geçen hafta aniden Masa üyesi Ahmet Davutoğlu’nun başlattığı tartışmalar gündeme girdi. Davutoğlu, üstü kapalı veya açık, Altılı Masa’daki genel başkanların imza yetkisine sahip birer cumhurbaşkanı yardımcısı olacaklarını, Başkan’ın onların rızasıyla hareket edeceğini söyledi. Altı partiye yeni hükümette en az birer bakanlık verilecek, diğer bakanlıklar da seçimde alınacak oylar oranında dağıtılacaktı. Davutoğlu bu arada CHP’den milletvekilliği için 20 kontenjanı istiyordu. İyi Parti bu taleplere olumsuz yaklaşırken, CHP Genel Başkanı Kılıçdaroğlu destekliyor. Peki, bütün bunlar Anayasa’ya nasıl uydurulacak? Cumhurbaşkanı yardımcıları malum; Cumhurbaşkanı tarafından, onun imzasıyla göreve atanıyorlar. Yardımcılar Başkan’ın memuru statüsünde. Anayasa bir yetki paylaşımını öngörmüyor. Cumhurbaşkanı nasıl olup da icraatı altı “siyasi lider” ile paylaşacak? Üzerine yemin ettiği tarafsızlık ne olacak? Liderler parti başkanlığından ayrılacak mı? Bakanların partilerinden istifaları şart koşulurken, nasıl olacak da partilerin etkisinden kurtulabilecekler? Bakanlar kimin sözüne bakacak, cumhurbaşkanının mı, kendi liderlerinin mi? Muhalefetten beklenen eğer seçimi kazanırsa ülkeyi ahenk içinde yönetmesi ve düzlüğe çıkarmasıyken başlatılan zamansız tartışmalar umut kırıcı oluyor. SÜPER EMEKLİ Maddi açıdan en zor durumda olanlar kimlerdir: Emekliler. Peki, en iyi durumda olanlar kim: Yine emekliler. En iyi durumda olanlardan söz ederken milletvekili emeklilerinden söz ediyoruz. Başka ülkelerde milletvekili emekliliği yoktur. Vekil, esas işinden ödediği primle emekli olur. İki yıl milletvekilliği yaptığı için ayrıcalıklı bir hak elde etmez. Bizim milletvekili emeklisi geçen yıl bu vakitler 18.800 lira maaş alırken… Bu maaş yüzde 176 artışla 51 bin 900 lira oldu. Yakınlarıyla birlikte sağlık masrafları da Meclis’ten ödeniyor. Bendenizin emekli maaşı son zamla 8 bin lira oluyor. Herhalde en az 30 yıl SSK primi ödemişimdir. Benim emekli maaşım asgari ücretin altına düşerken… Emekli milletvekilinin maaşı benim maaşımın beş katı oldu. Neyin ödülü bu? Benim maaşımı asgari ücretin altına düşürmenin mi? MÜJDAT Ülkenin medarı iftiharı sanatçılardan Müjdat Gezen 70’inci sanat yılını kutladı. Müjdat için bu kutlama aynı zamanda jübile idi. “Artık yoruldum biraz dinleneceğim” dedi. Müjdat’ın hayatının nasıl bir koşturma içinde geçtiğini az kişi bilir. Kazandığı paralarla MSM’yi, yani Müjdat Gezen Sanat Merkezi’ni kurmuştu. Her gece bir yerde sahneye çıkıyordu. Bir yandan da TV programları için koşturuyordu. Para için mi? Hayır. Kazandığı bütün parayı MSM’ye harcıyordu. O sanat merkezinde gençler ücretsiz sanat öğreniyordu. Sahnemizin veya televizyonların pek çok ünlü sanatçısı Müjdat’ın okulundan yetişti, hâlâ yetişiyor. Bu arada her muhalif aydın gibi mahkemelerle de başı beladaydı. Bir gün polisler evini aramıştı. Telefon açıp geçmiş olsun dedik. Uğradığı muameleden yakınırken de mizahı elden bırakmadı: - Bu kadar da olmaz ki birader, buzdolabının buzluğunu bile açıp içinde kitap aradılar. - Yok canım, peki kitap buldular mı? - Buldular, Kuzey Kutbunun Keşfi. Müjdat şiir de yazar. Bazen telefon açar, bana da okurdu. En sevdiğim şiiri şudur: “Kendi kendimle yarıştım, birinci oldum” On parmağında on marifet vardır. Türk musikisinin kimi şarkılarını olağanüstü güzel söyler. Youtube’a girip dinleyebilirsiniz. Sen bir tanesin Müjdat. Çok yaşa. Şu jübileyi falan da boş ver. THIERS Fransız devlet adamı Adolphe Thiers (1797-1877) cumhurbaşkanlığı sırasında bir ara yarı şaka yarı ciddi demiş ki:“Laik öğretmenler yerine okullarda yine rahipler ders verse ve insanlar acı çekmek için dünyaya geldiklerine inansalar, zenginliği ve yoksulluğu Tanrı’dan bilseler.” Her siyasetçinin aklından geçer böyle düşünceler. PARİS Paris Belediye Başkanı Anne Hidalgo, kentte referandum düzenleyerek halka “scooter”ları isteyip istemediğini soracak. Halk oylaması 2 Nisan’da yapılacak. Paris en az üç dört metrelik kaldırımların ve geniş yolların bulunduğu bir kent. Scooter bu kentte bile rahatsızlık veriyor demek ki. Bir de kaldırımın olmadığı İstanbul’u düşünün. Scooter daracık kaldırımlardan üstelik kimi zaman da ters yönden geliyor. Gelişigüzel park ettikleri için yayalara yolları tıkıyorlar. Bir kepazeliktir yaşanıyor. İBB Başkanı Ekrem İmamoğlu umre dönüşü (eğer vakit bulursa) bu konuyu mutlaka ele almalı. 16 milyonluk kent bu kepazeliği hak etmiyor.",https://www.milliyet.com.tr/yazarlar/melih-asik/huysuz-siyaset-6888937
Melih Aşık,Mayısta demokrasi,24 Ocak 2023,"Cumhurbaşkanı Erdoğan seçim için 14 Mayıs tarihini verdi. Seçilen tarih Demokrat Parti’nin CHP’ye karşı seçim kazanarak iktidara gelişinin de yıl dönümüydü. Demokrat Parti’nin “Yeter söz milletindir” sloganıyla iktidara gelişi çok partili demokraside devrim kabul edilir, Başbakan Adnan Menderes demokrasi kahramanı olarak anılır. Demokrat Parti hareketi gerçekten bir demokrasi devrimi midir? En azından çıkışı itibarıyla değildir. Bu siyasi hareket 1945 yılında CHP’nin Meclis’te “Çiftçiyi Topraklandırma Kanunu”nu hazırlamasıyla birlikte alev alır. Çiftlik sahibi Adnan Menderes ve arkadaşları kanuna karşı ayaklanırlar. Celal Bayar, Refik Koraltan, Fuat Köprülü ve Adnan Menderes kanunun kabulünden birkaç gün sonra hükümete ünlü “Dörtlü Takrir”i (önerge) verirler. Toprak reformu yüzünden başlayan kavga, takrir içinde yer alan demokratik taleplerle birlikte bir demokrasi hareketine dönüşür. 7 Ocak 1946 tarihinde DP kurulur. Yeni parti 1950 seçimlerinde Meclis’teki sandalyelerin yüzde 85’ini elde eder, 27 yıllık CHP iktidarı böylece son bulur. DP’nin kuruluşu kimine göre özel mülkiyeti koruma hamlesi, kimine göre büyük bir demokrasi hareketidir. KUTSAL KİTAP İsveç ve Danimarka’da polis koruması altında yaşayan sağ siyasetçi Rasmus Paludan’ın Türkiye Büyükelçiliği önünde Kuran-ı Kerim yakmasını İsveç Dışişleri Bakanı Tobias Billström, “ifade özgürlüğü” olarak niteledi. İki gelişme dikkatimizi çekti. Bir, İslam ülkelerinin olay karşısındaki sessizliği. İki, İslamcı grupların İstiklal Caddesinde “Yaşasın şeriat” diye gösteri yaparken kime ne mesaj verdiği! Peki, kutsal kitabı yakmak ifade özgürlüğü müdür? Avrupa İnsan Hakları Mahkemesine göre belirli bir dinle ilgili düşünceleri açıklamak, o dini eleştirmek düşünce özgürlüğü kapsamına giriyor. Buna karşılık, dinlere hakaret eden, kutsal değerlere söven, başkalarını gereksiz yere inciten ve kamusal bir tartışmaya katkıda bulunmayan ifadeleri AİHM düşünce özgürlüğü kapsamında görmüyor. Düşünce ile küfür ve hakareti birbirinden ayırmak gerekiyor. YOKUŞLAR Biz eskiden yokuşları yürüyerek çıkardık. Ama yorulmazdık. Evimiz inişte olmuş, yokuşta olmuş fark etmezdi. Zaten kentin mutena semtleri hep yokuştu. Boğaz’ın iki yakası, Adalar, Moda, Çamlıca, Cihangir. Hep yokuş. Yukarı çıktıkça manzara güzelleşir, yorgunluğu unuturduk. Ne zaman mı yorulmaya başladık. Asansör, yürüyen merdiven falan çıkınca. Motorlu araç bizi evin kapısına bırakmaya başlayınca. Yani rahata alışınca. Bize bir yorgunluk çöktü ki sormayın! O gün bugündür, yokuşun ucundaki evden içeri oflaya poflaya girince içilen bir bardak suyun lezzetini de tadamaz olduk. BAYAR Askerlerin 1960 yılı 27 Mayıs’ında yönetime el koymasından sonra yargılanan Cumhurbaşkanı Celal Bayar idama mahkûm oldu. Ancak cezası, 78 yaşında olduğundan müebbet hapse çevrildi ve Bayar Kayseri Cezaevi’ne nakledildi. Bayar’ın cezası 1963 yılında sağlık nedeniyle ertelendi ve Bayar tahliye edildi. Ne var ki Ankara’ya gelişinde lehinde coşkulu gösteriler yapıldığı için tekrar Kayseri’ye götürüldü. Nihayet 1964 yılında tamamen affedildi. Ülkenin 10 yıllık yönetiminden sorumlu olan Cumhurbaşkanı’nı askeri yönetim hapiste tutmamış, dört yılda tahliye etmişti. Hastalığı da ciddi değildi Bayar’ın, nitekim tahliyeden sonra 103 yaşına kadar yaşadı. Günümüzde 80-90 yaş aralığındaki emekli generallerin hâlâ hapiste tutuluyor olması bize Bayar’ın yaşına gösterilen saygıyı hatırlattı. BAŞKAN Gazeteci arkadaşımız Orhan Erinç’i kaybettik. Orhan eski neslin son temsilcilerindendi. Zarif, sakin, efendi bir arkadaşımızdı. Uzun yıllar Gazeteciler Cemiyeti Başkanlığı yaptı. Onun başkanlığı sırasında ben de bir süre yönetim kurulu üyeliği yaptım. Yönetim kurulunda ilk icraat olarak Ankara’ya gitmiş, basınla ilgili olarak birkaç bakanla görüşmüştük. Dikkat çekici olan şuydu: Bakan bizi kabul ediyor, sorunlarımızı dinliyor ancak ne not alıyor ne yanında not alacak birini bulunduruyordu. Biz çıkınca bir başka heyet giriyor, belli ki onlar da dert anlatıp gidiyor, bakan da çok muhtemelen anlatılanların en az yarısını unutuyordu. Not alır gibi yapsalar yine mutlu olacaktık. Günün sonunda Orhan’a, “Başkan ne işe yaradı bu ziyaretler?” diye sorduğumda, “Bir işe yaramayacağını öğrenmiş oldun, az şey mi?” demişti. Nur içinde yatsın. SÖZ “Önemli olmayan adamların çevresinde, onların önemli adam olarak görülmesini sağlayan insanlar her daim var olmuştur.” GOGOL",https://www.milliyet.com.tr/yazarlar/melih-asik/mayista-demokrasi-6892623
Melih Aşık,Ruslar da geldi!,26 Ocak 2023,"TÜİK verilerine göre, yabancılara yapılan konut satışları 2022 yılında bir önceki yıla göre yüzde 15.2 artarak 67 bin 490 ile rekor kırdı. Birinci sırada Ruslar yer aldı. Rusya vatandaşları 2022’de Türkiye’den 16 bin 312 konut satın aldı. Rusya’yı 8 bin konut ile İran, 6 bin konut ile Irak vatandaşları izledi. Savaştan kaçan Ruslardan parası olanlar 400 bin dolar verip konut alırsa hem konut hem vatandaşlık sahibi oluyor. En çok tercih ettikleri kentler Antalya ve İstanbul. Onlar her açıdan kazançlı. Hem savaştan uzaklaşıyorlar. Hem paralarını konut gibi değeri sürekli artan bir mala yatırıp enflasyondan korunuyorlar. Olan bize oluyor. Güneyden gelen göçlere Ruslar eklenince... Kiralar ve konut fiyatları biraz daha roketleniyor. Üstelik kuzeyimizdeki savaşın kolay kolay biteceği yok. Şimdi de Leopar tankları giriyor devreye. Batı bu savaşı Putin’i devirene kadar sürdüreceğini ifade ediyor. Putin’in ise devrilme noktasına geldiğinde neler yapacağını kimse bilmiyor. Nükleer silah kullanmayı da gündemde tutuyorlar. Rus ve Ukraynalı göçü belli ki sürecek. Güneyden gelen göç de sürüyor. Peki, örneğin şu “400 bin dolara vatandaşlık” fiyatına zam yapmak ve göçü biraz olsun durdurmak düşünülemez mi? Kendi dertlerimiz yetmiyormuş gibi... NATO’nun Putin’i harcama planı ve Rus liderinin savaş hamlesi başımıza ilave dertler açtı. Ne demişler: Filler tepişir, çimenler ezilir. Hesabı en çok en masumlar ödüyor. ANJİYO Gazeteci arkadaşımız Mustafa Kemal Erdemol’un sağlık serüvenlerini facebook’ta okuduk. Kalp sıkıntıları üzerine bir dizi testten geçmiş. Son olarak anjiyo yaptırmış. Anormallik bulunmamış. Şimdi ritim bozukluğunun sebepleri araştırılıyormuş. Anjiyo artık tehlikesiz bir işlem sayılıyor. Hekimler kesin teşhis için rahatça anjiyo istiyor. Biz de böyle serüvenlerden geçtik. Sonunda bu alanın gerçek ustalarından Prof. Sabahattin Umman’da soluğu aldık. Eko ile baktı. - Anjiyoya gerek yok, dedi. Daha önce üç hekim anjiyo istemişti. - Hocam anjiyo yapılsa ne olur diye sorduğumuzda da: - Kalbe gerek olmadıkça dokunmamak lazım, demişti. Ritim bozukluğunu sorduğumuzda: - Her an, herkeste olur, dedi. Kalp sıkıntılarına karşı tavsiyesi mi? - Hareket, hareket, hareket… Hekiminizi dinleyiniz. Dediklerini yapınız. Gün içinde hareketi ihmal etmeyiniz. ASLAN Doktor Tarık Altınok’a: - Nasılsın? Diye sordum - Eşek gibiyim, dedi. - Yahu o ne biçim söz? İzah etti: - Benim Trakyalı bir arkadaşım böyle derdi. Aslan gibiyim derim ama aslan ne işe yarar? Hiçbir işe yaramaz. Eşek işe yarar. Yük taşır, insan taşır. İnsan eşek gibi olmalı ki işe yarasın. NÜKTE Genel müdür, öğle paydosunda yeni atandığı kurumun lokalinde fıkra anlatıyor, çevresindekiler kahkahayla gülüyordu. Genel müdür, grupta, anlatılanlara kayıtsız kalan birini fark edince sordu: - Sen neden gülmüyorsun, anlamadın mı espriyi? - Ben sizin kurumunuzda çalışmıyorum. G. SARAY Galatasaray ligde iyi sonuçlar alıyor. Taraftarın yüzü gülüyor. Öte yanda dağ gibi borçlar duruyor. Başkan Dursun Özbek sık sık mali durumdan yakınıyor. Buna rağmen transfer hamleleri sürüyor. Her gün bir başka isim GS’nin gündeminde. Biz ise sorduğumuz bazı sorulara hâlâ yanıt alabilmiş değiliz. Örneğin… Sezon başında kiralanan Seferoviç adlı oyuncuya bir yıllığına 3 milyon euro (60 milyon lira) ödendi. Geçen yılı Benfica’da sakat geçirmişti, bu yıl da form tutamadı. Kiralanacak kulüp aranıyor. İki… Yusuf Demir adlı 20 yaşında bir genç sezon başında 6 milyon euro (120 milyon lira) bedelle transfer edildi. Yarım sezon Barcelona’da oynamış, dönmüş, yarım sezon Rapid Wien’de oynamıştı. Hiçbir başarısı yoktu. Bu genç, bu sezon sadece 5 lig maçında sonradan oyuna girdi, toplam 69 dakika oynadı. Son maçta 10 kişilik yedek kadroya bile alınmadı. Başkan Dursun Özbek’e yine soruyoruz: Bu iki futbolcuyu kim izledi, kim tavsiye etti, satın alma kararını kim, neye göre verdi? Komisyonculara ne kadar para ödendi? Cevap lütfen. SÖZ “Ölüm eski bir şeydir ama her insana yeni görünür.”“Ölüm eski bir şeydir ama her insana yeni görünür.”Turgenyev",https://www.milliyet.com.tr/yazarlar/melih-asik/ruslar-da-geldi-6893721
Melih Aşık,Baba Vali,31 Ocak 2023,"Okurumuz “Bu kitap devlet adamlarına el kitabı olmalı” notuyla yollamış mektubunu. Sözünü ettiği kitabın adı “Vali Bey”. Yazarı gazeteci arkadaşımız Saygı Öztürk. Kitapta efsaneleşmiş bir vali olan Refik Arslan Öztürk anlatılıyor. Refik Öztürk (1949-2020) Saygı’nın ağabeyidir. Reşadiye, Silopi, Finike ve Söğüt kaymakamlıkları sonrasında Bilecik, Niğde, Erzincan, Manisa valilikleri yaptı. 27 Nisan 2008 tarihinde merkez valisi oldu. 71 yaşında vefat etti. Devlet ciddiyeti, tasarruf ve dürüstlük denince ilk akla gelen bürokratlardan biriydi. Bir Kurban Bayramı şoförü ve koruması ile İzmir’e giderler. Bu iki görevliyi evlerine gönderip kendisi dolmuşa biner. Tesadüf bu ya dolmuş biraz ileride çevrilir. Polisler kimlik kontrolü yapar. Refik Bey’in cebinde sadece valilik kartı vardır. Onu gösterir. Polisler şaşırır. Vali Bey’i (biz götürelim diyerek) kendi arabalarına davet ederler. Refik Bey kabul etmez. Dolmuş yoluna devam eder. Valilik döneminde Ankara’ya devletin aracıyla değil, bilet parasını kendisi ödeyip otobüsle gider. Özel telefonlarını mesai sonrasına bırakır ki konuşma indirimli olsun. İlk atandığında otobüs garajından vilayete yürüyerek gittiği anlatılır. Bir devlet fabrikasının özelleştirilmesine karşı çıktığı için görevden alındı. Görev yaptığı illerde “Baba Vali” diye anıldı, saygın bir isim bıraktı geriye. KARİZMA ÇİZİLİR! Almanya Ukrayna’ya Leopard tankı gönderilmesi talebi için çok düşündü. ABD’ye önce siz Abrams tanklarını gönderin dedi. ABD epey düşündükten sonra Abrams tankı göndermeyi kabul etti. Almanya bunun üzerine Leopard tankı gönderme kararına mecbur oldu. Polonya daha önce Rus yapısı tankları Ukrayna’ya vermiş, konu hiç tartışmaya yol açmamıştı. Bu defa durum neden farklı? Bir Rus uzman Almanya ve ABD’nin kendi tanklarını göndermek için çok düşünmesini şu nedene bağlıyor: - Rusya bugüne dek Ukrayna’ya ait 7 binin üzerinde tank ve zırhlı aracı tahrip etti. Şimdi savaş alanında yanmış, tahrip edilmiş, tanınmaz hale gelmiş bir Leopard ya da Abrams tankını düşünün. Bu hem o ülke halklarının moralini etkileyecek hem de onların silah sanayiinin karizmasını çizecektir. Bu kadar çok düşünmelerinin ve zor karar vermelerinin sebebi odur. YETERR! Cumhurbaşkanı Tayyip Erdoğan’ın seçim tarihi olarak Demokrat Parti’nin ilk iktidara geldiği tarih olan 14 Mayıs’ı işaret etmesiyle birlikte o dönemin “Yeter söz milletindir” sloganı hatıra geldi. Slogana hem iktidar hem muhalefet sahip çıktı. Ancak mesaj her iki tarafa da tam uymuyor. Çünkü: 1 - Slogan geçmişte muhalefet partisi olan DP tarafından iktidardaki CHP’ye karşı kullanılmıştı. Oysa AKP bugün muhalefette değil, iktidardadır. 2 - Slogan geçmişte muhalefet tarafından kullanılmıştı ama iktidarda CHP vardı. CHP’nin geçmişte kendisine karşı kullanılan sloganı bugün iktidara karşı kullanması garip. KILIÇDAR Okurumuz merak etmiş, soruyor: - Kemal Kılıçdaroğlu’nun soyadı nereden geliyor? Bu konuda bir miktar bilgiyi Erdal Emre’nin “Öteki Kemal” adlı kitabında buluyoruz. Ailenin soyadı önce Karabulut imiş babaları sonradan değiştirmiş. Erdal Emre soruyor: - Kılıçdaroğlu soy ismi de yine aileden geliyor, daha doğrusu, ailenizde bir eşkıya varmış, oradan geliyormuş. Kemal Bey’in cevabı özetle: - Ailede dönemin ünlü eşkıyalarından Hüseyin Cebeli dediğimiz bir büyüğümüz olduğu söyleniyor. Ben onun mezarını buldum, yaptırdım. Mezar Pülümür-Nazımiye arasında bir yerde. Çok vahşi bir doğası var. Çatışmada öldürülmüş ve oraya defnedilmiş. Büyük ihtimalle babamız -bize çok anlatmadı ama- o nedenle Kılıçdaroğlu soyadını almış olabilir. SÖZ Bir toplum üretmek istiyorsa köy enstitüsü kurar. Üretmeden tüketmek istiyorsa AVM kurar. Prof. Üstün Dökmen BASKET Yarış atlarının ne kadar hor kullanıldığı ara sıra yazılır. Ancak sporcuların durumu pek dile getirilmez. Örneğin Efesli basketbolculara bakalım. Bu takımın en değerli, en çok süre alan oyuncuları Larkin, Micic ve Clyburn. Basketbolun çok yorucu bir spor olduğunu, futbolda sporcunun maç içinde dinlenebildiğini ancak basketçinin bu şansının olmadığını bu sporları yapmış birisi olarak ekleyeyim. Baskette 20-30 dakikada bütün enerjiniz tükenir. Hal böyleyken… Efes geçen cuma günü İspanya’da Baskonia ile maç yaptı, pazar günü İstanbul’da Petkim ile oynadı, bugün (salı) İstanbul’da Zalgiris ile maçı var. Cuma günü Atina’da Olimpiakos ile kapışacak. . Yukarıda adını verdiğimiz üç oyuncu bu maçların tümünde oynuyor. Sekiz günde dört maç. Resmen tüketiliyor sporcular.",https://www.milliyet.com.tr/yazarlar/melih-asik/baba-vali-6896067
Melih Aşık,"Paranız var, hemen alın",12 Ocak 2023,"Evde çalışırken telefon çaldı. 0536 ile başlayan bir numara arıyor. - Buyurun? - Adınız M. Melih Aşık mı? - Evet. - Adresiniz şu şu mu? - Evet, doğru. - Ben X Bankası sigorta ve finans bölümünden arıyorum. - Buyurun. - Siz bankamızda sigorta yaptırmışsınız ancak hesap hareketsiz görünüyor. Uzatmayı düşünür müsünüz? - Ben sigorta yaptırdığımı hatırlamıyorum. - Banka sözleşmeleri çok küçük harflerden oluştuğu için gözden kaçıyor. Kart muamelesi sırasında size sigorta da yapmışlar. - İyi peki şimdi ne yapayım? - Birikmiş 989 lira paranız var. Onu geri alabilirsiniz ya da poliçenizi uzatırız. Hangisini tercih ederseniz? - Hımm… Parayı geri alayım. - Peki, şimdi size bir çağrı gelecek. Tek tek numaralara basarak şifrenizi girin. İşlem tamamlansın. Paranız derhal hesaba geçer. - Banka benim şifremi biliyor, parayı hesabıma geçirsin, benim ayrıca şifreyi girmeme ne gerek var? - Biz ayrı bir bölümüz, parayı hesabınıza geçirmek için şifreyi girmeniz gerekiyor… Hem sadece tuşlara basacaksınız, kimseye şifrenizi açıklamayacaksınız. -  Ben sizi 10 dakika sonra arayayım. Dedim ve sözü edilen o bankanın müşteri temsilcisini aradım. - Böyle böyle oldu diye anlatmaya başlarken müşteri temsilcisi sözümü kesti. - Onlar dolandırıcıdır. - Daha hikâyeyi dinlemediniz, dolandırıcı olduklarını nereden anladınız? Müşteri temsilcisi tanıdık bir arkadaş. Güldü: - Hiçbir banka müşterinin alacağını iade etmek için aramaz. Arayan belli ki dolandırıcı. Ben de bu açık sözlülüğe gülerken sordum: - Vatandaş kanıyor mu bu dolandırıcılara? - Maalesef, alacağınız var deyince vatandaş çözülüyor, şifresini veriyor. Görüldüğü gibi. Dolandırıcılar yeni bir yöntem bulmuş. Dikkatli olunuz. Bu dolandırıcılar neden bir türlü yakalanamıyor diye soracak olursanız. Sanırız onu da ilgilisine sormalı. Yakalanmamaları için ne sebep var, anlamak zor. GÜNCEL Kasap et derdinde, koyun can derdinde dediği gibi. Millet günlük yiyeceğine nasıl para yetiştireceğinin derdinde. Kefen parası olarak ayırdığı üç beş kuruşun durduğu yerde erimesinin derdinde. Siyaset tayfası ise başörtüsüne güvence, Türk’süz Anayasa, tarikatların eğitimi, anadilde eğitim gibi konuların peşinde. Arada bir siyasi cinayetin tepkileri. Parti kapatma girişimi… Derken gündem bambaşka yerlere savruluyor. Oysa Türkiye’nin şu sırada seçim sonrasında biriken sorunları nasıl çözeceğini konuşması gerekirdi. Yeni fikirler, yeni çözümler, yeni planlar, programlar, politikalar gündemde olmalıydı. Öyle zamanlardayız ki. Durmak bile geri gitmek anlamına geliyor. Biz sadece vakit öldürüyoruz. Uykudan uyanmanın vakti geldi, geçiyor. ALAMAN ANAYASASI Anayasa’dan “Türk” sıfatını çıkaralım, adımızı “Türkiye vatandaşı” koyalım diyenlere kanmayınız. Bu ülkenin adı bin yıldır Türkiye’dir, içinde yaşayanlara da hangi kökenden olursa olsun kapsayıcı bir ad olarak “Türk” denir. Alman Anayasası’nın ilk maddesinin ikinci bendi şöyledir: “Das deutsche Volk bekent sich darum zu unverletzlichen und veraeusserlichen Menschenrechten” Yani: “Alman halkı dokunulmaz ve devredilmez insan haklarıyla kendini tanımlar” Yani Almanya halkı değil, Alman halkı. Fransız Anayasası şöyle başlar: “Le peuple français…” Yani “Fransız halkı”. O anayasalarda Almanya halkı, Fransa halkı yoktur. Alman ve Fransız vardır. Atatürk “Türkiye Cumhuriyeti’ni kuran Türkiye halkına Türk milleti denir” gibi bir tanımla Türk sıfatının bir ırkı ifade etmediğini çok açık ortaya koymuştur. Anayasamızın başlangıç bölümüyle 5, 6, 7, 9, 42, 70, 72, 76, 80, 103, 104 ve 134. maddelerinde de açıkça “Türk milleti” kavramı kullanılmıştır. Biz ümmet idik, Cumhuriyet ile birlikte millet olduk. Anayasamızın değiştirilmesi teklif dahi edilemeyecek olan 3. maddesinde “Türkiye’nin ülkesi ve milletiyle bölünmez bütünlüğünden” söz edilmektedir. Burada üst kimlik olarak Türk milletinin kastedildiğinden kuşku yoktur. “Türk” adından rahatsız olanlar aslında bu milletin tarih önündeki varlığından rahatsızdır. Açıkça söyleyemiyorlar ama dertleri budur. SCOOTER Ben Kadıköy ve Moda’yı biliyorum, diğer semtler de öyle olmalı. Kaldırım zaten yok. Var olan kaldırımların da yarısı esnaf tarafından işgalde. Yarısı da gelişigüzel bırakılmış scooter’larla kapatılmış durumda. Adam scooter’dan iniyor, aracı kaldırıma fırlatıp gidiyor. Belediyeler bu başına buyruk şirketlerle temasa geçebilir. Şirketler adam görevlendirir. Bu adamlar semtte sürekli dolaşarak kaldırımları işgal eden scooter’ları kenara çekebilir. Scooter şirketleri belli ki sırtlarını sağlam yere dayamışlar. Kimse onlara söz geçiremiyor. Belediyeler aciz. Hiç değilse şu kaldırımları temiz tutsunlar. DEĞİŞİM Kemal Kılıçdaroğlu son grup toplantısında şöyle bir söz sarf etti: “Biz değiştik, biz halkın partisiyiz. Biz hangi yanlışları terk ettiysek, Saray artık tam odur.” Bu sözlerden Cumhuriyet ve Atatürk’e bağlı CHP’liler mi daha çok alınmalı yoksa iktidar mı? Biz tam karar vermedik!",https://www.milliyet.com.tr/yazarlar/melih-asik/paraniz-var-hemen-alin-6886524
Melih Aşık,Noel dede,29 Aralık 2022,"Hıristiyanlar Noel’i kutluyor. Onlar bayramı kutlayadursun, bizim bazı odaklar halkın dinini bırakıp Hıristiyanlığa özeneceği endişesiyle Noel’e karşı önlem almakla meşguller! Bu arada yılbaşının da Hıristiyan âdeti olduğunu iddia edip vatandaşın o gece eğlenmesini önlemeyi de görev sayıyorlar. Türkiye neresi? Nelerin ülkesi? Bunun farkına varsak neler kazanırdık? Yüksek mimar Erdoğan Vata’nın eski bir yazısını kesip koymuşuz dosyaya. Aktaralım: Hıristiyanlığın 8 ana kutsal makamı vardır ve bunların sadece iki tanesi Anadolu dışındadır: Vatikan ve Kudüs. Hıristiyanlığın kutsal kitabı İncil’in yazılması Anadolu’da gerçekleşmiştir. Meryem Ana’nın mezarı Selçuk’ta, Aziz Nicolas yani Noel Baba’nın mezarı Demre’dedir. Konsül toplantı merkezleri de Tarsus, İskenderun, İznik ve Kapadokya’dadır. Ayrıca Süryaniliğin kâbesi “Darülzaferan Kilisesi” Mardin’de. Ortodoksluğun en büyük dini merkezi olan Fener Patrikhanesi İstanbul’dadır. Biz emanetimizdeki bu tarihi ve kültürel varlığı dışlamamış olsak, bu değerleri komplekse girmeden tanıtım, turizm, dostluk ve barış unsuru olarak kullanabilseydik. Neler kazanırdık anlatmaya gerek var mı? Farklı kültürler arasında suçluluk, yabancılık, düşmanlık duymadan dolaşan insan tipi, çağdaş insan tipidir. Belirtmeye gerek var mı? DOKTOR E.Korgeneral Vural Avar’ın ölümüyle ilgili tartışmalar sürerken Adalet Bakanı Bekir Bozdağ Adli Tıp Kurumu’nu eleştiren açıklama yaptı. Özetle dedi ki: “Diyelim içeride kanser tedavisi gören birisi var. Örneğin pantolonunu çıkarıp giymekte zorlanan insanlar var. Ama ‘İçeride kalabilir’ diye raporlar geliyor. Biz her defasında bu sürecin sağlıklı ve hastaların lehine olması için gerekeni yapıyoruz. Ama rapor çıkmayınca savcının yapacağı bir şey yok. Cezaevi idaresinin yapacağı bir şey yok. Raporu verenler de ‘Tıbbın kuralları bunu gerektiriyor’ diyor.” Doktorlar neden pantolonunu giyemeyen hastaya bile hapiste kalabilir raporu veriyor? Bir doktor yakınımız diyor ki: - Doktorlar sanmam ki hasta mahkûmlara caniyane duygularla sağlam raporu versin. Belli ki onlar da kendilerini baskı altında hissediyor. Bu baskının kaynağı araştırılmalı? Doktorların  özgür çalışması sağlanmalı. Şikâyetler dinecektir. ALTILI Meral Hanım ve Kemal Bey’e naçizane kimi öneriler. 1.Televizyon kanalları sizleri ilginç bulmakta, en küçük sözünüz ya da hareketinizi uzun tartışmalara konu yapmaktadır. Lütfen aranızdaki sorunları aranızda çözünüz, medya üzerinden çözmeye çalışmayınız. Parti mensuplarınız da medyaya dedikodu taşımamalı. 2.6’lı Masa için bir sekretarya kurunuz. Masa’nın ülkeye hukuk ve demokrasi vaadi var. Her gün ülke genelinde hukuk ve demokrasiyle bağdaşmayan olaylar oluyor. Masa’nız sekretarya aracılığıyla bu olaylar konusunda ortak görüş ortaya koyabilir, böylece Masa günbegün yaşayan canlı bir yapı haline getirilebilir. Tavsiyeler bizden, uymak ya da uymamak sizden. MERKEZ ÜLKE Andrew Woods adlı bir fizikçi dünyanın merkezini hesaplamış. Dünyanın merkezi Türkiye imiş. Türkiye içinde de Kırşehir iline yakın bir nokta. Bu tespit ne kadar doğru bilemeyiz. Sonuçta çok önemli bir stratejik noktada yaşıyoruz. Böyle bir konum bir ülkeye muazzam askeri, ticari, lojistik, stratejik avantajlar sağlar. Ne var ki tarih boyunca bu avantajı kullanamamışız. Kullanabilsek bugün olduğumuzdan çok daha farklı yerlerde olmaz mıydık?",https://www.milliyet.com.tr/yazarlar/melih-asik/noel-dede-6879592
Melih Aşık,Isıt ısıt ye,05 Ocak 2023,"Bugün toplanacak olan Altılı Masa’da ortaya yeni tartışma konusu atıldı. DEVA Partisi lideri Ali Babacan Anayasa’nın 66. maddesinde yer alan “Türk devletine vatandaşlık bağı ile bağlı olan herkes Türk’tür” ifadesinin tekrar değerlendirilmesi gerektiğini belirtti. Bu konu bugüne dek yüzlerce kez tartışıldı. Dendi ki buradaki Türk, bir ırkı veya etnisiteyi değil, milletin adını simgeler. Türkçe konuşanların adıdır. Yabancılar bu coğrafyada yaşayan insanlara kökenleri ne olursa olsun bin yıldır Türk derler. Örneğin Kanuni Sultan Süleyman’ın adı “Grand Turc” yani “Büyük Türk”tür. Babacan  diyor ki: “Herkesin kendini bu ülkenin eşit ve özgür bir vatandaşı hissetmesi böylesine güçlü bir vatandaşlık anlayışının hâkim kılınmasıyla mümkündür.” Oysa Türk yurttaşlığının eşitlik ilkesine dayandığı Anayasamızın 10. maddesinde açıklanır. Denir ki: “Herkes din, ırk, renk, cinsiyet, siyasi, düşünce, felsefi inanç, din, mezhep ve benzeri sebeplerle ayrım gözetilmeksizin kanun önünde eşittir.” Kemal Kılıçdaroğlu Babacan’la aynı görüşü paylaşıyor. İyi Parti karşı duruyor. Ülkemizde etnik sorundan çok hukuk, eğitim, ekonomi, çalışma alanlarında eşitsizlikler var. Önce buralara bakmak gerekir. Ali Babacan’ın ikinci bombası da şu: “Din veya inanç topluluklarının kendi din görevlilerini eğitmek üzere eğitim kurumları açmasının önündeki engelleri kaldıracağız.” Tekke, zaviye ve medreseler yeniden açılacak demek istiyor. DEVA programında “Laiklik” sözünün hemen hiç geçmediğini buraya iliştirelim. KULLARIN HAKKI CHP yönetimi “kul hakkı” tanımını sevdi. Genel Başkan’dan sonra Parti Sözcüsü Faik Öztrak da açıklamalarını “kul hakkı” üzerinden yapmaya başladı. Örneğin, memur ve emekli zamlarını eleştirirken dedi ki: “Emeklinin, emekçinin, dul ve yetimin yenen kul hakkının hesabı elbet sorulur.” Kul, bildiğiniz gibi, hiçbir hakka sahip olmayan kişidir. Bir başka deyişle, köledir. Efendisine kesin itaatle yükümlüdür. Kulun, hizmeti karşılığı varsayılan hakkına kul hakkı denir. Modern çağda ülkemizde artık kul  yok. Anayasa ve kanunlarda onun yerine “yurttaş” diye bir kavram bulunuyor. Birey, devletin ya da siyasi iktidarın kulu değil, devletin yurttaşı olarak tanımlanmış. İnsanlar çalışıyor, emeklerinin karşılığını alıyorlar. Memur ve emeklilerin alacakları da efendilerinin gönlünde kopan bağış değil. Emekleri karşılığı “kazandıkları” haklardır. KÖFTE 1980’de Türkiye’nin nüfusu 44 milyondu ve ülkede 17 milyon büyükbaş (sığır ve manda), 68 milyon küçükbaş (koyun ve keçi) hayvan vardı. Her yurttaşa 60 kilosu büyükbaş, 30 kilosu küçükbaş eti olmak üzere 90 kilo kırmızı et sağlayacak canlı hayvan stoku mevcuttu. 2022’de Türkiye’de nüfusu 91 milyon. Bu durumda bugün ülkede kişi başına 29 kilosu büyükbaş, 12 kilosu küçükbaş eti olmak üzere 41 kilo kırmızı et sağlayacak canlı hayvan stoku mevcut. Hesabı Selim Somçağ yapmış. 42 yılda ülkenin kişi başına kırmızı et stokunu 90 kilodan 41 kiloya indirmişiz, yani yüzde 54 azaltmışız. Üretim azalınca fiyat yükseliyor doğal olarak. Ankara ve İstanbul’da Et ve Süt Kurumu mağazaları önündeki kuyrukların resmi görülüyor gazetelerde Dana kıyma ve kuşbaşının kilosu, Et ve  Süt Kurumu’nda 90 lira olup kasaplarda 150 liradan başlıyor... Az et, az süt ve peynir ama çok ekmek ve sebzeden oluşan bir gıda rejiminin içindeyiz. Bakalım nasıl nesiller çıkacak ortaya! ÇAYKUR CHP milletvekili ve KİT komisyonu üyesi Atila Sertel, Sayıştay raporuna dayanarak Çaykur’un 2021 yılında 503 milyon TL zarar ettiğini açıkladı. Böylece Çaykur’un son 5 yıllık zararı 2 milyar 600 milyon lirayı buldu. Çaykur büyük ölçüde aldığı kredilerin faiz yükü nedeniyle zarar ediyor. Sayıştay raporunda Çaykur’un satamadığı ve gereksiz yere depolarda tutmak zorunda kaldığı yaklaşık 60 bin ton mamul stoktan söz ediliyor. Bu stokun paraya çevrilememesi nedeniyle yaklaşık 1 milyar 800 milyon lira daha fazla kredi kullanıldığı vurgulanıyor Atilla Sertel ile konuşuyoruz.. Çaykur bu çayları neden fakir fukaraya indirimli fiyattan vermiyor? - Verebilir tabii... - Peki, bunu neden yapmıyor? Özel firmalardan mı çekiniyor? - Mümkün. Çayın kiloluk paketi 77 lira. Çaykur elindeki çayı yarı fiyatına satsa hem fakir fukara sebeplenir hem kurum zararın bir bölümünü karşılar. Önermesi bizden... EŞŞEK İş Bankası Kültür Yayınları’ndan çıkan “Nasrettin Hoca Fıkraları” adlı kitaptan bir anlık tebessüm... Nasrettin Hoca eşeğini yitirmiş. Bakmış adamın biri eşeği önüne katmış gidiyor. Bu eşek benim, demiş Hoca. Hayır, benim demiş adam. Kadının önüne çıkmışlar. Kadı sormuş: - Eşeğin senin olduğunu nasıl anlayalım? - Benim eşeğim okuma bilir, demiş Hoca. - Hadi ispatla o zaman... Hoca eşeğin önüne bir kitap koymuş. Eşek başlamış sayfaları çevirmeye, sonunda da uzun uzun anırmış. Hoca kadıya dönmüş: - Bakın gördünüz mü, kitabı okudu bitirdi, sonunda yorumunu da yaptı. Kadı: - Haklısın, demiş, eşek senin. Bu mucize nasıl mı olmuş? Meğer Hoca kitabın sayfaları arasına arpa koyar, eşeğe böylece sayfaları çevirmesini öğretirmiş. Eşek bu defa sayfalar arasında arpa bulamayınca başlamış anırmaya.",https://www.milliyet.com.tr/yazarlar/melih-asik/isit-isit-ye-6882965
Melih Aşık,Rus misafirler,31 Aralık 2022,"Şimdilerde İstanbul sokaklarında bolca rastladığımız savaş kaçağı Rus gençlerin dedeleri de İstanbul’a sığınmıştı bir zamanlar. 1920 yılıydı… Rusya’da Kızıl Ordu’ya yenilen Beyaz Ordu’yu destekleyen ve adına “Beyaz Rus” dediğimiz insanlar evlerinden kaçarken bir kısmı da İstanbul’a sığındı. Adları Beyaz Rus idi ama Belarus’la ilgileri yoktu. Saf kan Rus idiler. Parasızdılar. Gelir gelmez çalışmaya koyuldular. Soylu adamlardı. 1921 yılında patlak veren tramvay grevinde Rus işçilerle grevin kırılacağı haberleri yayıldığında Presse de Soir gazetesine şu açıklamayı yaptılar: “Ruslar maddi vaziyetleri ne kadar kötü olursa olsun kendilerini muhabbetle kabul etmiş bu memleketin işçilerinin ekonomik sebeplerle ilan ettikleri greve zarar vermeyi asla düşünmemekte, işçileri desteklemektedirler.” Rus prensesler, prensler, generaller, profesörler, eski milyonerler sokaklarda sigara, çiçek, vs. satmakta ya da garson veya kapıcı olarak otellerde, lokantalarda boğaz tokluğuna çalışmaktadırlar. Bu arada ressamlar sergi açmakta, müzisyenler ders vererek veya pavyonlarda geceleri çalarak birkaç kuruş kazanmaktadır. *** Elinden aşçılık ve pastacılık gelenler kente yeni lezzetler getirdiler. Hâlâ bazı pastanelerde bulunan içi reçelli poğaça türü olan “ponçik” onların armağanıydı. Borç çorbası, “bilini” denilen bir tür pide, Kiev usulü “Piliç Kievski”, Kars usulü şiş kebap “Karski şaşlık”, “Boeuf Strogonoff”, bir tür kapalı kıymalı börek olan “piroşki” de yine onlarla birlikte gelen lezzetler arasındaydı. *** Hastalıktan korunmak için kadınlar saçlarını kısa kesiyor, İstanbul’da hatta Avrupa’da “Rusbaşı” ya da “Çan kesimi” denilen şekil moda oluyordu. Kadın erkek birlikte denize girme modası da onlarla geldi. Florya, Bakırköy, Yeşilköy kıyılarında kadınlı erkekli denize girmeleri İstanbul’un hayatında daha önce görülmemiş bir şeydi. Florya’ya kuş sesi dinlemeye gidenler artık göz banyosuna gidiyordu. Bölgenin Flürye olan adı da Rusların dili dönmediği için Florya olmuştu... Gazeteci Hikmet Feridun Es’in şu satırlarına dikkat: “Beyaz Ruslar geldi, işler değişti. Millet kadınlı erkekli ve açıkta deniz girmeye başladı. Aman yarabbi. Kıyametler alameti... Erkekler ve kadınlar mayo namını verdikleri ve ancak diz kapaklarından biraz aşağı inen bir kısım deniz fanilaları giymek suretiyle denize girmekte idiler. Kollar, omuzlar tamamen üryan! Ah bu Beyaz Ruslar ah...” *** Bizim yılbaşı eğlencemiz tombalayı da İstanbul’a Ruslar getirdi. O zamana dek bilinmezdi. Tombala önceleri Rus yetimleri menfaatine oynanıyor ikramiye olarak çeşitli oyuncaklar, bisiklet, vazo, piyano gibi eşya veriliyor, elde edilen hasılat yetimlere harcanıyordu. Oyun İstanbul’da hızla yayıldı. Çekilişin güzel Rus kızlarına yaptırılması apayrı bir ilgi ve heyecan oluşturdu. Örneğin 22 Mart 1922 Peyam-ı Sabah gazetesinde bir ilan: “Üsküdar’da İhsaniye Sineması gazinosunda 24 Mart Perşembe gününden itibaren Rus matmazelleri tarafından gündüzleri saat 16.00, geceleri saat 21.00’de büyük tombala. Her kart 25 kuruş” İstanbul’da 400 tombala kulübü açılmış, oyun şiddetli bir kumara dönüşmüştü. Salgın ancak polisiye önlemlerle önlendi. Bu arada bazı açıkgöz Ruslar, hamam böceği yarışları da düzenliyordu. Böcekler aç bırakılıyor, birer numara veriliyor, bir masanın üzerinde uçtaki yiyeceğe doğru koşmaları sağlanıyor, birinci gelen diğerlerinin parasını alıyordu. *** Beyaz Rusların gelmesiyle Beyoğlu adeta bir Rus semtine dönüşmüştü. Beyoğlu’nda her yerde Rus dükkân, lokanta, eczane, atelye, gazeteci, kitapçı hatta sirk açılmış, ayrıca ressam, şair, yazar dernekleri kurulmuştu. İstanbul’un işgal kuvvetlerinin yönetiminde olması Rus mültecilerin rahat çalışmasını ve yaşamasını sağlıyordu. *** Rus mülteciler Beyoğlu’nda çok sayıda bar ve lokal açtılar. Bunların arasında en ünlüsü Maxim idi. En ünlü lokanta ise son yıllara kadar hizmet veren Rejans oldu. 1943 yılında açılan Ayaspaşa Rus Lokantası hâlâ hizmet veriyor. Bir başka ünlü lokanta “Karpiç”, Atatürk’ün isteği üzerine Ankara’ya taşınmış, kentin siyasi ve sosyal yaşamına damga vurmuştu. Pastaneyi de İstanbul’a Ruslar getirdi. Muhallebicilerin yerini pastaneler almaya başladı. Ünlü pastanelerden biri Niçoise (Nisuaz) idi. Daha da ünlü pastane olarak Petrograd ortaya çıkmıştı. Alışılmadık şekilde 24 saat açık olan pastane esprilere de konu olmaya başlamıştı. Eve geç gelen erkekleri hanımlar: - Burası Petrograd mı, eve bu saatte gelinir mi gibisinden sitemlerle karşılıyordu. *** Çiçek Pasajı’nın adı da onlardan kalmadır. Beyoğlu’nda çiçek satarak geçimini sağlayan Rus kızları erkeklerin aşırı ilgisinden korunmak için birer ikişer bu pasaja yerleşmiş, burada sonradan çiçekçi dükkânları açılmış, adı o yüzden Çiçek Pasajı olmuştu. Sonraları araya meyhaneler açıldı, çiçekler çekildi. Adı kaldı yadigâr. *** Beyaz Ruslar işgalden sonra yavaş yavaş ülkeyi terk etmeye başladılar. Ancak 1920 -30 arası 10 yıl İstanbul’un hayatına hâkim olmuş, o renkli döneme “beyaz yıllar” adı verilmişti. İş kuran ya da işleri iyi olanlar daha uzun yıllar bizimle kaldı. Bu konuda Doç. Bülent Bakar’ın “Beyaz Ruslar - Esir Şehrin İnsanları” adlı enfes bir kitabı bulunmakta. Tarihçi Kitabevi’nden çıkan bu kitapta o yıllar adeta yazı diliyle bir sinema olarak okura aktarılmaktadır. Satırları eskilerin iç çekişiyle bitirelim: “O da bir devir idi, karıştı zamane.”",https://www.milliyet.com.tr/yazarlar/melih-asik/rus-misafirler-6880634
Melih Aşık,Su sineği misali,07 Ocak 2023,"Biyoloji kitaplarında bir su sineğinden söz edilir. Bu sineğin sadece bir günlük ömrü vardır. Sabah doğar, akşam ölür. Biraz dram, biraz komedi değil mi? Bir günlük ömür ne kadar kısa diyorsunuz önce. Zavallı sinek, doğacak, beslenecek, kendine bir eş bulacak, yumurta bırakacak, etrafı gezecek, hayatın tadına varacak ve akşam ölecek. Çok garip. Çok çarpıcı. Çok dramatik görünüyor. Ne var ki yaşınız 80’lere gelince su sineğinin yaşamı çok da kısa görünmeyebilir size. Hayatın üst katlarından aşağı baktığınızda manzara değişebilir. Kendi yaşamınızın da biraz böyle olduğunu fark edebilirsiniz. Sabah doğuyorsunuz. Gün ağarırken okulları bitiriyorsunuz. Sabah iş bulup öğleye kadar çalışıyorsunuz. Öğle tatilinde bir kızı beğenip onunla evleniyorsunuz. Öğleden sonra çocuklarınız oluyor. Akşama kadar onları büyütüyorsunuz. Akşama doğru onlar da evlenip çocuk sahibi oluyor. Torunları okşuyorsunuz. Akşam karanlığında odanıza çekilip elinize bir kitap alıyorsunuz. Kitap okurken uykuya dalıp gidiyorsunuz. Hayat bir gün kadar kısa, diyen o şarkı hiç de anlamsız değil. Hayat diğer ucundan baktığınızda gerçekten bir gün kadar kısa. Biz kimi meşgaleler bularak, kendimizi oyalayarak, eğlenerek ya da acı çekerek uzatıyoruz zamanı. Tüm olup bitenler, eğer abartılmazsa, bir gün ile özetlenebilir. Geride temiz bir isim, iyi evlatlar, iyi eserler bırakmaktır tek teselli. ŞEHİR MÜZESİ 1920’lerde İstanbul’a sığınan Beyaz Rusların kentin yaşamına kattığı güzellikleri anlattık geçenlerde. Yeni nesiller o yılların yaşamını hiç bilmiyor. Aynı şekilde işgal yıllarını bilmiyoruz. Osmanlı İstanbul’unun izleri de giderek siliniyor. Anılar kayboluyor. Sağda solda kalmış, unutulmuş kimi eşya, belge, resim ve fotoğraflar tesadüfen önümüze çıkınca şaşırıp kalıyoruz. Kentin ve insanlarının geçmiş yaşamı meçhule karışmış gibidir. Neden? Çünkü İstanbul’un bir kent müzesi yoktur. Kent arşivi yoktur. Yıllardır göreve gelip giden belediye başkanları bir kent müzesi inşasını ihmal etmiştir. 2016 yılında kent müzesi için düğmeye basılmıştı. Sonra tekrar unutuldu. Kentte yönetimi ele alanlar kentin rantı dışında hiçbir şeyiyle ilgilenmediler. Umarız bundan sonra birileri akıl eder de bir kent müzesi kurulur. Ve 16 milyonluk kent bu ayıptan kurtulur. ÖYMEN 90 yıllık ömrü bir kitapta anlatmak elbet kolay değil. Altan Öymen’in “Kuşaklar Arası” adlı kitabı da o yüzden zor ama başarılı bir çalışma. Uzun bir röportaj bu. Röportajı yapan Atahan Ünal da çok genç ama sorgulama konusunda çok başarılı. Kendisi de genç kuşağın duygularını ve görüşlerini eklemiş satır arasına. Sayfaları çeviriyoruz. İnsan önemli kararları nasıl almalı… Altan Öymen İsmet İnönü’nün yöntemini anlatıyor. - Önemli bir karar almadan önce 24 saat düşününüz. Kararı aldıktan sonra nasıl uygulayacağınızı da yine 24 saat düşününüz. Bunu söyleyen Türkiye’yi İkinci Dünya Savaşı’nın dışında tutmayı ve çok partili demokrasiye geçirmeyi başarmış bir adam. Öymen 1950’de CHP’ye üye olmuş. Gazeteciliğe de aynı sıralarda giriyor. O günlerin farkını anlatıyor: - 1950’lerde gazeteciler haklarındaki hüküm Yargıtay’da kesinleşmeden hapse girmezlerdi. Güzel anılarla dopdolu, rengârenk bir kitap. Çok yaşa Altan Ağabey… ÜLKÜCÜ Ülkü Ocakları eski başkanı Sinan Ateş’e yönelik suikastın düğümleri hızla çözülüyor. Sanırız bu cinayeti tezgâhlayanların amacı ülkücü gençlik arasında çatışma çıkarmak, ülkede terör havası estirmekti. Ancak yine sanırız ve umarız ki oyun bozuldu. Oyunun bozulmasında bir avuç cesur gazetecinin olayın üzerine gitmesi. Sinan Ateş’in arkadaşlarının güçlü bir tepki oluşturması, sosyal medyadaki hareket ve muhalefet partilerinin dinamik tutumu etken oldu. Cinayetin izini sürmeye devam. HÜKÜM İBB Başkanı Ekrem İmamoğlu’na ilişkin mahkeme kararlarını değerlendiren Yargıtay eski başkanlarından Sami Selçuk: “Bir davada yargıç değişmiş, karar önceki duruşmalara katılmamış bir yargıç tarafından verilmişse bunun hükümsüz olacağını” söylüyor. Peki, yargıç  zorunlu olarak değişmişse ne yapmalı? Sami Selçuk’a göre, yargılama yeniden başlatılmalı. Uygulama bizde nasıl oluyor? Yargıç “Eski tutanaklar okundu” diyerek duruşmalara devam ediyor ve hüküm veriyor. Selçuk diyor ki: -  Sadece duruşma yapan ve kanıtlarla yüz yüze gelen, onları gören, duyan,  onlara dokunan, kısaca “kanıtlarla bire bir doğrudan iletişim kuran” yargıç, hüküm kurma tekeline sahiptir. Üst mahkemeler dava süreçlerini bu gözle değerlendirmeli diyor Sami Selçuk.",https://www.milliyet.com.tr/yazarlar/melih-asik/su-sinegi-misali-6883986
Melih Aşık,Tarım heyecanı,14 Ocak 2023,"İklim değişikliği etkilerini şimdiden gösterirken.. Acaba bizim devlet kurumları ve üniversiteler bu konuda yeterli araştırma yapıyorlar mı? Mülkiyeli arkadaşım Tayfun Kalkan soruyor: “Örneğin ortalama sıcaklığın artmasıyla bugün elimizin altında olan hangi bitkileri yarın bulamayacağız? Bu bitkilerin yerine hangi bitkilerin üretilmesi gerektiğine ilişkin bir bilgimiz var mı? Ormanlardaki ağaç çeşitliliği büyük darbeler alacaksa, mevcut ağaçların tohumlarının depolanmasına geçtik mi? Yaşamını sürdüremeyecek ağaçların yerine hangi ağaçların yetiştirilmesi gerekiyor?” Soruları çoğaltabilirsiniz. Ancak bu sorulara olumlu yanıtlar vermek zor. Osmanlı’da hangi yörenin ne kadar yağmur aldığı bile bilinmezdi. O yüzden Atatürk’ün ilk işlerinden biri 1926 yılında “Merkezi İstatistik Teşkilatı”nı kurmak olmuştu. Ziraat Vekili Mehmet Sabri Bey 1925 yılında Sovyetler Birliği’ne gitmiş, 45 gün incelemelerde bulunmuştu. Aynı yıl Rusya’dan Profesör Zhukovsky başkanlığında bir tarım çalışma grubu Türkiye’ye davet edilmiş ve bu grup iki yıl çalışarak Türk tarımı üzerine geniş bir rapor hazırlamıştı. Profesör ayrıca üç kitap yazmış, bunlardan “Türkiye’nin Zirai Bünyesi” adlı olanı 1951 yılında Türkçeye çevrilmişti. Ne var ki Rusların tavsiyelerine rağbet edilmedi. Kitap bir daha basılmadı. Günümüzde partilerin bilim kurulları var. Tarım üzerine çalışmaları onlardan da bekleyebiliriz. MASA MUHABBETİ Altılı Masa bileşenlerinden Ahmet Davutoğlu, seçimi kazanmaları halinde Altılı Masa’yı oluşturan genel başkanların eşit imza yetkisine sahip olacağını ve yeni cumhurbaşkanının onların onayıyla hareket edeceğini söylüyor. Peki, Cumhurbaşkanı Davutoğlu’nu dinlemez ve burnunun dikine giderse ne olur? Davutoğlu’nun yanıtı: - Onu dediği anda bir kriz çıkar ve o cumhurbaşkanı Meclis desteğini kaybeder. Ülke yeniden seçime gitmek zorunda kalır. Davutoğlu’nun CHP ve İyi Parti’den grup kuracak kadar, yani en az 20 milletvekili kontenjanı istediği de artık sır değil. Seçim kazanacak gücü olmayan ve umudunu başka partilerin vereceği kontenjana bağlamış bir genel başkanın sesini tehdit ifadesi de vererek bu kadar yükseltmesi tabii dikkat çekiyor. Ali Babacan, Ahmet Davutoğlu ile aynı çizgide görünüyor. İyi Parti Davutoğlu’nun çıkışları konusunda sıkıntılı. CHP’den ise Davutoğlu’nun dayatmalarına karşı belirgin bir itiraz çıkmıyor. CHP ortamı sakinleştirmek istiyor. Dikkati çeken bir nokta, Davutoğlu ve Babacan’ın “Yönetimde ipler bizim elimizde olacak” havası vererek CHP ve İyi Parti’nin etkinliğini azaltıyor olmaları. Masa’daki anlaşmazlık havası da Millet İttifakı’nın gücünü düşürüyor. Sık sorulan bir soru şu: Davutoğlu ve Babacan’ın altılı masadaki varlığı bir avantaj mı yoksa dezavantaj mı? KESTANE Şekerleme yapılan kestanenin Bursa’ya İzmir ve Aydın’dan geldiğini yazmıştık. Ancak o kestane de yetmez olmuş. Cumhuriyet’te Özlem Yüzak yazıyor: “Hafta sonu Bursa’daydım. Yeşil Bursa’nın yeşili çoktan gitmiş, yerini büyük beton binalar almış. Kestanenin diyarı, ipekçiliğin vatanı Bursa’da artık ikisi de neredeyse merhum. Kestane şekeri yine yapılıyor ama kestaneler Çin’den. Bursa ipeği adı altında yine satışlar var ama kumaş veya ipliği ham olarak Uzakdoğu’dan geliyor. Rakamlara şöyle bir göz attım. Kestane üretimi yılda 20 bin tondan 3 binlere düşmüş (Türkiye geneli). Onun yerini Çin ve diğer ülkelerden (Bosna-Hersek, İspanya, İtalya, Özbekistan ve Yunanistan) kestane ithalatı almış. 2019 yılında kestane ithalatına toplam 1.7 milyon dolar ödenmiş.” Toprağın, tarımın, doğanın değerini ne zaman anlayacağız? KAZALAR Ülkemizde iki günün biri otobüs ya da tren kazası meydana geliyor. Acaba sebep nedir? Okurumuz yazıyor: “Geçmişte belediyelerin bünyesinde ‘Psikoteknik Laboratuvarı’ vardı. Örneğin Şişli’deki birimin başında Cemil Cahit Kotan adlı bir bilim adamı bulunurdu. İşe alınacak şoför adaylarına (reaksiyon zamanı, reflekslerin devamlılığı, yaygın ve toplu dikkat, kas beyin iş birliği) gibi konularda testler uygulardı. Adayların eğitim dereceleri de ölçülür, öyle işe alınırlardı. Ankara’da TCDD Hastanesi’nde de böyle bir laboratuvar kurulmuştu. Hareket memuru, makinist, tren şefi, yol bekçisi, istasyon şefi zorunlu olarak bu laboratuvardan geçirilerek işe alınırdı.” Acaba günümüzde de otobüs işleten birimler ve TCDD eleman alımlarında bu titizliğe uyuyor mu? Uyuyorsa kazalar neden oluyor? ŞİFRE Dolandırıcıların bankadan arıyor gibi yaparak kart şifremizi almak istediklerini yazmıştık. Telefonda verdikleri bize ait kimlik bilgileri ve adres doğruydu. Bir okurumuz hatırlattı: “Bu olayda çalıştığınız bankanın da sorumluluğu var. Verileri çaldırmışlar. Sistemlerinde açık var ki sizi böyle durumla karlı karşıya bırakmışlar.” Bu tür olaylarda bankaların sorumluluğu gözden kaçmamalı. Dolandırıcılar bu bilgileri nasıl temin ediyor? Merak konusu.",https://www.milliyet.com.tr/yazarlar/melih-asik/tarim-heyecani-6887661
Melih Aşık,Herkes anlasın!,10 Ocak 2023,"Herkes anlasın! DEVA Partisi Genel Başkanı Ali Babacan, “Türk devletine vatandaşlık bağıyla bağlı olan herkes Türk’tür” şeklindeki 66. maddenin ırkçı nitelik taşıdığını iddia ederek “Türk” sözünün kaldırılmasını istiyor. Madde gerçekten ırkçık mıdır? Bu alanda yetkin bir isim olan Prof. Sibel Özel’e göre, tam tersine, bu hüküm ırkçılığı önlemektedir. Prof. Özel, herkesin anlayacağı şekilde tane tane anlatıyor: *Hüküm çok açıktır ve iddia edilenin aksine Türkçülüğü yasaklamaktadır. *Bu ülkede hiçbir vatandaş diğerine “Sen Türk değilsin; sen Ermeni’sin, Rum’sun, Kürt’sün, Çerkez’sin” diyerek aşağılama hakkına sahip olmasın diye Anayasa Türklüğü bu şekilde tanımlamıştır. *Bir başka ifadeyle, etnik kökeni Türk olanların, etnik kökeni Türk olmayanlara karşı bir farklılığı ve ayrıcalığı olmadığını vurgulamak için, hukuken TÜRK olmanın anlamı Anayasa’da bu şekilde tanımlanmıştır. *Böylece Türkiye Cumhuriyeti Devleti ile vatandaşlık ilişkisi olan herkes, etnik kökeni, dini, inancı ne olursa olsun Türk olarak mütalaa edilecektir. *Ülkenin adı Türkiye olduğu için vatandaşlığın adı Türk vatandaşlığı ve bu vatandaşlığa sahip milletin ismi de Türk milletidir. *Bu hükmü kaldırmak ve böylece Türk kelimesini bir etnik grubun ismine indirgemek, mikro milliyetçiliği körüklemek ve Türk milletini oluşturan mozaiğin bağlarını gevşetmek anlamına gelmektedir. YARGIÇ Gazeteci ağabeyimiz Altan Öymen ile basın üzerinde konuşuyoruz... Takıldığı noktalardan birini aktarıyor: - Gazeteler mahkemelerdeki davalardan söz ederken neden kararı veren yargıçların ve savcının adını yazmıyorlar? Bunun bir sebebi malum. Geçmişte yargı mensuplarına yönelik saldırılar yaşandı. İsim yazıldığı takdirde bunun hedef gösterme anlamı taşıyabileceği düşünülüyor. İyi de davada kararı veren yargıç veya savcının adını gazeteler yazmasa da öğrenmek isteyen öğrenemez mi? Ayrıca yargı adamlarının korunması gerekiyorsa  bu görev de devlete düşer. Gazetelerin isim yazmaması koruma tedbiri yerine geçmez. Öymen ekliyor: - Ben Fransa’da ünlü Orly davasını izledim. Baş yargıç ünlü bir hukuk adamıydı. Gazeteler yargıcın geçmişte hangi okulu bitirdiği, hangi davalarda hangi kararları verdiğine kadar her şeyi rahatça yazıyordu. Bizdeki garip bir duyarlık. Phillips raporu 2009 yılında yapılan Atlantik Konseyi toplantısında görüşülen Phillips raporuna göz atıyoruz... Raporda deniyor ki: “Türkiye’deki Kürtlerin PKK’ya olan kamusal desteğini azaltabilmek üzere, Ankara, Kürt kimliğini tanımak için ek adımlar atmalı, örneğin, Anayasa’da vatandaşlığın temeli olan ‘Türklüğü’ ortadan kaldırmalıdır.” Geçen yıllarda İmralı’ya giden heyete Abdullah Öcalan 66. maddenin yeni halini bizzat dikte ettirmişti. İçinde Türk sözü geçmeyen bir madde yazdırmıştı. Bu arada Türk sözü yalnızca 66. maddede geçmiyor. Anayasa’da 10’dan fazla maddede ( 5, 6, 7, 9, 42, 70, 72, 76, 80, 103, 104, 134) Türk milleti deyimi geçiyor. Bunlar ne olacak? Atatürk, “Türkiye Cumhuriyeti’ni kuran Türkiye halkına Türk milleti denir” diyor. Çok açık bir tanım. İçinde ırkçılık yok. Ayrımcılık yok. Gerisi palavradan ibaret. MÜZİK İstanbul’un belki de en büyük eksiğinin bir kent müzesi olduğunu yazmıştık... Gazeteci Semih Kalkanoğlu bir büyük eksiğin de müzik aletleri müzesi olduğunu yazıyor. Diyor ki: - Türkiye’de ünlü bir müzik aletleri uzmanımız, Etem Ruhi Üngör (1922-2009) vardı. Türk organolog (çalgı bilimci) Ruhi Üngör, çok zengin Türk müziği çalgıları koleksiyonu sahibiydi. 2008 yılında TBMM tarafından verilen Üstün Hizmet Ödülü’nü almıştı. Hayatı boyunca 760 kadar müzik aletini toplamıştı. Kadıköy’de 10 Ağustos 2009 sabahı vefat etti. Bu koleksiyona kızı Zerrin Ergül sahip çıkmıştı. Sonradan Kültür Bakanlığı’nın bu koleksiyonu satın aldığını duyduk. Bir “Müzik Aletleri Müzesi” kurulacaktı. Konu unutuldu. Müzik aletleri ne oldu? Bir depoda kilitli duruyor olmalı. MANTIK Ahmet Davutoğlu iddiasında ısrarlı: “Geçiş sürecinde genel başkanlar yürütme mekanizmasının içinde etkin bir şekilde yer alacaklar ve karar alma ve imza süreçlerinde yetki sahibi olacaklardır.” Davutoğlu’nun statüsü ne olacak peki? Cumhurbaşkanı yardımcılığı düşünülüyormuş. Anayasa’ya göre, cumhurbaşkanı yardımcısı Cumhurbaşkanı tarafından atanır, ona bağlı çalışır. Yani Başkan, Davutoğlu’nu kendine yardımcı olarak atayacak ama ondan izinsiz iş göremeyecek. Siz bunda mantık görüyor musunuz?",https://www.milliyet.com.tr/yazarlar/melih-asik/herkes-anlasin-6885368
Melih Aşık,Efelerin ilçesi,03 Ocak 2023,"ydın’ın Efeler İlçesi Belediye Başkanı Fatih Atay, ilçedeki 8’inci kitap kafeyi açarken, gazeteci ve konuklarına yeni tesisleri gezdirmiş. Eski milletvekili Kemal Anadol Ege’de Sonsöz gazetesine gözlemlerini aktarıyor: “... Aracımız “Kadın Emeği Tarımsal Üretim Fabrikası” önünde durdu. İçeride tamamı kadın olan emekçiler Ege’nin en değerli ve aranan ürünlerini paketliyordu. Yaprak salamurasıyla her yerde bulunmayan şevketi bostan, kuşkonmaz, deniz börülcesi, deniz fasulyesi, cipez ve enginar konserveleri üzerinde çalışıyorlardı. Bunlara karakılçık buğdayı ile ejder meyvesi, mango, çarkıfelek gibi tropikal meyveler de ilave edilmişti. Aydın ve Ödemiş civarında çok yetişen kaliteli kestanelerin üzerine şerbet dökülüyordu. Şimdiye kadar buralardan toplanıp Bursa’da yapılan kestane tatlıları artık bu fabrikada üretiliyordu.” *** Sıra ilçenin otizm merkezinde. Kemal Anadol anlatıyor: “Girdiğimiz dört katlı bina Otizm yaşam merkeziydi. Rehberlik eden öğretmenlerin gezdirdiği yapı otizm kafe, duyu bütünleme odası, iki özel öğretim sınıfı, resim, müzik, beden eğitimi odası ve iki görüşme odasından oluşuyordu. Günlük aktivitelerin geliştirilmesi için hekim, klinik psikolog, sosyal hizmet ve eğitim uzmanları, ergoterapist, resim, müzik ve beden eğitimi öğretmenleri çalışıyordu. Bu hizmetlerin tamamı ücretsizdi. Burası dört yüz öğrenci kapasitesiyle bölgenin en kapsamlı otizm merkeziydi.” Efeler Belediyesi örnek bir belediye olmuş. İHTİMAL Ekrem İmamoğlu’nun Cumhurbaşkanı adaylığı konusunda iki ihtimal var. 1.Deniyor ki... Ekrem İmamoğlu hakkında verilmiş bir mahkeme kararıyla devam eden soruşturmalar var. İmamoğlu her an ceza alabilir. Eğer aday seçilir ve cezası seçime yakın bir tarihte kesinleşirse muhalefet seçimde adaysız kalabilir. O yüzden İmamoğlu aday yapılmamalı. 2.Kimisi de diyor ki: İmamoğlu’nun ceza alabilir diye aday yapılmaması iktidara teslim olmak demektir. Bir başkasını aday yaparsanız, ona da bir biçimde çelme takılmayacağının garantisi yoktur. Siz İmamoğlu’nu bir yedeğiyle birlikte öne sürün. Karşı taraf güçlü bir adayı kuralları zorlayarak saf dışı bırakamaz. Bunu yaparsa yaratacağı mağduriyetin ters tepeceğini hesap eder. Bakalım hangi görüş ağır basacak? RONALDO Dünyaca ünlü futbolcu Christiano Ronaldo, Suudi Arabistan takımı Al Nassr’a transfer oldu. Ronaldo, yıllık 200 milyon euro’ya yakın(4 milyar lira) gelir elde edecekmiş. Dünya futbolunun zirvelerinde dolaşmış olan ünlü futbolcu şimdi Suudi Arabistan çöllerinde üçüncü sınıf bir futbol âleminin içinde bir yıl terleyip duracak. Paraya ihtiyacı olsa neyse. Ama bu adam bir milyarder. Zaten para içinde yüzüyor. Onun için paradan daha kıymetli bir şey var: Zaman. Ünlü topçu bundan sonra herhalde 40, bilemediniz 50 sene daha yaşar. Yaşadığı her yıl, her ay, her gün onun için milyonlar değerindedir. Kazanacağı para değersiz ama harcadığı zaman değerlidir. Ancak bunu akıl edememiş görünüyor. Akıl etse para için bu mahrumiyete katlanmazdı. Çok para, ihtiyacı olmasa bile, insanın aklını başından alıyor demek. YÖN Milletçe kendimize yeni bir yol bulmanın yöntemi nedir? Bir dostumuz fikir verdi. Dedi ki: “Karda yolunu kaybeden insan ne yapar? Kendi ayak izlerine basa basa geriye gider ve böylece ilk yola çıktığı noktayı bulur. Biz de  aynısını yapalım. Kendi izimizden geri geri gidelim. 1938’e varalım. Oradan başlayarak yeniden yola çıkalım. Denk bütçe, sıfır enflasyon,  ithalattan fazla ihracat yapan bir ülke, istikrarlı kur... Bağımsız dış politika, üretime dayalı milli ekonomi... Laik Cumhuriyet ilkeleri... O noktadan geleceğe doğru ilerleyelim. Başarırsak dünyanın en mutlu ülkesi oluruz yeniden. Başaramazsak yine buraya geliriz!” Dostumuzun senaryosu teorik olarak doğruydu, pratik olarak mümkün değil tabii. Yine de üzerinde düşünmekte yarar var. Üzerinde düşünmek de benzer bir yol bulmamıza yardımcı olabilir. BÖCEK Geçenlerde bir din adamı “çekirge”yi de yenmesi caiz hayvanlar arasında saydı. Kamuoyunda hayli yankısı ve tepkisi oldu. Oysa şu sırada dünyada “geleceğin gıda kaynakları” arasında böcekler de önemli yer tutuyor. Dünya ciddi ciddi bu konuyu konuşuyor. Birleşmiş Milletler uzun süredir böcek üretim ve tüketimini teşvik ediyor. Çoğumuz “Bunu benim midem kaldırmaz” diyecektir kuşkusuz. Ancak Çağla Üren’in incelemesine göre... Hepimiz zaten bol bol böcek yemekteyiz. Uzmanlar, her yıl farkında olmadan ortalama 140 bin böcek parçası yediğimizi tahmin ediyor. Zira un kurdu, kurtçuk ve hatta hamamböceği parçaları çikolata, kahve ve un gibi sık tüketilen gıdalara karışarak midemize girmekte. Ben yemem, diye büyük konuşmayalım. Gelecek ne gösterir bilemeyiz!",https://www.milliyet.com.tr/yazarlar/melih-asik/efelerin-ilcesi-6881913
Melih Aşık,Halkı hatırlayın!,27 Aralık 2022,"Ülke gündemi bir polemik ormanının içine düştü. Bu ormanda sadece kısır tartışmalar, çatlak sesler duyuluyor. İktidar ile muhalefet arasında atışmalar ve sataşmalar sürerken… Muhalefete bağlı siyasiler de kendi aralarında çekişmeyi sürdürüyor. TV kanalları mı? Onlar tartışmalara benzin dökmekle meşgul. Bu gürültüde halkın sorunları tabii unutuluyor. Çok değerli bir zamanı boş laflarla harcıyoruz. Oysa seçimlere altı ay kala yeni dönemin çözüm bekleyen sorunlarını konuşmalıydık. Yeni projeleri, yeni çözümleri tartışmalıydık. Siyasi partileri gerçeğe, yani halkın gündemini yakalamaya davet ediyoruz. *** Emekli maaşlarının giderek asgari ücretin altına düşmesi de gündemde kendine yer bulamayan konulardan. Okurumuz Nihat Bey diyor ki: “Çalışırken, yüksek ücretten ödediğimiz primlerle daha yüksek maaşı hak eden biz emekliler aynı oranda zam yapılmaması ve de  muhtemelen yapılmayacak olması sebebiyle sürekli irtifa kaybediyoruz. Ben çalıştığım İstanbul Üniversitesi İşletme Fakültesi’nde 35 sene tavandan prim ödeyerek emekli oldum. Son senelerde  asgari ücret alanlarla aramızdaki fark  aleyhimize süratle kapanmış olup, bu durumun sürmesi halinde  maaşımız yakında asgari ücretin altına düşecektir. Zaten yapılacak zamma rağmen emeklilerin en az yüzde 80’inin maaşı şimdiden asgari ücretin altına düşmüş durumdadır. Asgari ücret kadar maaş alamayan emeklinin hayatta kalabilme şansını düşünmeyi ben size bırakıyorum.” SELAM Arkadaşları, dostları, sevdiğimiz değerli insanları kaybediyoruz birer birer. Kimisini doğa alıyor elimizden kimisi hainliklere kurban gidiyor. Her biri aziz ve muhterem. Her biri bulutların üzerinden bize tatlı tatlı gülümsüyor. Ahmet Hamdi Tanpınar’ın “Selam Olsun” şiiri onların bize gönderdikleri bir içten selamdır. Şöyle sesleniyorlar bize uzaktan: Selâm olsun bizden güzel dünyaya Bahçelerde hâlâ güller açar mı? Selâm olsun sonsuz güneşe, aya Işıklar, gölgeler suda oynar mı? Hepsi güzeldi kar, tipi, fırtına Günlerin geçişi ardı ardına. Hasretiz bir kanat şakırtısına Mavi gökte kuşlar yine uçar mı? Uzak, çok uzağız şimdi ışıktan, Çocuk sesinden, gül ve sarmaşıktan, Dönmeyen gemiler olduk açıktan, Adımızı soran, arayan var mı?. ŞUBAT 28 Şubat davasında mahkûm edilen, yaşları 75 ile 90 arasında değişen emekli generallerden Murat Avar, ağır hastalığına rağmen beş doktorun raporuyla hapishanede tutuldu ve orada vefat etti. Eski AİHM Yargıcı Rıza Türmen, arkadaşı E. General Vural Avar için kaleme aldığı yazıda soruyor: “Toplum olarak Vural Avar’a ve onun gibi cezaevinde bulunan 10 arkadaşına yapılan haksızlıkları, hukuksuzlukları unutacak mıyız? Yoksa, başka haksızlıkların önüne geçmek, cezaevinden yeni tabutların çıkmasını önlemek için toplumsal bir tepki gösterecek miyiz?” FETÖ’cü savcı ve yargıçlar eliyle yürütülen bu davada verilen kararların birer ölüm cezası olduğunu çok yazdık. Hapiste bu cezaya mahkûm edilmiş 10 general daha var. Gelecek için demokrasi ve hukuk vaat eden muhalefet partileri o sözlerindeki samimiyeti göstererek bu davaya eğilecek mi? Anayasa Mahkemesi karar için hâlâ neyi bekliyor? Yeni ölümleri mi? TABUT Kimi belediyelerin tabut üzerine kocaman harflerle belediyenin adını yazmalarını sakil bulduğumuzu bir kez daha belirtelim. Konuyu İstanbul Belediyesi ile konuştuk. İstanbul’da vefat eden kişilerin taşındığı tabutların ön tarafında küçük bir amblem bulunuyor. O kadar. Tabutun iki yanında kocaman harflerle belediyenin adı yazmıyor. Bu âdet son yıllarda çıktı. Tabutlar şahsın aidiyetine göre bayrağa veya yeşil çuhaya sarılır. Diğer iller İstanbul’u örnek almalı. Tabutta reklam uygulamasına son vermeli!",https://www.milliyet.com.tr/yazarlar/melih-asik/halki-hatirlayin-6878422
Melih Aşık,MANHATTAN DÖNÜŞÜ,10 Aralık 2022,"Karar TV’de önceki gece konuşan CHP Genel Başkanı Kemal Kılıçdaroğlu, AKP’nin başörtüsüyle ilgili anayasa değişikliği teklifini şöyle değerlendirdi: “Önce hazırladıkları teklifi görmemiz lazım. Kaç madde geleceğini bilmiyoruz. Geldikten sonra ona göre karar vereceğiz. Bizim yasal önerimize ters düşmüyorsa altına imza atarız.” *** Kılıçdaroğlu geçen ay türbanla ilgili bir yasa önerisi vermiş, konu hiç gündemde olmadığı için kamuoyunu şaşırtmıştı. Cumhurbaşkanı Erdoğan ertesi gün bu teklifi, aileyle ilgili hükümler ekleyerek, anayasa maddesi yapmayı önermişti. Kılıçdaroğlu ABD gezisi sırasında 11 Ekim’de Manhattan’da TURKEN Vakfı’nın binası önünde video çekmiş, şöyle demişti: “Onunla ne aile konuşulur ne anayasa; bu konu kapanmıştır” CHP liderinin önceki akşamki sözleriyle bir U dönüşü yaptığı görülüyor. Bu durumda önümüzdeki günlerde anayasa tartışmaları ve pazarlıkları başlayacak, gündeme hiçbir aciliyeti olmayan bir konu girmiş olacak, daha acil konular geriye itilecek. 6’lı Masa’daki partiler AKP teklifini desteklemek eğiliminde. Ahmet Davutoğlu bunu açıkça ilan etti. Bir ihtimal, CHP tabanının kabul etmeyeceği kimi satırlar da ortaklık hatırına (bahanesiyle) CHP yönetimi tarafından kabul edilebilecektir. Neler olacak göreceğiz. ŞAHANE MÜLKİYE Mekteb i Mülkiye, sonraki adıyla Siyasal Bilgiler Fakültesi 163. yılını 4 Aralık’ta kutladı. Bendenizin de mezuniyetinin 50. yılıydı. Ben Mülkiye 1964 girişliyim. Ancak TRT’de çalışma yılları araya girince tahsil süresi sekiz yıla uzadı. Okula sınavdan sınava gidebildim. Mezuniyet uzadı ama o arada mesleği de seçmiştim. Okuldan mezun olduğumda altı yıllık gazeteciydim. *** 1859 yılında eğitime İstanbul’da başlayan okul, devlete çağdaş yöneticiler yetiştirmek amacıyla kurulmuştu. Altı padişah, 12 cumhurbaşkanı, 61 hükümet gördü. Padişah II. Abdülhamit saltanatının ilk yıllarında Mülkiye’yi destekliyordu. Adını Mekteb-i Mülkiye-i Şahane yapmıştı. Muhalefet hareketleri başlayınca ‘Şahane’ lakabını geri aldı. 1897 yılının Şeker Bayramı’nda okul müdürü öğrencileri “Padişahım çok Yaşa” diye bağırtmaya çalışınca isyan çıktı. Padişahın gönderdiği şekerler ayaklar altında ezildi. Mülkiyeliler, yönetimlerin baskısına karşı her zaman halkın yanında yer aldılar. Kimi zaman ölümü de göze alarak halkın çıkarlarını savundular. Bu yüzden okul yıllardır sağ iktidarların hışmına uğruyor. Kurşunların, hoyrat baskıların, kıyımların hedefi oluyor. Ama ne yapılsa fayda etmiyor. Mülkiye ruhunu koruyor. 163 onurlu yıl. Öğrencisine, hocasına, mezunlarına kutlu olsun... KESTANE Kadıköy’ün ünlü Waffel mekânlarının sahibi Kemal Usta dostumuzdur. Bir iş için arıyorum. - Usta ne haber, nerelerdesin? - Bursa’dayım. - Hayrola, orada da dükkân mı açıyorsun? - Hayır, kestane almaya geldim. Şekerleme kullanıyoruz malum. - Kestanenin vatanı da Bursa tabii. - Eskiden öyleymiş, şimdi değil. - Neden? - Kestane ağaçları yaşlanıp kurumuş, yenisi dikilmemiş. Bir kısmı da keresteye gitmiş. - Ee... - Kestane şimdi İzmir’den, Aydın’dan falan geliyor. - Sen neden Bursa’dasın? - Kestane Ege’den geliyor ama burada soyuluyor. - Neden başka yerde soyulmuyor? - Çünkü kestaneyi bozmadan özellikle iç kabuğunu soymak teknik bir iş. Burada bu işin ustası kadın işçiler var. Onlar firmalaşmış, onlar yapıyor bu işi. - Sonra? - Sonra yükleyip İstanbul’a taşıyacağız. Buzhaneye kaldıracağız. Lazım oldukça parça parça çıkarıp, şekerli suda haşlayıp kullanacağız. - Haşlanırken dağılmıyor mu? - 4’lü gruplar halinde beze sarıp haşlanınca dağılmaz. Ekonomik faaliyetin böyle ince yanları var işte, bizim aklımızın ermediği işler! SAPKIN Bir tarikat şeyhinin, 6 yaşındaki kızını 29 yaşındaki müridine “gelin” olarak vermesi ve ana sınıfına gitmesi gereken bu kız çocuğunun yıllarca tecavüze uğraması Türkiye’yi ayağa kaldırdı. Peki, olup bitene şaşırmalı mı? İsimlerinin önüne “Hoca” sıfatı eklenen birtakım sarıklı adamlar, dinde evlenmenin yaşı olmaz, 5 yaşındaki bir kız 75 yaşındaki adamla evlenebilir diye fetvalar verirken kimse oralı oldu mu? Yoksa böyleleri (aman din zarar görmesin diye) korumaya mı alındı? TWEET İstanbul’dan uçağa biniyorsun, üç saat sonra Afganistan’dasın ve 1000 yıl geriye gidiyorsun. Ya da üç saat sonra Norveç’e iniyorsun ve 1000 yıl ileridesin. Al sana zaman içinde yolculuk... BASKETBOL Bendeniz eski bir futbol yeni bir basketbol hastasıyım. Futbol artık çok mekanik oynanıyor. Üstelik içinde hayli katakulli var. Maç sonrası sadece golleri izleseniz yetiyor. Basketbolda ise sürekli heyecan var. Üstelik Euroleague’de iki kulübünüz, Efes ve Fenerbahçe harikalar yaratıyor. Tüm Avrupa’ya kafa tutuyorlar. Ne var ki, basketbole hayli ısınmış olan ben bile naklen yayınlarda spikerlerin kullandığı kimi deyimleri bilmiyorum. Basketbola yeni merak saranlar eminim kuralları da bilmiyorlardır. Spiker arkadaşlar bir zahmet şu deyimleri Türkçeleştirseler, kuralları da sık sık anımsatsalar... Basketbolu sevdirelim, halkı şu futbol illetinden kurtaralım! SÖZ “Bazı toplumlarda sosyalizm olmaz. Çünkü fakirler kendilerini sömürülen sınıf olarak değil, geçici sıkıntı çeken milyonerler olarak görür.” (John Steinbeck)",https://www.milliyet.com.tr/yazarlar/melih-asik/manhattan-donusu-6870183
Melih Aşık,Aklın yolunda,20 Aralık 2022,"Kesip dosyaya koyduğumuz köşe yazılarını ara sıra gözden geçiriyoruz. Zamanında kim, ne yazmış. Rahmetli dostumuz Bekir Coşkun’un 22 Kasım 2012 tarihinde Cumhuriyet’te yayımlanan yazısı dikkatimizi çekiyor. “Kör gözlüm” başlıklı yazının giriş bölümünü aktarıyoruz: “Tanrı’nın insana gönderdiği en kutsal şey kitaplar değildir. Akıldır. Uygar dünyayı yöneten demokrasi kutsal kitaplarda yoktu. Sınıfların eşitliği, bedenin dokunulmazlığı, kadın hakları, insan hakları, laiklik, evrensel hukuk. Ne kullandığımız takvimler, ne organ nakilleri, ne radyo dalgaları, ne antibiyotikler, ne bilgisayarlar. Hiçbirisi kitaplarla gelmedi. Akılla geldi. Tanrı’nın insana verdiği en mübarek şey: Akıl. Onu sana veren işlesin diye verdi ya. Şu haline bak. Dünyanın en bereketli topraklarının üzerinde yarı tok yarı açsın. Ve dünyanın en katmer katmer kültürü üzerinde üretimden teknolojiden, sanattan, bilgi zenginliklerinden yoksun. Üzerindeki ceketin modelinden. Ayağındaki pabucun astarından. Gözündeki gözlüğün çerçevesinden. Bindiğin arabadan. Bereket beklediğin traktörünün ununu veren değirmenine kadar. Bir teki olsun senin değil. Aklını kullananların eseri.” Yazı özetle diyor ki… Bırak seni hiçliğe götürenlerin peşine takılmayı, aklın sesini dinle, onun götürdüğü yere git. İZMİR 1922 Kurtuluş Savaşı İzmir’in kurtarılmasıyla noktalanırken, patlayan İzmir yangını konusunda son yıllarda epey tartışma izledik. İzmir’i kim yaktı? Sorunun cevabı hâlâ karanlıktadır. Yunanistan ve Batı kaynakları suçu Türklerin üzerine atmak için gayretli bir çaba içinde görünürken, tarafsız yayına pek az rastlanır. Tarihi konulardaki araştırmalarıyla tanınan İzmirli gazeteci Yaşar Aksoy’un kitabı (İzmir 1922 Yangını - Kırmızı Kedi) bu açıdan önem taşıyor. Kitap yangın konusunda ABD’li Amiral Bristol, Fransız Amiral Dumesnil, İtfaiye Kumandanı Greskovich ve ABD Yardım Şefi Mark Prentiss’in gözlemleri ile Vatikan raporlarına dayanarak tartışma masasının eksik taraflarını tamamlıyor. Hamasete değil gerçeklere dayanan bir kitap çıkarmış ortaya Yaşar Aksoy. Eline sağlık. AYANA HATUN Yaşamını artık Ege’de sürdüren gazeteci arkadaşımız Mustafa Mutlu, dördüncü romanı Ayana’yı da tamamladı, okurun beğenisine sundu. Yarı belge niteliğindeki kitap ne diyor? Kendi anlatımıyla: “ ‘Türkler nasıl Müslüman oldu? Gök Tengri’den ve Şamanizm’den nasıl vazgeçtiler? Arapların İslam’ı yayma faaliyetleri sırasında kaç yüz bin Türk kılıçtan geçirildi?’ Soruların cevabını bulmak için Şamanizm ve Gök Tengri inanç sisteminin peşine düşen Sevil ulaştığı gerçekleri anlatmaya başladığında bu iki kadim dine satanizm gözüyle bakan milliyetçilerin hedef haline gelir. Büyük bir baskı altında kendisi gibi düşünen birilerini bulmaya çalışırken Sevil’in yolu Amasya’nın uzak bir köşesinde şifa dağıtan ve gelecekten haber veren bir kadınla, ‘Ayana Hatun’ la kesişir.” Öykünün devamını kitapta okuyacaksınız. HÜKÜM Mahkemenin İmamoğlu kararına ilişkin iki saptama. Kararda cezanın artırılma gerekçesi olarak Türk Ceza Kanunu 125. maddesinin 6. fıkrası belirtiliyor. Oysa TCK 125. maddesinin 6. fıkrası yok. Bu madde sadece 5 fıkradan ibaret. Prof. Sami Selçuk, olmayan bir madde gerekçesine dayanan cezanın geçersiz olduğunu söylüyor. *** Eski milletvekili Barış Yarkadaş soruyor: “Ekrem İmamoğlu’nun davasına bakacak olan Hâkim Hüseyin Zengin Samsun’a sürgüne gönderilirken  CHP ve İYİ Parti kontenjanından HSK’ya seçilen üyeler bu hukuksuzluğa neden ses çıkarmadılar? UZAY Eyüp Belediyesi’nden gelen bilgi notu diyor ki: “Ali Kuşçu Uzay Evi’nde uzay yolculuğu devam ediyor. Eyüpsultan Belediyesi Ali Kuşçu Uzay Evi’nde, uzayı merak eden, problem çözmeyi seven, hayal gücü geniş öğrencilere yönelik düzenlenen eğitimler yoğun katılımla devam ediyor. Anaokulu, ilkokul, ortaokul ve lise öğrencilerine yönelik eğitim programları kapsamında, gezegenler, gök olayları, astronotların yaşamı, takımyıldızlar, Ay’a yolculuk, uzay istasyonu ve roketler konularında eğitimler veriliyor. Haftanın dört günü, üç seans olarak gerçekleştirilen eğitimlerde uzay tulumlarını giyen öğrenciler yaş gruplarına ve bilgilerine göre çeşitli atölye çalışmalarına katılıyor.” AKP’li Eyüp Belediyesi yararlı bir etkinlik düzenlemiş. Diğerlerine örnek olmasını dileriz. ASGARİ Televizyonda ekonomist Tülin Köksal’ın gündeme ilişkin görüşlerini dinliyoruz. Asgari ücret konusunda diyor ki: - Asgari ücret, yakında 8.200 lira dolayında ilan edilecektir. Cumhurbaşkanı bu rakama ek yapacak, 9.200 ile 9.500 arası bir rakam açıklanacaktır. Tabii emekli maaşlarına da benzer zamlar yapılacak. Bu rakamlar kehanet mi, bilgiye mi dayanıyor? Yakında göreceğiz.",https://www.milliyet.com.tr/yazarlar/melih-asik/aklin-yolunda-6874991
Melih Aşık,Biberin acısı,24 Aralık 2022,"Acı biberin kilosu 100 lirayı geçmiş. Genç yaşta yitirdiğimiz yazar Mehmet Baydur onu şöyle tarif eder: - Yenilen meyve ve sebzelerin içinde, ısırdığımız zaman hemen yanıt veren tek yiyecek biberdir. Gözleri yaşartır, kulakları uğuldatır, kızartır, bozartır. Biberin zevk veren bir yönü olduğunu söylersek çizmeyi aşmış olmayız. Bilim adamları biberin nikotin, kokain, alkol gibi bağımlılık yarattığını söylüyorlar. Macar bilim adamı Albert Szent Györgyi acılı yemekleri incelerken biberin çok zengin bir C vitamini kaynağı olduğunu bulmuş. Bu beyaz kristalimsi maddeyi keşfettiği için 1937 yılında Nobel ödülünü almış. Dünyanın en acı biberi Meksika’nın Yucatan bölgesinde yetişiyormuş. Adına habanero deniyor. Bizde en acısı Samandağı biberidir. Hatay’da yetişir. İki ana tür var dünyada. Güney Amerika acıları ve Hindistan acıları. Türkiye’deki acıların Güney Amerika tadına yakın olduğu söyleniyor. Tabii bizim Güneydoğu acılarını da ihmal etmemek gerek. Aydın Boysan anlatmıştı. Diyarbakır’da sur dibinde üç dört ayyaş oturmuş, öğlen vakti rakı içiyorlar. Şişeyi de güneşe bırakmışlar. Ateş gibi rakıyı içiyorlar. Oradan geçen İstanbullu dayanamıyor: - Ağalar hiç değilse şu şişeyi gölgeye koyun yahu, içiniz yanmıyor mu? Ayyaşların biri yandaki kırmızıbiber dolu kabı gösteriyor: - Bir avuç biberi ağzına atıp, üstüne bir yudum rakı aldın mı buz gibi geliyor babalık, al istersen sen de bir dene. ‘Masa’daki rüzgâr Bizim medya ve kamuoyunun Altılı Masa ile ilgili en çok merak ettiği konu malum: - Muhalefetin cumhurbaşkanı adayı kim olacak? Kemal Kılıçdaroğlu bu sorulduğunda: - Önce hükümet programı hazırlanacak, o bitince adayı görüşmeye başlayacağız, demişti. Hükümet programı bu ayın sonuna ya da ocak ayının ortalarına kadar biter mi? Altı partinin tek bir hükümet programı üzerinde anlaşmaya varması kolay mı? Bu arada bir “hükümet programı”ndan söz ediliyor olması altı partinin seçimi kazanırlarsa bir ortak hükümet kuracakları anlamına da geliyor. Bu nasıl bir hükümet olacak? Parti liderlerinin yeni cumhurbaşkanını sıkıca kontrol edecekleri bir yapılanma istedikleri biliniyor. Özel bir istişare kurulu oluşturma planları başarıya ulaşacak mı? Zihin tırmalayıcı sorular devam ediyor. Diyelim sıra cumhurbaşkanı adayının tespitine geldi. Diyelim iki üye Ekrem İmamoğlu, 3 üye Kılıçdaroğlu, 1 üye Mansur dedi? Bu oy kilitlenmesi nasıl çözülecek? Hangi üyenin oyu hangi ağırlıkta olacak? Yüzde yarım oyu olan partiyle yüzde 25 oyu olan partinin oyları eşit ağırlıkta mı sayılacak? Kendini uzun süredir adaylığa hazırlayan Masa’nın en güçlü üyesi Kılıçdaroğlu aday gösterilmezse nasıl tavır alacak? İmamoğlu’nda ısrar eden Meral Akşener, İmamoğlu’nun ceza alma riskine rağmen bu ısrarını sürdürecek mi? Masa’daki sorunlar çetin. RÜTBE Hastalıklarla boğuşan 85 yaşındaki emekli Korgeneral Vural Avar, Sincan Cezaevi’nde yaşamını yitirdi. Rütbeleri sökülen Vural Avar için askeri tören yapılmadı, emekli general Kocatepe Camii’nden ebediyete, silah arkadaşları emekli subaylar ve Atatürkçüler tarafından sivil törenle uğurlandı. Verilen cezaların ve doktor raporlarının hukukiliği bu trajik ölümle bir kez daha tartışıldı. “Hapiste kalan generaller ne olacak? Onlar da bu yolla mı tahliye edilecek?” sorusu zihinleri zorladı. Bu arada bir ayrıntı sayılabilir ama. Bizim dikkatimizi Avar Paşa’nın üstü bayrakla örtülü tabutunun iki yanındaki kocaman “Ankara Büyükşehir Belediyesi” yazları çekti. Geçmişte belediyeler tabutları böyle reklam panosu gibi kullanmazdı. Tabutlar şahıs sivilse yeşil çuha, resmi görevliyse kırmızı bayrakla örtülürdü. Bu sakil uygulamayı reklam heveslisi belediyeler başlattı. Ankara Belediyesi gibi başarılı icraatı bilinen ve reklama ihtiyacı olmayan bir belediyenin de bu sakil yola başvurması bizi üzdü. PAKİZE Türk müziğinin özgün seslerinden Pakize Suda aramızdan ayrıldı. Bu hayat dolu kadın güzel sesiyle güzel anlar yaşattı konuklarına, güzel şarkılar, güzel sesler bıraktı geriye. Bir dönem mizah yazdı. Aklımızda kalan satırları vardır. Sorulmuştu: - Erkekler kadınları anlayabilir mi? - Anlayabilir, demişti. Sonra da izah etmişti: - Hani hamam böceği dümdüz bir zeminde belli bir istikamette yürürken birden sola dönüp yürümeye başlar, sonra sağa dönüp yürür. Siz bu hamam böceğinin yön değiştirmesindeki sebebi anlayabilirseniz, kadınları da anlayabilirsiniz. Nur içinde yatsın.",https://www.milliyet.com.tr/yazarlar/melih-asik/biberin-acisi-6877086
Melih Aşık,Sehpa tehdidi,15 Aralık 2022,"Genç okurumuz sormuş: - Siz hiç Meclis’in şimdiki kadar kavgalı gürültülü dönemini gördünüz mü? Siyasi atışmalar hiç bu kadar sert ve kırıcı olmuş muydu? Bu soruyu yanıtlamak için biraz tarihe bakmak gerekiyor. Emre Kongar ile Zülal Kalkandelen’in hazırladığı “Devrimin ve Karşı Devrimin Yüzyılı” adlı ciltleri açıyoruz. Kitap 1919’dan başlayarak son yüz yılın kronolojisini veriyor. Tarihleriyle devrim ve karşı devrim adımlarını özetliyor. Demokrat Parti devrine göz atarken şu tarihler dikkatimizi çekiyor: *6 Eylül 1958: Başbakan Menderes: “İdam sehpalarında can verenlerden ders alsalar ya” diyerek muhalefeti tehdit etti. *7 Eylül 1958: Genel Başkan İnönü: “Sehpalar kurulursa nasıl işleyeceğini kimse bilemez” diyerek Başbakan’a cevap verdi. *1 Mayıs 1959: Uşak’ta İnönü’nün başına taş atıldı. İnönü kanlar içinde kaldı. *27 Nisan 1960: Sivil darbe gerçekleştirildi. Meclis’te kurulan 15 üyeli Tahkikat Encümeni’ne ek yetkiler veren kanun kabul edildi. Encümen hem savcı hem yargıç oldu. CHP milletvekilleri direnince salondan polis zoruyla çıkarıldılar. Meclis görüşmelerinin yayınlanması yasaklandı. Görüldüğü gibi, şimdilerde “demokrasi yıldızı” diye de adlandırılan Adnan Menderes döneminde gerginlik rakibi idamla tehdit etmeye kadar uzanmış. Neyse ki, bir daha o noktaya varılmadı. SANCHEZ İspanyol kasabası Marinaleda’nın sosyalist belediye başkanı Juan Manuel Sanchez Gordillo 30 yıldır bu görevdeymiş. Sosyalist Başkan’ın BirGün gazetesinde bir röportajı yer alıyor. Kendisine sorulmuş: - Solcu, devrimci bir belediye başkanının tekrar tekrar göreve seçilebilmesinin sırrı nedir? Başkan’ın yanıtı: “Galiba, sol, konuşmayı ve vaaz vermeyi bırakıp bir örnek yaratmalı. Solcu bir lider yönetici pozisyonu kazandığında, temsil ettiği insanlarla tamamen aynı koşullarda yaşamalı. Kavgaya en önde koşmalı, o kavganın nimetleri paylaşılırken en geride durmayı becerebilmeli. Bunu gösterebilirse halkla kolayca bütünleşecektir.” Zamlı damacana Bedava yaşıyoruz, bedava/Hava bedava, bulut bedava/Dere tepe bedava/Yağmur çamur bedava, diye başlar “Bedava” adlı şiirine Orhan Veli. Su da bedavadır 40’lı-50’li yıllarda. Bizler de içme suyunu çeşmelerden doldurur, suya para vermezdik. Şimdi ne mi oldu? 15 litrelik cam şişe damacana bu hafta 45 liraya çıktı. Pek çok ürün gibi su satıcıları da zam  yarışında. Fiyatları 40 ile 55 lira arasında değişiyor. İki kişilik ailenin aylık içme suyu masrafı 500 lirayı buldu. Birkaç aydır akaryakıta zam yok, ücretlere zam yok, döviz artmıyor ama fiyatlar sürekli zamlanıyor. Peki, hani artık suyu New York veya Paris’teki gibi musluktan içecektik? İSKİ’ye sorarsanız içebiliriz. İSKİ Yönetim Kurulu Üyesi Prof. Bekir Kocazeybek garanti veriyor. Diyor ki: “ İSKİ suları, mikrobiyal yönden son derece güvenli, temiz ve sağlıklıdır. Yüzeysel su özelliği ile kireçli olmasına bağlı sert içimi ve klora bağlı kokunun bariz hissedilmesi dezavantajlarıdır. Mikrobiyolojik incelemeler sonucunda sertlik dışında diğer tüm parametreleri yer altı su kaynaklarının verileriyle aynı olan şebeke suları, damacana fiyatlarının rekor düzeye ulaştığı günümüzde, İstanbullular için sağlıklı bir seçimdir. Şebeke suyunun bir süre buzdolabında bekletilmesi klor sorununu çözecektir.” Biraz kireç, biraz klor. Göze alırsanız mesele yok. Başörtü endişesi Kemal Kılıçdaroğlu ABD gezisinde yaptığı video kaydında AKP’nin türban konusundaki anayasa değişikliği teklifini reddetmiş, “Bu konu kapanmıştır” demişti. Birkaç gün önce ise şöyle dedi: “Bizim yasal önerimize ters düşmüyorsa altına imza atarız.” Bu arada İYİ Parti çabuk davrandı, iktidarın teklifine “evet” diyeceği sinyalini verdi. Ahmet Davutoğlu desteğini daha önce açıklamıştı. 6’lı Masa’da 5 parti Erdoğan’ın teklifini kabul etme eğiliminde. CHP de edecek gibi görünüyor. Bu arada türban teklifini kabul ederken muhtemelen AKP teklifindeki diğer maddeleri de onaylayacaklar. Masadaki 6 partiyi, başörtüsüne karşı oldukları yönünde bir propagandanın hedefi olmak korkutuyor. Türban, AKP’nin üzerinde egemen olduğu bir konu. Peki o zaman Kemal Kılıçdaroğlu durup dururken türban meselesini neden gündeme getirdi diye sorarsanız. Bunun yanıtı da bugüne dek verilemedi.",https://www.milliyet.com.tr/yazarlar/melih-asik/sehpa-tehdidi-6872647
Melih Aşık,Aydın Ilgaz,22 Aralık 2022,"Rıfat Ilgaz’ın biricik oğlu Aydın Ilgaz’ı kaybettik. Uçak mühendisi Aydın, sırf babasına destek için THY’deki işinden ayrılmış, Çınar Yayınları’nı kurmuş, son 30 yılını babasına ve onun kitaplarını basıp yaymaya ayırmıştı. Ayrıca çok yararlı kitaplar da yayımladı. Tanıyanlar bilir. “Dünya iyisi” sıfatını hak eden bir insandı. Geride kalan zarif eşi Nilgün ile çocukları Kerem, Anıl ve Elif’e başsağlığı ve sabır diliyorum. *** Rıfat Ağabey ile Aydın’ın aklımdan çıkmayan bir öyküsü vardır. Baba oğul bir gün memleketleri Cide’ye giderler. Gerilimli bir dönemdir. Kaymakam kendilerine ilçede durumun gergin olduğunu, kalmalarının tehlikeli olabileceğini söyler, geldikleri gibi geri dönmelerini tavsiye eder. Rıfat Abi uyarıyı duymazlıktan gelir. Aydın’a döner: - Aydın git şu bakkaldan bir büyük rakı ile meze olabilecek bir şeyler al gel evladım. Rıfat Ağabey üçüncü kattaki evinin balkonuna sofrayı kurar. Balkonun ışığını yakar. Karşısına da Aydın’ı alır. Baba oğul onları vurmak isteyen birileri varsa ışık altında tam ve savunmasız birer hedeftirler. Orada sabaha kadar neşe içinde sohbet eder, sabahın ilk ışıklarıyla odalarına çekilirler. Aydın pek çok çileli aydın gibi buna benzer nice zor günlerin içinden geçti. Aramızdan ayrılırken... Geride şanlı şerefli bir isim bıraktı. Bu ülkede Aydın olmak onurlu ama zor zanaat… GÖRÜŞME Atatürkçü Düşünce Derneği Başkanı Hüsnü Bozkurt, muhalefet partilerine çağrıda bulunarak anayasa görüşmelerine katılmamalarını istedi. Dedi ki: - Öneriye  dikkat ederseniz aile kadın ve erkeğin evliliğinden oluşur maddesi var. Kaç kadın ve erkekten oluştuğunu söylemiyor. Dolayısıyla, çok eşliliğin önünü açıyor. Görüşmelere bu yüzden katılmayın. Bilindiği gibi Altılı Masa’da beş parti öneriyi desteklemek eğiliminde. CHP’nin ise kararını bu hafta vermesi bekleniyor. FİKİR Ekrem İmamoğlu’na ceza her an gelebilir ve siyasi yasağı başlayabilir O yüzden İmamoğlu’nun cumhurbaşkanı adayı yapılması büyük risk taşır. Bunda herkes hemfikir. Peki Altılı Masa’nın Ekrem İmamoğlu’nun karizmasından yararlanması hiçbir şekilde mümkün olmaz mı? Eski CHP Milletvekili dostumuz fikrini belirtiyor: - Bence Ekrem İmamoğlu belediye başkanlığını tamamlayınca cumhurbaşkanı yardımcısı yapılmalı. Bu şimdiden ilan edilmeli. Eğer siyaset yasağı alırsa dışarıda kalır. Almazsa, o mevkide etkili bir görev yapabilir. Altılı Masa bu öneriyi kabul eder mi? Ekrem İmamoğlu sıcak bakar mı? Bunlar da elbet cevabı aranacak sorular. Zamane gençleri Oturduğumuz evin hemen ötesinde bir lise var. Son haftalarda bazı günler bu okulun önünden geçerken bir hüzün basıyor. Çünkü kapıda bekleyen polis aracı çarpıyor gözüme. Belli ki okul çıkışı olay yaşanacağı ihbarı yapılmış, o yüzden kapıya polis gönderilmiş. Bu yıla kadar böyle manzaralar yoktu. Anlaşılan, ortam giderek geriliyor. Gazetemizde Mert İnan’ın hazırladığı, “Ergen şiddeti”ne ilişkin yazıyı o yüzden daha bir dikkatle okuyoruz. Çocukların suça yönelmesi için ne sebep gerekiyorsa hepsi mevcut. Ekonomik durum ailenin en üstünden başlayarak aşağı doğru bütün bireyleri etkiliyor. Toplumda rol model olması gereken kişiler birbirini yiyor. Siyaset kavgalı. İnternet oyunları ve televizyon programları sürekli silah, şiddet, kan, ölüm üzerine... Ülkede aklı başında, yurtsever gençler yerine gaddar, cahil, zorba veya ezik gençler yetişmesi için adeta uluslararası bir program yürürlükte. Aile, okul, devlet hepsi çözümü birbirinden bekliyor. Zaman boşa geçiyor. Mutlu pabuçlar Maltepe’nin CHP’li Belediye Başkanı Ali Kılıç, TBMM’deki CHP’li milletvekilleri ile parti meclisi üyelerine bir yeni yıl tebriki eşliğinde 200 adet spor Skechers marka ayakkabı göndermiş. Ayakkabılar dağıtılmayı başlayınca CHP Grup Başkanvekili Özgür Özel bir açıklama yaptı: “Yapılmak istenen bu gönderimi doğru bulmadığımızı belirterek, grubumuza gönderilen paketlerin Meclis’e kabulü ve dağıtımını engelledik. Paketler milletvekillerimizce iade edilecektir” dedi. Satıcının ayakkabıları geri alacağını sanmıyoruz. Ancak Maltepe’nin fakir semtlerindeki gençlere Maltepe halkının hediyesi olarak dağıtılabilir. Çifti yaklaşık 1000-1500 lira olan bu ayakkabılar, gençleri kim bilir nasıl mutlu eder.",https://www.milliyet.com.tr/yazarlar/melih-asik/aydin-ilgaz-6876047
Melih Aşık,İKİ İHTİMAL,17 Aralık 2022,"Ekrem İmamoğlu hakkındaki karar sonrasındaki tartışmalar iki ihtimal ekseninde yoğunlaşıyor. 1 - Mahkemenin kararı Ekrem İmamoğlu’nun yıldızını parlatmış, mağduriyet duygusu cumhurbaşkanlığı adaylığında önünü açmıştır. Cumhurbaşkanlığı yarışından kopması beklenen İmamoğlu, bu mağduriyet yaratan kararla, tam tersine, diğer adayların bile önüne geçmiştir. Mahkeme kararı bu yüzden kimi AKP’liler tarafından da eleştirilmektedir. Sonuçta bu kararla 6’lı Masa ve İmamoğlu kazanmıştır. 2 - CHP Siyasi Danışmanı İbrahim Uslu ve siyaset bilimci Prof. Efe Çaman gibi kimi isimler dâhil birçok kişi böyle düşünmüyor. Onlar özetle diyorlar ki: - Cumhurbaşkanı Erdoğan bütün bunları hesap etmiştir. Erdoğan için tepkilerden daha önemli olan İmamoğlu’nun cumhurbaşkanlığı yarışından ve İstanbul Belediye Başkanlığı’ndan uzaklaşması, bu süreçte aynı zamanda 6’lı Masa’nın karışmasıdır. Nitekim  6’lı Masa içinde özellikle CHP ile İyi Parti arasında yeni çekişmeler başlamıştır. Süreç AKP’nin istediği yönde ilerlemektedir. Peki, acaba 6’lı Masa İmamoğlu’nu aday yapar mı? Zor. Diyelim muhalefet İmamoğlu’nu aday ilan etti. Fakat seçimlere bir ay kala İmamoğlu’nun yasağı üst mahkemede onandı. Bu durumda İmamoğlu’nun adaylığı düşeceği için muhalefet adaysız kalır. Muhalefet bu riski göze alamaz. Bu arada muhalefet cephesinde Cumhurbaşkanlığı seçimine ilişkin umutlu tahminler aldı yürüdü. Bir dostumuz anımsatıyor: - Sanırız bütün bu umutlu tahminler seçimin normal koşullarda yapılacağı, hukuk ve adaletin tam işleyeceği varsayımına dayanıyor. Acaba ortam öyle sakin olacak mı? Bugünkü manzara nasıl bir geleceğe işaret ediyor? İZZETTİN VAPURU Demokrasilerde halk desteği en etkileyici güçtür. Ekrem İmamoğlu’nun, hakkında mahkeme kararının çıkacağı gün henüz karar açıklanmadan halkı Saraçhanebaşı’nda buluşmaya çağırması da elbette böyle bir güç arayışıydı. Olay bizi tarihin arka sayfalarına. Ta 1877 yılına götürdü. Anayasa yapımında ve 2. Abdülhamit’in tahta çıkmasında başrolü oynayan Mithat Paşa, kısa süre içinde padişahla anlaşmazlığa düşer. 30 Ocak 1877 günü Saray’a sert bir muhtıra verir. 5 Şubat günü de Saray’a çağrılarak elinden sadrazam mührü alınır ve aynı gün ailesiyle vedalaşmasına bile izin verilmeden İzzettin vapuru ile Avrupa’ya sürgüne gönderilir. O günü Mithat Paşa’nın oğlu Ali Haydar Mithat Bey (1872-1946) anılarında şöyle anlatır: “Mithat Paşa’yı memleket haricine götürecek olan İzzettin vapurunun süvarisine, kapalı bir zarf içinde hususi emirler verilmişti. Vapur, ilk önce Çekmece limanında yirmi dört saat kalacak, sonra alacağı yeni bir emir üzerine hareket edecekti. Bunun sebebi, halkta bir isyan hareketi görüldüğü takdirde, Paşa tekrar  getirilecekti. Nümayiş olmadığı takdirde, süvari zarfı açacak ve burada bulacağı talimat dairesinde yolcusunu Avrupa’nın en yakın bir limanına götürüp bırakacaktı.” O gün bir avuç terakkiperver küçük bir nümayiş yapmaya yeltenir ama asker gücüyle dağıtılarak elebaşıları sürgüne yollanır. Halk tepkisinin zayıf kalması üzerine vapura hareket emri verilir. Bakalım Saraçhane mitingi rakip tarafta ne gibi bir etki ve sonuç yaratacak? TÜTENGİL Küçük bir ilan yayımlandı 7 Aralık’ta Cumhuriyet gazetesinde. Şöyle ki: “7 Aralık 1979’da İçlevent’te uğradığı silahlı saldırı sonucunda aramızdan ayrılan, katilleri ve azmettiricileri yargılanıp cezalandırılmayan babamız Prof. Dr. Cavit Orhan Tütengil’i ölüm yıl dönümünde anmak için bugün saat 10.30’da yine mezarı başındayız. İmza: Kaya Tütengil, Deniz Tütengil Mazlum. *** 12 Eylül öncesi başlayan seri cinayetlerin ilkiydi Tütengil cinayeti. Aradan 43 yıl geçti. Katilin veya katillerin kimliği oldukça net şekilde ortaya çıktı. İsim açıklandı. Ama o gün bugün ne yargılandılar ne cezalandırıldılar. Böyle örnekler birden fazla. Ölen ölüyor, yetmiyor, geride kalanlara suçlulara karşı bir şey yapamamanın ızdırabı kalıyor. ŞİLİ Devlet Başkanı Gabriel Boric, 3 Kasım Perşembe günü Başkanlık Sarayı’na bisikletle geldi. Başkan Boric’in yanında tek bir koruma olmadan göreve bisikletle geldiği videobanttan izlenebiliyor. Boric, mart ayında iklim değişikliği ve çevre düzenlemeleri konusunda güçlü bir pozisyon alma sözü vererek göreve başlamıştı. Başkan’ın sağladığı benzin tasarrufu halkı da memnun etmiş. ROMA Bu topraklardan yani Doğu Roma’dan kaynaklanan Roma hukukundan bir ilke: “İnjuriam ipse facias ubi non vindices.” Yani: “Haksızlığa karşı çıkmazsan, kendin haksızlık etmiş olursun.” SÖZ “Dikkat ediyorum da her şeyin alında yazılı olduğunu, bunun asla değiştirilemeyeceğini ileri sürenler bile, yolda karşıdan karşıya geçerken sağa sola bakıyorlar.” S. Hawking",https://www.milliyet.com.tr/yazarlar/melih-asik/iki-ihtimal-6873694
Melih Aşık,GELECEĞE ÇAĞRI,13 Aralık 2022,"CHP Genel Başkanı Kemal Kılıçdaroğlu gençlere sık sık çağrıda bulunarak “İkinci Yüzyıla Çağrı Beyannamesi”ni okumalarını ve ezberlemelerini öğütlüyor. Bu beyanname 2020 yılındaki 37. CHP Kurultayı’nda Kılıçdaroğlu tarafından okunduktan sonra oya sunuldu, tartışılmadan kabul edildi. Beyannameyi biz birkaç kez okuduk. Hedefler güzel. İçeriğinde çok sayıda vaat var. Ancak birçok temel konu es geçilmiş. Sorunların tespiti yetersiz. 20 küsur sayfalık beyannamede laiklikten tek sözcükle olsun söz edilmiyor. Örneğin Kürt sorunuyla ilgili sadece şu satırlara rastlıyorsunuz: “Başta Kürt sorunu olmak üzere, tüm toplumsal sorunlarımız demokrasi temelinde ve TBMM’nin öncülüğünde çözülecek, Türkiye’nin tam bağımsızlığı, demokrasisi ve üniter yapısı güçlendirilecektir.” Tarımdan, konut sorunundan, gelir adaletsizliğinden de söz edilmiyor. Son zamanlarda çok sık duyduğumuz “kamucu anlayış” ve bu anlayışa dayanarak atılması öngörülen adımlar ne söz ne tanım olarak yer alıyor. Bu beyanname bir parti programı ihtiyacını karşılamadığı gibi, bir seçim beyannamesi niteliği de taşımıyor. Nitekim BUPAR’ın yaptığı bir araştırmada katılımcıların yüzde 30’u beyannameyi duymadıklarını bildirmiş, duyanların yüzde 57.1’i beğenmiş, yüzde 27.7 si beğenmemiş, yüzde 15.2’si fikrim yok demiş. Sanırız üzerinde biraz daha çalışılması ve güncellenmesi gerekiyor. İKLİM SORUNU Gündemi sarsan tacizlerin, tecavüzlerin, kadın cinayetlerinin, sapıklıkların, mutsuz evliliklerin, boşanmaların temel sebebleri nelerdir… Aile içinde verilen terbiye, okulda verilen disiplin, kadın erkek ilişkilerine konulan yasaklar düzgün insan yaratmaya yetiyor mu? Yetmiyorsa neden? Çocuklara yeterli kişilik veriyor muyuz? Çocukluktan itibaren zihinlere ekilen kadın/erkek ayırımı ileriki yıllarda ne gibi çelişkiler doğuruyor? Kişilik patlamalarında veya sapmalarında, yetişme çağında verilen yanlış terbiyenin etkisi nedir? Bu sorunları araştıran bir üniversite veya benzer kurum var mı? Bunların üzerinde durmuyorsak bir adım ileri gidemeyiz. İnsanları suça yönelten iklimin kökenlerini araştırmadan doğru yolu bulamayız. ZİFT Dilimizde ziftlenmek diye bir deyim vardır. Ne bulursa yiyen ya da çok yiyenler için kullanılır. Sözün çıktığı yer mi? Osmanlı dönemi. Boğaz kıyısındaki yalısında oturan paşazade ayak işlerine bakan adamını çağırmış. - Evladım demiş, kışı bitirmek üzereyiz, bahar geliyor. Şu bizim kayığın altının ziftlenmesi gerekiyor. Adam, baş üstüne demiş. Kayık ziftlenmiş. Paşazade adama sormuş: - Kaça mal oldu bu iş bize? - 200 altına efendim. Paşazade, pür hiddet; - Ne! 200 altın mı? Yahu bir kayığın ziftlenmesi bu kadar tutar mı? Adam boynunu bükmüş: - O arada biz de biraz ziftlendik efendim! NEW YORK New York’ta çalışan bir dostumuz küçük çocuğunun boğazının ağrıması üzerine onu doktora götürüyor. Sonrasını anlatıyor: - Doktor farenjit teşhisi koydu ve antibiyotik yazdı. Buradaki sisteme göre ilaçlarımızı belli bir eczaneden alıyoruz. Doktor ilacı yazdıktan sonra bizim alışveriş yaptığımız eczaneye de yazdığı ilaçları bildiriyor. Biz de gidip ilaçları alıyoruz. - Demek hayli ilaç sahtekârlığı var. - Galiba evet. Neyse, eczanemize gittik. Eczacı önce antibiyotik yok dedi. Çalışanlardan bir kadın Türk çıktı. Biz ısrar edince bir şişe antibiyotik verdiler. İkinci şişeyi vermediler. - Sebep? - Biraz sıkıntı var, dediler, antibiyotik çok az geliyormuş. ABD’ye antibiyotiğin büyük ölçüde Çin’den ithal edildiğini biliyoruz Ancak ne sebeple olursa olsun, sonuçta ABD hastasına antibiyotik bulmakta zorlanıyor. Aynı Amerika Ukrayna’ya 41 milyar dolarlık silah göndermekten söz ediyor. Oradaki savaşı pompalıyor. Bu ne midir? Emperyalizmin sefaleti. ERTEGÜN ABD’de ırkçılığın alıp yürüdüğü 40’lı yıllar. ABD Büyükelçimiz Münir Ertegün, elçilikte zaman zaman caz sanatçılarına davet vermekte, bu arada beyaz sanatçılarla birlikte siyahları da çağırmaktadır. Elçi Ertegün, bu ülkede siyahlara karşı uygulanan ırkçı politikalara karşı Musevi Komitesi’nin de desteğiyle mücadele vermektedir. Elçilikte beyaz ve siyah sanatçıların birlikte fotoğrafı yayımlanır. O sırada güney eyaletlerinden birinin senatörü tarafından gönderilen bir mektupta şöyle denmiştir: “Siyah bireylere karşı kapıdan giriş izni vermenizden şikâyetçiyim. Bu durumun Jim Crows kanununa aykırı olduğunu size bildiririm.” Münir Bey mektuba şu cevabı verir: “Benim ülkemde dostlarımız evimize ön kapıdan girer. Ama siz dilerseniz arka kapıdan girebilirsiniz. (Olayı anlatan Helin Derin’e teşekkürle)",https://www.milliyet.com.tr/yazarlar/melih-asik/gelecege-cagri-6871512
Melih Aşık,LİSE RADYOSU,08 Aralık 2022,"Karabük Gazeteciler Cemiyeti Onursal Başkanı Atilla Karaaslan yazıyor... - Dünyanın hiçbir okulunda “Öğrenci Radyosu” yoktu. Karabük’te kuruldu. Atatürk’ün talimatıyla 3 Nisan 1937’de Karabük Demir Çelik Fabrikaları kurulduktan sonra “Karabük Köyü” hızla gelişti. Aslında Karabük köy bile değildi, 13 haneli bir yerleşim birimiydi. Türkiye’nin dört bir yanından insanlar Demir Çelik Fabrikasında çalışmak için Karabük’e geliyordu. Fabrikanın inşası devam ederken gelişen, büyüyen Karabük’ün gereksinimleri de vardı. Öncelik eğitimdeydi. Önce Demir Çelik İlkokulu, ardından Karabük Demir Çelik Lisesi kuruldu. Karabük kasaba oldu, ilçe oldu, kent oldu. “Sayın dinleyiciler, iyi günler, Burası KISA DALGA 42 METRE, 7100 kilohertz üzerinden yayın yapan Karabük Demir Çelik Lisesi öğrenci radyosu” Bu anonsla DÇL Öğrenci Radyosu ilk yayınına başladı. Bu yayın Türkiye’de ve dünyada bir ilkti. Öğrenci radyosunda müzik yayınının yanı sıra öğrencilerin seslendirdiği radyo tiyatrosu, şiir saati gibi çeşitli sanat etkinlikleri yapılıyordu. Ayrıca o gün okula gelmeyen öğrencilerin adları tek tek okunuyordu. Yani “okuldan kaçanlar” radyodan anons ediliyordu. * Son haber... Demir Çelik Lisesi yıkılacakmış. Depreme dayanıklı olmadığı gerekçesiyle yıkılması gerekiyormuş. Orası bir tarihtir. Yıkmayın beyler, güçlendirin. Demir Çelik Lisesi mezunları sosyal medyada haykırıyor: “Demir Çelik Lisesi yıkılmamalı” Mister Rifkin CHP’nin İkinci Yüzyıla Çağrı buluşmasında bir de Amerikalı uzmanın konuşması büyük olay oldu. Jeremy Rifkin kamuoyuna “danışman” olarak takdim edildiği halde CHP’nin akıl hocası gibi algılandı. Bu algı yaratıldı. Rifkin’in konuşmasını izledik. Aslında CHP politikalarından haberi bile yoktu. Almanya gibi ülkelerde danışmanlık yaparken verdiği fikirleri tekrarladı. Ağırlığı çevre konularına ve gelecekle ilgili sorunlara verdi. Genel bir çerçeve çizdi. İktidar dâhil herkesin yararlanabileceği bilgiler verdi. Rifkin’in konuşması salonda çok az kulaklık bulunduğu için İngilizce bilmeyenlerce izlenemedi. CHP internet sitesini gezdik. Toplantıda konuşan herkesin konuşma metni sitede yer almış, Rifkin’in konuşması ne Türkçe ne İngilizce ne de videobant olarak bulunuyor. Ardından o kadar gürültü koptu ki danışmanlık görevinin süreceğini de sanmıyoruz. RUSLAR Gazeteci Ceylan Özerengin’in notu: “Otobüs, metro ve sokaklarda çok görüyordum onları ama bir kitapçıda üç büyük rafın Rusça kitaplara ayrılacak denli nüfus yoğunluğuna ulaştıklarını tahmin edemiyordum. Kitap almak için Bağdat Caddesi’ndeki Penguen’e gittim. İngilizce kitaplar bölümünde büyük bir rafın sadece Rusça kitaplara ayrıldığını görünce bir çalışana sordum. Evet, dedi, çok fazla talep olunca biz de Rusça roman ve hikâye kitaplarına da yer verdik. Demek ki... Aramızda yaşayan Rus ve Ukraynalılar, nargile tüttürüp, erkek sürüleri halinde caddeleri aşındırmak yerine kitap okumaya yönelmişler. Hayır efendim, ben ırkçı değilim. Farklı ulusların sıkıntılı durumlarda nasıl davrandıklarını gözlemleyen biriyim sadece... TAPTAZE Ege Üniversitesi’nde mezuniyet heyecanı yaşanıyordu dün. Mezunlar büyük mutluluk ve neşe içinde diploma alıyor, kep giyiyordu. Her biri 60 yaşın üzerindeydi. 85 yaşında mezunlar vardı. Bu nasıl üniversite diye soracak olursanız... Efendim, burası Ege’ye bağlı Üçüncü Yaş Üniversitesi. Tazelenme Üniversitesi de deniyor. Bu üniversitenin öğrencilerinden 80 yaşındaki Yurdanur Bilgin dostumuz anlatıyor: - Okul üç yıllık. Giriş için sınav yok. İlkokul mezunları bile girebiliyor. Mutlaka 60 yaşın üzerinde olacaksınız. Haftada üç gün ders var. Derslere üniversitenin gerçekten değerli hocaları giriyor. Sağlık, hukuk, tarih, sanat gibi konularda ders alıyoruz. Müthiş zevkli geçiyor dersler. Arada büyük dostluklar kuruluyor. Ben bazı derslere giremediğim için sınıfta kalmışım. Çok mutlu oldum. Okul o kadar zevkli ki. Doğrusu mezun olsam üzülürdüm! BAYKAL CHP Eski Genel Başkanı Deniz Baykal’ın kızı Aslı Baykal, Kemal Kılıçdaroğlu ve ortaklarına yönelik mesajlarına devam ediyor. Aslı Baykal 22 Kasım’da şu mesajı atmış: “Erdoğan-Sisi görüşmesi çok olumludur.” Son iki mesajı da şöyle: “Altı benzemezin tek ortak noktası ‘Erdoğan gitsin’. Başka? Sıfır politika, sıfır vizyon.” “Kılıçdaroğlu seçime ABD’li danışman Jeremy Rifkin ile gidiyor. Kazayla  kazanırsa, seçimden sonra kapitülasyonları da ilan eder.” Aslı Hanım sorulduğunda babasından bağımsız hareket ettiğini söylüyor. Kuşkular üzerinde toplanmasına rağmen Deniz Bey’in bu konuda sesi çıkmıyor. Susmak kabullenmektir, sözü akla geliyor.",https://www.milliyet.com.tr/yazarlar/melih-asik/lise-radyosu-6869172
Melih Aşık,KOOPERATİFÇİLİK,26 Kasım 2022,"Türkiye’nin nüfusu 84 milyon. Hollanda’nın 17 milyon. Yani Hollanda nüfusu Türkiye’nin beşte biri. Hollanda’nın tarım ürünü ihracatı 120 milyar dolar. Türkiye’nin tarım ürünü ihracatı ise 25 milyar dolar. Yani Hollanda Türkiye’nin dört katı tarım ürünü ihraç ediyor. Bu başarıyı nasıl gerçekleştiriyor? Hollanda’nın sırrı nedir? Kooperatifçilik ve bilimsel üretim. Türkiye’de ise kooperatif yerinde sayıyor. Mevcut partiler ve liderler kooperatif olgusunu pek ağızlarına almıyorlar. Parti programlarında da birkaç satır geçiyor o kadar. Bilir misiniz? Atatürk hemen her Meclis konuşmasında kooperatifçiliği anlatmış, desteklemiş ve çiftçiyi kooperatif kurmaya özendirmiştir. Dahası... Kendisi de bir kooperatif kurucusudur. Atatürk, örnek olmak ve cesaret vermek için, 30 Haziran 1936’da İçel’in Tekir köyünde sahibi bulunduğu Tekir Çiftliği civarındaki üreticilerle birlikte bir tarım kredi kooperatifi kurmak üzere Ziraat Bankası’na bir dilekçe verir. Bu dilekçeyi kooperatifin kurucu üyesi 36 üretici imzalamıştır. Bu imzalardan birincisi Atatürk’e aittir. Günümüzde bu kooperatifin adı “Atatürk Tekir Tarım Kredi Kooperatifi”dir. Kuruluş dilekçesinin verildiği 30 Haziran günü ise son yıllarda “Kooperatifçilik Bayramı” olarak kutlanmaktadır. Çiftçi borçlarını silmek veya mazotu ucuzlatmakla tarımı kurtaramazsınız. Üreticiden tüketiciye her aşamada kooperatif kuracak, aracıyı aradan kaldıracaksınız. OSMANLI’DAN BERİ Atatürk’ün gazeteci dostu Falih Rıfkı Atay “Çankaya” adlı kitabında yazıyor. “Osmanlı imparatorluğunda İstanbul’da kadınların ırzından yalnız kocaları, anaları, babaları sorumlu değil idiler. Bütün mahalle halkı aile hayatını kontrol ederdi. Sokakta herkes kadın kıyafetine karışmak hakkını kendinde görürdü. Yüzler, kollar, bacaklar iyice kapanmalı, çarşaflar vücut biçimini hiç sezdirmemeli, peçeler bir süs değil tam bir örtü olmalı idi. Harp, pahalılık gibi hadiseler olduğu veya idare aleyhine dedikodular arttığı vakit hemen kadın kılığı günün meselesi haline gelirdi.” Eh, dünden bugüne çok da fazla değişiklik yok. Gündem sıkıştığı anda yine türban gündeme geliyor. Bu arada sakallı sarıklı, kerameti kendinden menkul hocalar! ekranlarda günübirlik kadın kıyafetleriyle uğraşıyor ki gündeme gelebilsinler. Hâlâ dünde yaşıyoruz! MASA 6 6’lı Masa 28 Kasım’da yaklaşık 100 maddelik anayasa değişiklik teklifini açıklayacak. İktidar kanadı da hemen ardından kendi tekliflerini öne sürebilir. Böylece uzun anayasa tartışmaları başlayabilir. Oysa günümüzde kamuoyu ekonomi, istihdam, konut talebi, enerji fiyatları gibi acil konuların tartışılmasını, bu konuda yeni fikirler, projeler, çözümler ortaya çıkmasını bekliyor. Şu anda Anayasa’yı değiştirecek çoğunluk bulunmadığı gibi, seçim sonrasında bulunacağı da meçhul. Bu konu seçim sonrasına bırakılabilirdi. Şimdi ele alınması gerçek gündemi gizleyecektir. İkincisi... Laiklikle ilgili 24. maddede değişikliğin Masa’daki 6 lidere bırakıldığı söyleniyor ki... Altı lider bizce 24. maddeye kesinlikle dokunmamalı. Çünkü bugüne dek bu kavrama iyi niyetle yaklaşacaklarına ve ileri götüreceklerine ilişkin izlenim vermediler. Madde üzerinde oynamaları tepkilere yol açacaktır. FENER 1907 Fenerbahçe Derneği Başkanı Rıfat Perahya, Cumhuriyet’in 100. yılında stadyumun adının ATATÜRK STADYUMU olmasını önermiş. Divan Başkanı Uğur Dündar müjdeyi vermiş. Başkan Ali Koç da bu talebin arkasında olduklarını bildirmiş. Cumhuriyet’in 100. yılında “Ülker Stadyumu Şükrü Saracoğlu Spor Kompleksi” adının “Fenerbahçe Atatürk Stadyumu” olarak değişmesi bekleniyor. Kutlarız Fener yönetimini. Bu arada Fenerbahçe Antrenörü Jorge Jesus ve futbolcular Çağdaş Yaşamı Destekleme Derneği’ne 100 kız öğrenci için burs bedeli bağışlıyormuş. Onları da kutluyoruz. Futbol yalnızca futbol değildir tabii... Futbol aynı zamanda yurttaşlık görevi ve tarih duyarlığı da içerir. YAZAR Edebiyatçı yazar gazeteciyle konuşuyor: - Yazar olamayacağımı 40’lı yaşlarda anlamıştım. - Vazgeçseydiniz yazmaktan. - Vazgeçemezdim çünkü çoktan ünlü bir yazar olmuştum. MESAJ Erol Bilgen’in Facebook mesajı: “Buradan belediyelere sesleniyorum, parklara çiçek yerine domates, hıyar, kıvırcık, roka falan ekin. Bunlar çok pahalı, alamıyoruz.” BİLİM Çağdaş dünya insani yanılgıları ortadan kaldırmak ve geleceği görebilmek için bilimi geliştiriyor. O yarışa katılmayan ülkeler ne mi yapıyor? - İnşallah bilim yanılır! diye dua ediyor. Çünkü bilimin gerisinde kalmış olup bilimin gereklerini yerine getirmekten de umudu kesmişlerdir. Biz de öyle diyoruz. - İnşallah bilim yanılır. Evet, umutsuz bir slogan ama başka dileğimiz yok. Yoksa bir depremde yüz binlerle insan kaybedeceğiz.",https://www.milliyet.com.tr/yazarlar/melih-asik/kooperatifcilik-6863146
Melih Aşık,Umut hep olacaktır,06 Aralık 2022,"Ünlü iktisatçı Prof. Daron Acemoğlu, CHP’nin vizyon toplantısında kürsüye çıkarken Hüseyin Vodinalı dostumuz şu mesajı geçti: “İlginç bir tesadüf; bugün YÖN bildirisinin imzaya açılışının 61. yıl dönümü imiş. Bildiri 1 Aralık 1961’de imzaya açılmış. Neoliberal Daron Acemoğlu’nun sosyalist babası Kevork Acemoğlu da o zaman İstanbul Hukuk Fakültesi’nde doçent imiş ve bildiriyi ilk imzalayan kişi olarak tarihe geçmiş.” Prof. Daron Acemoğlu CHP vizyon toplantısında ülkemizin son 50 yılda neden bocaladığını rakamlarla anlattı. Ünlü iktisatçıya göre, üretimde ve verimlilikte nitelikli bir büyüme sağlayamamıştık. Ancak geleceğe ilişkin umutsuz değildi. Şöyle anlattı: “Gelecek zamanlarda kullanacağımız rezerv kalmadı. Karşımıza çıkan tablo negatif ama ben karamsar olarak görmüyorum Türkiye’nin geleceğini… Genelde iyimser olacak şeyler de var. Bunların içinde en önemlisi Türkiye’nin potansiyelinin çok yüksek olması. Diğer pozitif şey ise çözümlerin aslında çok açık olması. Ekonomi konusunda bilgisi olan, bilimsel araştırma yapan insanlara sorarsanız herkesin Türkiye’nin ne yapması konusunda aynı fikirlere sahip olduğunu göreceksiniz. Bunlar, kısa dönemde normalleşmesi, orta dönemde teknolojiye, eğitime, bilime, yatırım yapıp bir teknoloji stratejisi ile üretkenliği artırmak ve bunları doğru bir kamusal ağa, kurumsal yapıya oturtmak.” NOT: Daron Acemoğlu’nun konuşma metni “chp.org.tr” sitesinde var. Bütün partilerin alacağı dersler var bu konuşmada. KASKO ZAMLARI Araçlara uygulanan ve kasko adı verilen sigorta primlerinde rekor artış gerçekleşti. Türkiye Sigorta Birliği rakamlarına göre, kasko fiyatları yüzde 174 arttı. Daha önce 5 bin liraya yaptırılan bir kaskonun bedeli neredeyse 15 bin liraya kadar çıktı. Bundan böyle tokuşan, çarpışan araç başındaki kavgaların arttığını göreceğiz. Okurumuz sebebini yazıyor: “Şimdiye dek hemen her aracın kaskosu vardı. Araçlar kaza yaptığında sürücüler nasıl olsa hasarı sigorta karşılar  diyerek çabuk anlaşıyorlardı.  Tartışmalar yumruklu silahlı kavgaya dönüşmüyordu. Aşırı zam yüzünden birçok araç sahibi kasko yaptırmaktan kaçınacaktır. Böyle olunca kaza halinde sürücüler hasarı giderme konusunu bizzat çözmeye çalışacak ve kavga gürültü başlayacaktır.” SÜLKER Takvimde gözümüze şu not ilişiyor: “2 Kasım 1995. Kemal Sülker vefat etti.” Kimdir Kemal Sülker? Gazeteci, yazar, sendikacı. Türkiye Sendikacılık Tarihi, Türkiye’de İşçi Sınıfı,  Sabahattin Ali Dosyası,  Şair Nâzım Hikmet,  Nâzım Hikmet’in Gerçek Yaşamı, gibi pek çok kitabın yazarıdır. Türk İş Kuruluş çalışmalarına katıldı. TİP’te genel sekreterlik görevinde bulundu. DİSK’in kurucularından olup 68-75 yılları arasında DİSK Genel Sekreterliği yaptı. Ancak bir evi hiç olmadı. Hep kiradan kiraya taşındı. Ölümüne yakın kızının Kadıköy’deki evinde hasta yatarken ziyaret ettik. Neden konut sahibi olamadığını anlatırken: - DİSK’te pek çok konut kooperatifi kurduk, çalışanları konut sahibi yaptık, ancak ben dedikodu olmasın diye hiçbirine girmedim, demişti. Kendi evi hiç olmadı. Kızının evinde hayata gözlerini yumdu. Emlak zengini sendikacıların kulakları çınlasın... VİZYON Vizyon toplantısını izlerken zihinlerde uyanan iki soru: 1. Batı’dan gelecek krediyle kalkınma olsa bugüne dek kalkınmaz mıydık? 2. Dış kredinin yüksek faizi yanında siyasi koşulları olduğunu akılda tutuyoruz değil mi? Dış kredi sizden ekonominiz ve dış politikanızda bağımlılık ister. Bunu da hesapladınız mı? OTOBÜS En çok ölümlü kaza yapan otobüs firması hangisi? Fahri Trafik Müfettişleri Derneği, ölümlü kaza yapan otobüs firmalarının adlarının kaza yeri ve kaza kusurlarının her ay açıklanmasını Emniyet Genel Müdürlüğü’nden istemişti. Genel Müdürlük son 11 ayın kaza listesini kamuoyuna sundu. Açıklamada denildi ki: “ 1 Ocak 2022 - 27 Kasım 2022 tarihleri arasında şehirler arasında meydana gelen  43 ölümlü trafik kazasında, olay yerinde 83 can kaybı meydana gelmiştir. Ölümlü trafik kazalarına 36 farklı otobüs firmasının karıştığı tespit edilmiş, ilk sırada 6 ölümlü ve 18 yaralanmalı trafik kazasıyla Kamil Koç firması yer almıştır.” Alman firma tarafından yönetilen Kamil Koç’un en çok kaza yapan firma olması ilginç bulunuyor.",https://www.milliyet.com.tr/yazarlar/melih-asik/umut-hep-olacaktir-6868003
Melih Aşık,Çocuklarımız,22 Kasım 2022,"Bir dostumuz anlatıyor: “Torunum üç buçuk yaşında. Annesi babasıyla New York’ta yaşıyor. Geçenlerde Türkiye’ye geldiklerinde birkaç gün bizde kaldılar. Onu ilk gün parka götürdük. Toz toprak içinde kırık dökük bir park. İkinci gün tekrar çıkıp gezelim dedik. Çocuk istemedi.  Dört gün bizde kaldılar. Çocuk evden dışarı adımını atmadı. Zorladık, yine çıkartamadık. Bize garip gelmişti. Ama babası durumu izah etti. Dedi ki: - New York’ta çocuklar için pek çok etkinlik var. Yakınımızda sincaptan tavşana, ördekten papağana kadar küçük hayvanların yaşadığı bir park var. Orayı çok seviyor. Birkaç durak ötede bir büyük hayvanat bahçesi yer alıyor. Uzak olmayan bir noktada lunapark var. Müzelerde, alışveriş mağazalarında çocuklar için ayrılmış bölümler mevcut. Gökdelenlerde çocuklar için oyun salonu bulunuyor. Her mahallede kütüphane var. Kütüphanelerin bir katı yalnızca çocuklara ayrılmış durumda. Hafta sonu  çocuk tiyatrosuna gidiyoruz. İstanbul’da bunların hiçbiri yok. Çocuk doğal olarak evden çıkmak istemiyor. Evde kedilerle oynamayı tercih ediyor.” *** Biz çocukları sözde çok seviyoruz. Ancak etrafımıza hiç çocuk gözüyle bakmıyoruz. Şehir planlamasında çocuk yok; onları eğitecek, mutlu edecek düzenlemeler yapmıyoruz. Belediyeler o vizyona sahip değil. Onlar daha çok imar ve rantla meşgul. Veliler de devletten ve belediyelerden yüksek sesle talepte bulunmuyor. Çocuklar sonuçta binalar arasına veya evlere sıkışıp kalıyorlar. Çok seviyoruz sözde onları! Sık sık sarılıp öpüyoruz! Ama sevgimiz laftan öteye gitmiyor! KREŞ SORUNU İşverenler 150’den fazla kadının çalıştığı iş yerlerinde kreş açmak zorunda. Kanun böyle diyor. Ancak kanunu uygulayana pek rastlanmıyor. CHP Milletvekili Gamze Taşçıer diyor ki: - Denetleme yapılmadığı için işverenler bu hükmü uygulamaya zorlanamıyor. Bazı işverenler de kreş açma zahmetine girmemek için kadın sayısını sınırda tutuyor. Taşçıer yurt çapında kreş sayısının artmak yerine azaldığına da dikkati çekiyor. Oysa kreş ve anaokulu çocuk eğitiminin olmazsa olmazları. Altı yaşına kadar evlerde saksı gibi oturtulan çocuklar maalesef okul ve iş hayatında çok zorlanıyor. TARİF Öğretim üyesi dostumuz Ali İzzet anlattı. - Öğlene doğru Kadıköy’den otobüse bindim, üniversiteye gidiyorum. Her zaman aynı hattan giderim. Güzel güzel giderken otobüs birden yanlış yola girdi. Benim gibi yolcular da şaşırdı. İçerden aa, oo, hoop, gibi sesler yükseldi. Protestolar üzerine şoför aracı sağa çekip durdu. Bu hatta ilk kez çalıştığını, yolu pek bilmediğini itiraf etti. Yolcular, iyi öyleyse biz yolu tarif edelim, dediler. Yolculardan biri şoförün yakınına oturdu. Şoför otobüsü onun tarifine göre sürdü. Otobüsü normal hattan son durağa ulaştırdık. Şoför dönüşte yolu nasıl buldu onu bilmiyorum. METİL Sahte içki yüzünden ölümlerin tekrar arttığını yazdık. Sahte içki malum, düşük maliyeti nedeniyle etil alkol yerine metil alkol kullanıldığı için ölüme neden oluyor. Okurumuz Ayhan Aksoy diyor ki: - Sahte içkinin önlenmesinin en pratik yolu metil alkol fiyatının etil alkolün fiyatının üstüne çıkarmaktır. Metil alkol kullanan sanayiciye düşük fiyat uygulanabilir. Onun dışında piyasa fiyatı yükselterek metil alkolün kaçak içkide kullanılmasını önleyebilirsiniz. Bu kadar basit önlem neden düşünülmüyor anlamıyorum. ALTILAR Altılı Masa’nın üzerinde çalıştığı anayasa taslağı 28 Kasım’da açıklanacakmış. Çok yanlış bir adım. Anayasa ülke gündeminde her zaman uzun tartışmalara konu olur. Şimdi açıklanacak taslak da siyaset ve medyada gündemi kaplayacaktır. Bu süreçte ülkenin acil konuları biraz daha geriye itilecektir. Acil gündem ekonomidir. Halk muhalefetten bu konularda tespitler, çözümler, formüller, projeler bekliyor. Gündeme şu dönemde anayasa değişikliğini sokmak için sebep yok. Kaldı ki muhalefetin bugün kendi anayasasını Meclis’ten geçirmek için çoğunluğu olmadığı gibi, seçim sonrasında 360’ı aşan bir çoğunluk sağlayacağı da kuşkulu. Buna deyimler sözlüğünde “Doğmamış çocuğa don biçmek” deniyor. Çok zamansız bir adımdır. FRUTTİ Maç Bursa’da... Tutti Frutti Bursaspor ile Galatasaray oynuyor. İki takım da güzel bir basketbol sergiliyor. Ancak ortam gergin. Zaman zaman Bursalı seyircilerin protestoları duyuluyor. Hakem bir ara maçı durduruyor. Saha gözlemcisi olduğu sanılan birini yanına çağırıyor. Kendisine küfreden bir seyirciyi şikâyet ettiğini sonradan anlıyoruz. Gözlemci etrafa talimat veriyor. Sırtlarında Spor Polisi yazılı iki görevli beliriyor. Saha kenarında oturan ve küfrettiği anlaşılan kişinin yanına gidiyor, onunla konuşuyorlar. Küfürbaz kişi zorluk çıkarsa belli ki yaka paça dışarı atacaklar. O zaman belki salon ayaklanacak. Polisler sabırla konuşarak seyirciyi ikna etmeyi tercih ediyorlar. Başarılı da oluyorlar. İri yarı seyirci yerinden kalkıp salonu terk ediyor. Polis zor kullanmak yerine ikna edici olduğunda sorunlar daha kolay ve barışçı halloluyor.",https://www.milliyet.com.tr/yazarlar/melih-asik/cocuklarimiz-6860897
Melih Aşık,DERSİM DALGASI!,19 Kasım 2022,"Tarih yazarı Ayşe Hür, Kısa Dalga adlı internet sitesinde Dersim olayını yazmış ve yazısını şöyle bitirmiş: “Sözün özü, 1937-1938 yıllarında Dersim’de yaşanan ve 1948 Soykırım Sözleşmesi’nde yapılan tanımlara maalesef uyan korkunç olayların sorumluluğundan ne Cumhuriyetimizin   kurucu babası Atatürk ne CHP geleneğinin sembol                 ismi İnönü, ne sağ muhafazakâr geleneğin temsilcisi Celal Bayar, ne de İslami muhafazakârların saygıyla andığı Fevzi Çakmak kurtulabilir. En az bu şahsiyetler kadar sorumlu olanlar ise, tarihimizin bu karanlık sayfalarıyla hesaplaşmaya, mağdurlardan özür dilemeye, kayıp kızları bulmaya, kısacası, Dersim’in yaralarını sarmaya teşebbüs etmeyen siyasetçiler, bu konuyu gündeme getirmeyen aydınlar, bilim insanları, gazetecilerdir.” *** İnsan sormadan edemiyor... Sorumlu olanlar bu kadar mı? Dersim’de ta Osmanlı döneminden başlayıp 1937’ye kadar süregelen isyanları, bu isyanların Seyit Rıza gibi elebaşlarını, devlet içinde devlet kurmaya kalkışanları, yabancı parmaklarını yok sayan tarihçilerin sorumluluğunu ne yapacağız? Bu olaylar 1937’de başlayıp 38’de mi bitti? Öncesi yok mu? Atatürk’ün barış çabalarını reddeden Kürt ağaları, kurulan pusular, şehit edilen askerler yok mu bu trajedinin içinde? Kurtuluş savaşını veren ve Cumhuriyet’i kuran ordu, Dersim çetelerine boyun mu eğmeliydi? ALKOL Yılbaşı yaklaşırken sahte içki kâbusu da hortladı. Son üç günde Bursa, İzmir ve Muğla’da 8 kişi sahte içkiden öldü. Geçen yıl 109 kişi ölmüş, bir o kadar insan çoğu kör olmak üzere sakat kalmıştı. Bu yıl da sayının daha az olmadığı söyleniyor. Sahte içki, malum, düşük maliyeti nedeniyle etil alkol yerine metil alkol kullanıldığı için ölüme neden oluyor. İçkinin sahte olup olmadığı kokusundan ve tadından anlaşılmıyor. Öldürücü etkisi ise içindeki metil alkolün çeşidi ve miktarına göre değişiyor. Bendeniz bir süre İsveç’te yaşadım. Orada alkol fiyatının ortalama gelire oranı Türkiye’den daha yüksektir. Kuşkusuz piyasaya sahte alkol sürme girişimi vardır. Ancak ben İsveç’te sahte içkiden ölen kimse duymadım. Türkiye’de bu belanın önü neden alınamıyor? Neden yeterli kontrol yapılmıyor? Neden sahte alkol satan kişilere ibret verici cezalar uygulandığını duymuyoruz? Ölümler neden böylesi kanıksanıyor? KATAR Dünya Futbol Şampiyonası pazar günü Katar’da, Katar-Ekvador milli takımları arasında oynanacak maçla başlayacak. Takımlar formalarına kimi ekler yapıyor. Örneğin, bazı ülkeler formalarına LBGTq renkleri ekliyor. Danimarka ilginç bir jest hazırlamış. Milli maçlardan birine baştan aşağı siyah formayla çıkacaklar. Sebebi mi? Sebep, 12 yıl boyunca tesislerin yapımında iş kazasına kurban giden  6500 işçiyi anmak. Tesislerin yapımında çoğu Pakistanlı, Bangladeşli, Hintli, Nepalli olmak üzere Güney Asya ülkelerinin işçileri çalıştı. Ancak 12 yılda gerçekten 6500 işçi öldü mü? Katar makamları sayıyı kabul etmiyor, 6500 rakamının sadece tesislerin yapımında değil bu süreçte toplam iş kazalarında ölen işçi sayısını yansıttığını söylüyorlar. Sayı ne olursa olsun... 12 yılda 8 stadyum ve ek tesisleri inşa ederken can veren işçileri anmak jestin de ötesinde... İnsani bir görev değil mi? MÜSAADE Gazeteci Nevşin Mengü’nün Youtube kanalına konuk olan köpek eğitmeni Çağrı Aracı, başıboş köpekler tarafından ısırılmamak için ne yapmak gerektiğini şöyle anlattı ekranda: “Köpeğin olduğu yerden geçerken köpekten izin alacağız. Yürüyoruz, bir köpekle karşılaştık, köpeği gördüğümüzde göz teması kurduğumuz anda olduğumuz yerde duracağız. Peki, neyi bekliyoruz? Köpekten minicik bir hareket, kulağının oynaması,        kafayı çevirmesi, yere bakması, gözümüzün yakalayabildiği minicik bir hareket. Buna köpekle iletişim ve hareket sırası vermek denir. Sonra bu hareketi aldığımız gibi köpeğe hiç bakmadan sanki o yokmuş gibi yolumuza devam edeceğiz.” Peki, köpek geçmenize izin vermezse ne olacak? Haberde o belirtilmiyor. Sanırız onu o zaman düşüneceksiniz!",https://www.milliyet.com.tr/yazarlar/melih-asik/dersim-dalgasi-6859545
Melih Aşık,BAŞARININ SIRRI,29 Kasım 2022,"Başarılı insanların ortak özelliği nedir? Çok çalışkan olmaları mı, çok zeki olmaları mı? Veya iki yeteneğe birden sahip olmaları mı? İş insanı Bülent Eczacıbaşı iş deneyimlerini aktardığı “Aklımızda Bulunsun” adlı kitabında bu soruyu da tartışıyor Ünlü bilgin Charles Darwin günde 5-6 saat çalışır, vaktinin geri kalan kısmını gezerek, mektup yazarak, eğlenerek geçirirmiş. Ama malum, dünyayı sarsan 19 kitap yazmış, tarihe geçmiş bir isimdir. Einstein’ın da öyle pek çalışkan olmadığı söylenir. Zekâ da tek başına başarı anahtarı değildir. Nitekim çok zeki ve çok çalışkan bazı insanlar hayat yollarında hiçbir baltaya sap olamadan kaybolup gitmiştir. Peki, çalışkanlık ve zeka tek başlarına veya birlikte baş etken değilse hayatta başarının sırrı nedir? Kitapta başarının anahtarının “azim” olduğu yargısına varılıyor. Hedefe doğru kararlıkla yürümek, başarısızlıklardan yılmamak, ne olursa olsun mücadeleye devam etmek, sabırla azimle hedefin peşinden koşmak. Sır buradadır. Peki, insanları azimle bir hedefin peşinden koşmaya yönelten nedir? Bülent Bey’e göre o da “tutku”dur. Bir işin, bir projenin, bir amacın gerçekleşmesi için azimle çabalayanlar bu enerjiyi tutkularından alırlar. Merak ve tutku yoksa itici güç yok demektir. Kitapta bu bölüm, Albert Einstein’ın şu sözleriyle noktalanıyor: “Özel bir yeteneğim yok. Tutkulu derecede meraklıyım, o kadar.” KAHVE UNESCO 2013 yılında “5 Aralık” tarihini tüm dünyada “Türk Kahvesi Günü” ilan etmişti. Bu yıl Türk Kahvesi Günü ABD’de de kutlanıyor. New York Belediye Başkanı Eric Adams’ın da girişimiyle kentin ünlü meydanı Times Square’de kutlama yapılacak. Nasdaq Tower önünde meraklılara Türk kahvesi sunulacak. Markamıza sahip çıkmamız önem taşıyor. Çünkü Türk kahvesi de yavaş yavaş elden gidiyor. Yunanistan’da ve çoğu Avrupa ülkesinde adı artık Yunan kahvesidir. Ermeni lokantalarında Ermeni kahvesi diye sunulur. Bu arada naçizane fikir, Viyana’da da bir tanıtım yapılmalı. Geleneklere uygun Türk kahvesini Türkiye’de bulamaz ama Viyana kahvelerinde içebilirsiniz. Orada kahve tepsi içinde, yanında bir bardak su, pirinç şekerlikte iki kesme şekerle birlikte gelir. Bazen küçük bir lokum eklenir. Çocukluğumuzda bizim kahvelerde de ikram böyleydi. Osmanlı’da öyleydi. YAZARIN KÂBUSU Ünlü yazar George Orwell’in “Kitaplar ve Sigaralar” adıyla piyasaya çıkan (Can Yayınları) kitabında İkinci Dünya Savaşı sonrasında verdiği bazı konferansların metinleri yer alıyor. 1947 yılındaki “Edebiyatın önlenişi” başlıklı konferansında Orwell, başta Rusya olmak üzere totaliter rejimlerde gazeteci ve özellikle edebiyatçıların konumunu ele alıyor. Diyor ki: “Yaratıcı yazar, bakış acısına göre hakikat olan öznel duygularını saptırmak zorunda kaldığından özgür değildir. Yazar, kendi zihninin doğal manzarasını yanlış bir şekilde sunamaz; sevmediği şeyi sevdiğini, inanmadığı şeye inandığını ikna edici bir şekilde söyleyemez. Bunu yapmaya mecbur kalmasının nihai sonucu yaratıcı yetilerini yitirmek olacaktır. Sorunu tartışmalı konulardan uzak durmakla çözmesi de mümkün olmaz. Özellikle de bizimki gibi siyasi bağlılıkların, korkuların ve nefretlerin dolaysız bir şekilde herkesin bilincinin yüzeye yakın olduğu bir çağda gerçekten apolitik edebiyat diye bir şey olamaz. Tek bir tabu bile zihni her yönüyle felce uğratabilir, çünkü özgürce peşinden gidilen her düşüncenin yasak düşünceye varma ihtimali vardır, bundan dolayı totalitarizm atmosferi her türlü düz yazı yazarı için ölümcüldür.” BALIKÇI Ünlü yazar John Steinbeck, balıkçılığın Amerikan politikasındaki önemini şöyle anlatır: - Hiçbir aday önce bir balık yakalayıp onunla bir fotoğraf çektirmeden herhangi bir mevki için seçim yarışına girmeyi aklından bile geçiremez. Balıkçı olmayan biri başkan seçilemez. Neden böyleymiş. Çünkü balığa zeki ve savaşçı niteliği atfedilir, aday sonunda onu yenerek kendisinin daha zeki ve güçlü olduğunu gösterirmiş. Bizde böyle bir şey yok. Hiçbir aday ne tuttuğu balıkla ne avladığı yaban domuzuyla güç gösterisi yapar. Ya nasıl yapar? Siyasi partide yükselmek istiyorsa genel başkanla fotoğraf çektirir. Bu fotoğraf yükselmenin yolunu açabilir. Eğer ülkede liderliğe adaysa. O zaman ABD Başkanı’yla resim çektirmesi iyi olur. Menderes’ler, Demirel’ler hep yola böyle çıktılar. Balık tutmak gibi şansa dayalı uzun işlerle uğraşamayız! SÜNGER Kuraklık İstanbul ve Marmara’nın kapısını çalıyor. Geçen yıl bu vakitler İstanbul barajlarında doluluk oranı yüzde 41 dolayında iken, bu oran yüzde 34’e düşmüş. Son bir haftada kente biraz yağmur düştü. Ama çoğu yol kenarlarındaki beton oluklardan denize aktı gitti. Batı dünyası şimdi yağan yağmuru kaybetmemenin yollarını araştırıyor. Bu bağlamda sünger şehir kavramı ortaya atıldı. Amaç, yağan yağmurun betonların üzerinden kayıp denize akması yerine yer altına sevk edilmesini sağlamak. Şehirlerin, daha çok toprak alan bırakılarak suyu emmesi için düzenlemeler düşünülüyor. Bizde var mı böyle çalışmalar?",https://www.milliyet.com.tr/yazarlar/melih-asik/basarinin-sirri-6864466
Melih Aşık,ANAYASA SOHBETİ,03 Aralık 2022,"6’lı Masa Anayasa’nın 84 maddesinde değişiklik öngören paketi açıkladı. Paket, seçim sonrasında Millet İttifakı seçimi kazanırsa gündeme gelecek. Haberlerde belirtildi. 1982 Anayasası bugüne dek toplam 239 maddede değişikliğe uğramış. Anayasa 177 maddeden oluştuğuna göre demek ki bazı maddeler birden çok kez değiştirilmiş. AKP döneminde tam 181 maddede değişiklik yapılmış. Amerikan Anayasası 228 yıldır değiştirilmiyor. Belçika Anayasası 1831 yılından beri ilk günkü halini koruyor. Almanya ve Japonya hâlâ İkinci Dünya Savaşı sonrasında galipler tarafından yapılarak ellerine tutuşturulan anayasalarla yönetiliyorlar. Anayasalar toplumu kavradıkça ve yönetenler hukuka uygun davrandıkça sorun oluşturmuyorlar. İngiltere’de malum bir anayasa bile yok. Bizde neden anayasalar sürekli değişiyor? Yasalar ve anayasa ne işe yarar? Toplumda düzeni ve adaleti sağlamaya yarar. Peki, adalet yasalarla sağlanır mı? Sağlanmaz. Eğer bir toplumda gelir ve refah adaletsizliği varsa... Sosyal ayrılıklar büyükse. Anlaşmazlık derinse. Bu çelişkileri gidermeden yasa ve anayasa ile huzuru sağlayamazsınız. Çarpık temelin üzerine düzgün bina çıkmak mümkün olmaz. Anayasa’nın bir adı da toplum sözleşmesidir. Toplumun farklı katmanlarını kucaklamayan ve onay almayan bir anayasa uzun ömürlü olmaz. İstediğiniz kadar değiştirin, ideale varamazsınız. PATRON MUHABBETİ Özel sektörde çalışanların patronla ilişkisi önemlidir. Benim en hoşuma giden tanım şudur: “Patrona seni unutacağı kadar uzak, seni tahrip edecek kadar yakın olmayacaksın.” Eczacıbaşı Holding Başkanı Bülent Eczacıbaşı, yarım asırlık iş deneyimlerini aktardığı “Aklımızda Bulunsun” adlı kitabında patronun mizahi tanımlarını hatırlatıyor: “Tavlada yenmek istemeyeceğiniz kişi.” “En soğuk şakalarına herkesin yüksek sesle güldüğü kişi.” “En vahim hataları ‘cesur bir deney’ olarak nitelenen kişi.” “Siz işe geç geldiğiniz zaman erken gelen, erken geldiğinizde geç gelen kişi.” Bülent Bey patronların ortak özelliklerine şöyle değiniyor: “Sözlerinin kesilmesinden hoşlanmazlar. Ara sıra onlarla tartışabilirsiniz ama ne kadar açık fikirli de olsalar çok sık fikir ayrılığına düşmemekte fayda vardır. Ofislerine yer belirlerken binanın mümkün olduğu kadar yüksek katındaki en güzel manzaralı odayı tercih ederler. Kendilerinden ‘vizyoner lider’ olarak söz edilmesinden hoşlanırlar. Ancak bunu yüzlerine söylemeyip dolaylı yoldan kulaklarına gitmesini sağlamak iyi olur.” Patronların her zaman kafalarını kurcalayan mesele mi? O da “kime ne kadar yetki verileceği” imiş. SAHTE Sahte doktor haberleri çoğaldı. Son haberi birlikte okuyalım: “Beyin kanaması geçiren hastayı özel bir firmaya ait ambulansla Van’dan İstanbul’a naklederken Erzincan’da yakalanan sahte doktor sevk edildiği savcılıkça serbest bırakıldı.” Sahte doktorluk nedir? Bir çeşit adam öldürmeye teşebbüs. Ancak yargı adamları öyle algılamıyor anlaşılan. Daha önemlisi… Bu sahte doktoru çalıştıran da onun kadar suçlu değil mi? Öyle ama ifadesi bile alınmamış. Böylesi teşvikler varken. Daha çook sahte doktorlar çıkar piyasaya. SEFER İsviçre uyruklu Haris Seferoviç (30) Benfica’da santrfor oynuyordu. 2021-22 sezonunda yani geçen yıl sakatlıklar yakasını bırakmadı. 138 günü sakat geçirdi. 29 maçı ıskaladı. Ancak 10 lig maçında kadroya girebildi. Toplam 3 gol atabildi. Benfica Sefer’in yükünden kurtulmak için çözüm aradı. Menajerler Galatasaray’ı buldu. Galatasaray kulübü, haziran ayında Benfica’ya 1 milyon, Seferoviç’e yıllık 2.3 milyon euro ödemek üzere 1 yıllık anlaşma imzaladığını KAP’a bildirdi. 3.3 milyon euronun TL karşılığı 61 milyon liradır. Seferoviç Galatasaray’da 8 lig maçında oynadı. Hiç gol atamadı. Şimdi kiralayacak hovarda aranıyor. Bu arada kulüp iki yıldız oyuncusu Kerem ve Yunus’a komik paralar verdiği için onları küstürdü. Hâlâ ücretlerini yükseltmedi. Sefer’e bir yıl için 61 milyon lira verme kararı kimindi? Kulüpte bu oyuncuyu kim seyretti? Kim önerdi? Alınmasına kim karar verdi? Başkan bunları açıklamak zorunda. 61 milyon az para değil. ASKER Savaş teknolojisinde son buluş! Hindistan ordusu Çin sınırındaki askeri gözlemler için kartal, şahin, akbaba gibi kuşların kafasına bağlanmış mikro kameralar kullanıyormuş. Bir çeşit insansız hava aracı. Hayvanların kafalarında bu ağırlıkla uçurulmaları bir yana, aynı zamanda düşman ateşine hedef oluyorlar. Nedir zavallı hayvanların insan elinden çektiği!",https://www.milliyet.com.tr/yazarlar/melih-asik/anayasa-sohbeti-6866756
Melih Aşık,ZİHİN ÇALIŞMASI,01 Aralık 2022,"Altılı Masa üyelerinden “Artık seçime hazırız” mesajları geliyor. Acaba seçmende de aynı duygu var mı? Aşağıda bazı dostların zihnini tırmalayan bazı soruları sıraladık. Hüseyin Sağ 6’lı Masa’ya sormuş: - Parlamenter sisteme dönüş hazırlığı iyi, güzel. Ama biz vatandaşların kafasını kurcalayan başka şeyler... Mesela... Süt fiyatı, Et fiyatı, Akaryakıt fiyatı, Ev Kiraları, Isınma giderleri, Bebek bezleri, Peynir fiyatları, Eğitim giderleri, vb... Bu sorunlarda çözümleriniz neler? Hangi reformları, hangi yatırımları yapacak, bunları hangi kaynaklardan finanse edeceksiniz? Gazeteci Levent Gültekin sormuş: - Kemal Bey neden bir taraftan “Kararı masadaki liderler verecek” deyip, diğer taraftan bazı üstü kapalı açıklamalarla adaylığını ilan ediyor? - Kemal Bey’in yüzüne karşı onu desteklediği anlaşılan Meral Hanım, neden İyi Partililerin ekranlardan onun adaylığına itiraz etmesine göz yumuyor? - Neden böylece ikili oynadığı izlenimi veriyor? - HDP seçmeninin desteğini almadan Millet İttifakı’nın seçimi kazanması mümkün değilken, neden İYİ Partili siyasetçiler HDP seçmenini itici konuşmalar yapıyor? Orhan Bursalı CHP’ye sormuş: - Türkiye’nin Rusya politikasına bakışınız nedir? İktidara gelirseniz aynı dengeli ilişkileri sürdürecek misiniz? Bir Moskova seyahati düşünmez misiniz? - Arap dünyası ile ilişkiler konusunda ne düşünüyorsunuz? Bir büyük barış planı ile Şam’ı ziyaret etmeye hazır mısınız? Cumhurbaşkanı Erdoğan’ın “dünya lideri” propagandasını elinden alacak bir dış politika konseptiniz yoksa işiniz zor. GAR Haydarpaşa gönüllüleri 10 yılı aşkın süredir her pazar günü Haydarpaşa Garı önünde buluşuyor, pankartlarını açıyorlar: “Haydarpaşa gardır, gar kalacak” Bu pazar 568. buluşma gerçekleşti. 10 küsur yıldır proje üstüne proje değişti. Tren bir gara girdi, bir garı teğet geçti. Haydarpaşa bir otel oldu, bir müze oldu. Yetkililer garın ne olacağına hala karar veremedi. Bu arada… Garın altından tarihi yıkıntılar çıktı. Kazılar sürüyor. İyi de günün birinde kazılar son bulacak. Gar ne olacak? Plan nedir? Onu da bilen  yok. Gönüllülerin (ve İstanbul’u sevenlerin) ise kararı belli. Haydarpaşa gardır, gar kalacak... RASTGELE Gazetelerde haber: “Kıskançlık yüzünden eşini darp eden ve yanına gelen kayınvalidesine sinirlenen Furkan Avcı, sokağa doğru rastgele ateş açtı. Mermilerin isabet ettiği Mahmut Yurgacı hayatını kaybetti.” Tesadüf mü, kader mi, şans mı, nedir bu? Hiçbiri değil. Akıbet. Yani olağan sonuç. Herkesin cebine bir tabanca koyabildiği bir ülkede böyle olaylara tesadüf denmez. Olağan sonuç denir. PULUR Hasar Pulur ağabeyimizi ölümünün 7. yılında özlem ve sevgiyle andık. Her sabah muzip bir gülüşle odamıza girip Fenerbahçe-Galatasaray tartışması açmasını, bizi kızdırmayı başarırsa gevrek gevrek gülmesini özledik. O hep aklımızdadır. Geçenlerde Hıncal Uluç’u anan bir meslektaşımız, parçalı köşe yazanları kastederek “Hepimiz onun paltosundan çıktık” dedi. Aslında bu format Hasan Pulur’un paltosundan çıkmıştır. Hasan Ağabey “Olaylar ve İnsanlar” sütununa bir uzunca yazı, bir kısa fıkra ve bir fotoğraf koyardı. Biz 1982 yılında Güneş gazetesinde o formu yarım sayfaya çıkararak Arka Pencere sütununu yapmaya başladık. Bir konuşan fotoğraf, bir karikatür ve 5-6 güncel yazı. Hıncal bu formu Sabah’taki köşesine 1990 yılında taşıdı. Bu format zaman içinde tuttu ve yayıldı. Hasan Ağabey’e engin saygılarla... KAZAN Bilimin “geliyor” dediği depreme karşı önlem almayan bir ülkenin yapacağı tek şey olduğunu yazmıştık: - İnşallah bilim yanılır, diye dua etmek. Okurumuz Levent Demir, konu açılınca hatırladığı bir fıkrayı göndermiş. Osmanlı’nın modernleşme dönemi. Her kurumda elemanlar eğitim ve sınavdan geçiriliyor. Ama temel eğitimi olmayanlar  pek başarılı olamıyor. Şehir Hatları’nda görevli ve artık emekli olma vakti yaklaşan bir kazancı da bu eğitimlere alınır. Fakat yenilikleri anlamakta zorlanır.  Sınavda komisyon üyeleri -kendilerine göre- basit bir soru sorarlar: - Kazan patlarsa ne yaparsın? Alaylı emektar kıvranmaya başlar, boncuk boncuk ter dökmektedir, hayli düşündükten sonra cevabı patlatır: “Allah o günleri göstermesin beyim” İstanbul depremi için diyeceğimiz de o kadar.",https://www.milliyet.com.tr/yazarlar/melih-asik/zihin-calismasi-6865630
Melih Aşık,NEDEN YAŞARIZ?,12 Kasım 2022,"İnsan dünyaya neden gelir, neden bir ömür boyu  yaşar? Herkesin kendine göre bir hayat felsefesi ve inancı vardır. Atatürk 1937 yılında Romanya Dışişleri Bakanı Antonescu ile görüşmesinde yaşamın anlamını bakınız nasıl anlatıyor: “Vaktiyle kitaplar karıştırdım. Hayat hakkında filozofların ne dediklerini anlamak istedim. Bir kısmı her şeyi kara görüyordu ‘Mademki hiçiz, sıfıra varacağız, dünyadaki geçici ömür esnasında neşe ve saadete yer bulunmaz’ diyorlardı. Başka kitaplar okudum, bunları daha akıllı adamlar yazmışlardı. Diyorlardı ki, ‘Mademki sonu nasıl olsa sıfırdır, bari yaşadığımız müddetçe şen ve şatır olalım.’ Ben kendi karakterim itibariyle ikinci hayat telakkisini tercih ediyorum, fakat şu kayıtlar içinde: Herhangi bir şahsın yaşadıkça memnun ve mesut olması için lazım gelen şey, kendisi için değil, kendisinden sonra gelecekler için çalışmaktır. Hayatta tam zevk ve saadet, ancak gelecek nesillerin varlığı, şerefi için çalışmakla bulunabilir. Bir insan böyle hareket ederken benden sonra gelecekler acaba böyle bir ruhla çalıştığımı fark edecekler mi, diye bile düşünmemelidir. Hatta en mesut olanlar hizmetlerinin bütün nesillerce meçhul kalmasını tercih edecek karakterde bulunanlardır.” (Prof. Hikmet Özdemir - Atatürk’ü Yeniden Düşünmek, s. 121) KULÜP Galatasaray kulübü, altyapıdan gelen futbolcusu Yunus Akgün’ü geçen yıl Adana Demirspor’a kiraya verdi. 22 yaşındaki Yunus orada çok başarılı maçlar çıkardı. Bu yıl Galatasaray’a döndü. Hazırlık maçlarında gene çok başarılıydı. Ancak giderek formdan düşmeye başladı. Artık sahaya yedek çıkıyor ve satış listesine konacağı söyleniyor. Bu arada ne mi olmuştu? Galatasaray Yunus’a bu yıl için 900 bin lira vereceğini açıklamıştı. Ancak dışarıdan alınan futbolculara tonla para veriliyordu. Örneğin Portekiz’den alınan Seferoviç’e 1 yıl için 60 milyon lira ödenecekti. Sefer 8 lig maçına çıktı, tek gol atamadı. Yedekte... Avusturya’dan transfer edilen 19 yaşındaki Yusuf Demir’le 4 yıl için tam tamına 6 milyon euro (110 milyon lira) üzerinden anlaşma yapılmıştı. Yusuf sadece iki maçta oynadı, sakatlanıp ortadan kayboldu. Yunus ise tekrarlayalım; 1 yılda 1 milyon lira bile alamayacak. Bu koşullarda içinizden futbol oynamak gelir mi? Yunus da bizce o yüzden oynayamıyor. Türk futbolcusu böyle eziliyor. AMAZON Hasta ziyaretine gidildi mi en neşeli tavırlar takınılır, hastaya moral ve umut verilir, malum... Güney Amerika’da Amazon bölgesinde Shuar yerlileri tam tersini yapar, hasta ziyaretinde hep birlikte gözyaşı dökerlermiş. Bunu neden yaptıkları sorulduğunda şu yanıtı vermişler: - Onu çok sevdiğimizi, ardından çok üzüleceğimizi bilmesi için. PARRA Nasrettin Hoca’yı vaaz vermesi için bir köye davet ederler... Hoca köye gider ama konuşmak için önce bir kese altın ister. Köylü ne yapar eder bir kese altını denkleştirip hocaya verir. Hoca güzel bir konuşma yapar. Sözlerini bitirip kürsüden inince altın kesesini köylülere iade eder. Sorarlar: - Hocam, madem geri verecektin, bu kese altını neden istedin? - Para verdiğiniz için beni dikkatle dinlediniz, der hoca, bir bunun için istedim. İkincisi, insanın cebinde para olunca bir başka konuşuyor. Sesi daha gür çıkıyor. YAKIŞMA Gazetede bir araştırma yazısı: - Kadın futbolu neden ilgi görmüyor? Bu yalnız bizde değil bütün dünyada böyle. Almanya’da 1955-70 arası kadın futbolu yasaktı. Gerekçesi şöyle özetlenmişti: “Top kapma mücadelesi sırasında kadın zarafeti ortadan kalkıyor, beden ve ruh bazı hasarlara uğruyor.” Ayrıca kadınlar zamane futboluna da uymaz. Kadın yalandan kendini yere atıp dakikalarca yalandan kıvranamaz, öyle değil mi!",https://www.milliyet.com.tr/yazarlar/melih-asik/neden-yasariz-6856097
Melih Aşık,Ruh yorgunu,17 Kasım 2022,"Alptekin Gündüz Facebook’ta yazıyor: “İstanbul’da Beşiktaş’a sadece 2.8 km uzaklıktaki İstiklal Caddesi’nde bir terör saldırısı oldu; 6 ölü, 81 yaralımız var. Bu ülkenin aklı başında yurttaşları olarak saatlerdir içimiz kan ağlıyor. Derin bir üzüntü ve kaygılar içindeyiz. Hem de bizim şehrimizde, komşu ilçemizde yaşandı bu katliam. Ve hemen evimin yanındaki parkta gruplar halinde toplanmış futbol taraftarları hiçbir şeyi umursamadan takımları için slogan atıp eğleniyor. Parktan kahkahalar, bağırışlar, şakalaşma çığlıkları geliyor. Onca yitip giden can, caddedeki boş bebek arabası, yaşanan vahşet umurlarında değil. Takımlarının futbol maçı onlar için daha önemli.” *** Biz de rastladık benzer sahnelere. Bu insanların kimisi duyarsızdır kuşkusuz. Dünya yansa umurunda olmayan cinstendirler. Ancak bir bölümü de sadece ruh yorgunudur. Stefan Zweig hatırlatır... Yunan tragedya yazarları oyunlarını iki veya en çok üç saatle sınırlamışlardır. Çünkü trajik olan ölçüsüzce yoğunlaştığında bizi sarsma yeteneğini artıracak yerde azaltır. Hayatımızda dram arttığı zaman iç dünyamızda bunları yaşama yeteneğimiz azalmaktadır. “Böyle insanlar zamanı yaşamaktan çok unutmak için çaba harcamaktadırlar” Zweig’a göre. Bizler de... Ruhen yorulmak için her türlü darbeyi her gün yaşayan veya tanık olan insanlar değil miyiz? Swedbank İsveç’te yaşayan Dr. Ada Hadi yazıyor: Adana’da bir evim var, yeni kiraya verdik, kira parası peşin alındı, babam da üzerine ilave edip bana bankayla gönderdi. Toplam 90.000 kron. Para hesabıma geçecek diye beklerken bankadan mesaj geldi. - Bu paranın kaynağı nedir? Dedim kira geliri, babam da ilave etti. Ne sorun var? Cevap: - Para kaynağı olan kira kontratını ve gönderenin ıslak imzalı açıklama mektubunu gönderiniz. İstenen belgeleri gönderdik. Ben bir yandan yeni otomobil bakıyorum. Benzinli mi alayım, elektrikli mi derken... Bankadan para yerine yine mesaj geldi: - Babanız toplam paraya kendi de ilave yapmış. Babanızın gelir durumu lütfen. Babam delirdi delirecek... Neyse, istenen belgeleri de tamamladık. Bir de İngilizceye tercüme parası ödedik. Yine mesaj: - Babanızın emekli bordrosu gönderilen miktarın altında. Biz yine durumu izah eden mail gönderdik. Bir hafta tık yok. Dün bir mail. - Bankamız size gelen paranın kaynağı konusunda ikna olmadığı için parayı iade ettik. İmza: Swedbank. SORGU Avrupa ülkelerinde terör olayları sonrasında bizden farklı iki uygulama dikkati çekiyor. 1-) Olaydan hemen sonra ihbar için telefon numaraları yayımlanıyor. Olayın aydınlatılmasına yarayacak bilgi ve görgü sahibi olanların bu telefonlara bilgi vermesi isteniyor. İhbarı yapanların isimleri gizli tutuluyor. Polis bu yoldan yararlı bilgiler alıyor. 2-) Polis soruşturmasıyla ilgili açıklamaları polis şefi yapıyor. Halkın merak ettiği konularda günü gününe açıklama yapılıyor. Bu iş siyasetçilere bırakılmıyor. Soruşturma siyasetten uzak tutuluyor. Akılda bulunsun. Belki bizde de ileride bu yöntem uygulanır. VAHDETTİN GİDERKEN... 17 Kasım tarihi Padişah Vahdettin’in ülkeden kaçışının 99. yıl dönümü. Mehmet Vahdettin 1 Kasım’da saltanatın kaldırılması ve 6 Kasım’da Ali Kemal’in İzmit’te linç edilmesi üzerine korkuya kapılmış, işgal kuvvetlerine başvurarak İngiltere’ye iltica talebinde bulunmuştur. 17 Kasım 1922 günü sabaha karşı Malaya zırhlısına götürülmek üzere Saray’dan sessizce çıkarılan padişahın yanındakiler şunlardır: “Yaver Ömer Paşa, Kademe Komutanı Yarbay Zeki Bey, Elbisecibaşı Küçük İbrahim Bey, Berberbaşı Mahmut Bey, Seccadecibaşı İbrahim Bey, İkinci Musahip Mazhar Bey, Üçüncü Musahip Hayrettin Ağa, Baştabip Reşat Paşa, Veliaht Ertuğrul Efendi.” Yanına berberi ve seccadecisini bile alan Padişah’ın hayatta en sevdiği eşi Nimet’i almaması ilginçtir. Gemiye giderken motorda İşgal Kuvvetleri Komutanı General Harrington’a şöyle demiştir: “Muhterem zevcem Nimet Hanımefendi Hazretlerine bilhassa dikkat ve hiçbir müşkilat çekmemesi için yardım etmenizi rica ediyorum.” Padişah kısa süre sonra İtalya’nın San Remo şehrinde villaya yerleşir. Eşleri ve akrabaları da gelecek, burada da saray hayatı yaşanacak, sonunda paralar suyunu çekecektir. Elde ne varsa satılır. Son eşi Nimet, bir gün odasına girdiğinde Vahdettin’in madalyasının pırlantalarını sökmeye çalıştığını görür. Pırlantalar satışa gönderilir. Ancak sahte oldukları ortaya çıkar. Vahdettin 1926 yılında öldüğünde tabutu borçlar yüzünden Villa Manolya’da günlerce rehin tutulacaktır. Borçlar Halife Abdülmecit’in gönderdiği parayla ödenir, Padişah Şam’a götürülerek, orada toprağa verilir.",https://www.milliyet.com.tr/yazarlar/melih-asik/ruh-yorgunu-6858432
Melih Aşık,Harflerin müziği,03 Kasım 2022,"1 Kasım harf devriminin 95. yıl dönümüydü. Eski yazıdan Latin harflerine geçiş 1 Kasım 1928’de çıkarılan kanunla gerçekleşmişti. Yasaya göre alfabede 28 harf vardı. Sonra “ğ” eklendi, 29 oldu. Atatürk yeni harflere geçişin hızlı olmasını istiyor, bunun için çareler düşünüyordu. Halkı uçak korkusundan uzaklaştırmak için Ankara üzerinde uçak seferleri düzenlemek gibi... Bir mucize buluş da halkı yeni harflere alıştırmak konusunda sergiledi. O günlerde yaşanan renkli sahneleri Atatürk’ün kütüphane memuru Nuri Ulusu, “Atatürk’ten Duymadığınız Anılar” adlı kitapta şöyle anlatıyor: “Atatürk Cumhurbaşkanlığı bando şefi miralay Zeki Bey’i çağırttı. Köşkün kapısının önüne bir masa koydular. Atatürk yeni ‘Türk harflerini burada derhal notaya alıp bandoda çaldırabilir misiniz?’ dedi. Miralay, ‘Emredersiniz Paşam’ dedi. Hemen notayı yaptı. Notalar teksir edildi, bando mızıkacılarına verildi. Başladı bando şu şekilde A, O, U, İ, E, Ö, Ü, İ, B, C, Ç, D, F, G, H, J, K diye çalmaya... Harfleri marş şeklinde notalarla söyledik. O zaman Ankara’da iki bando var. Birincisi Cumhurbaşkanlığı’nın, birisi tümenin... Atatürk dedi ki: - Bu bandolar bu marşı Meclis Bahçesi ve Kızılay’da akşamları 16.30’dan 18.00’e kadar çalacaklar, halkın kulağına bando vasıtası ile yeni Türk harflerini sokacaksınız. Yeni Türk harflerini dairelerden işlerinden çıkan halk dinleyecek, yeni alfabeyi halkın kulağına dolduracağız.” Atatürk muhteşem bir liderdi. NASUH PAŞA Harf devrimi ile halk bir gecede geçmişten koparıldı, cahil bırakıldı. İnsanlar artık dedelerinin mezar taşını okuyamaz oldu. Böyle bir terane yıllardır ağızlardadır. Peki, halk eski harfleri bilse ve mezar taşlarını okusa içeriğini anlayacak mıydı? İşte size Nasuhzade Ali Paşa’nın mezar taşında yazılanlar: “Hüve’l-Bâki Server-i deryâ şeref-bahş-i donanmâ-yı şerîf Revnak-efzâ-yı vezâret dürr-i bî-hemtâ ferîd Şâhbâz-ı evc-i ulyâ şehsuvâr-ı nâmdâr Kahramân Tayyâr-ı sânî fenn-i deryâda vahîd Şîr-i meydân-ı şecâat bir vezîr-i ercümend Nasûh-zâde Ali Paşâ-yı deryâ-dil reşîd Dîn [ü]devlet hizmetinde nakd-i ömrîn bezl idüb Buldu unvân-ı vezâretle zihî fevz-i mezîd Sene 1237 Şevval fî gurre (21.06.1822, cuma) ARILAR Arı görmemiş bal olabilir mi? Olabiliyor... CHP Ordu Milletvekili Mustafa Adıgüzel üç harfli mağazalardan birinden satın aldığı bir kutu balı Meclis’te kameralara  gösteriyor: - Bu bal 60 liraya satılıyor arkadaşlar. Oysa balın toptan fiyatı 70 lira. Bu bal neden ucuz? Çünkü sahte. Piyasadaki balların yüzde 70’i sahte. Sahte bal ciddi bir sağlık sorunu çünkü sahte bal üretiminde kullanılan glikoz şurubu bir kimyasal zehirdir.  Üstelik bunu “bal” diye satmak da dolandırıcılıktır. Piyasanın sorunu, yüksek maliyetler ve yetersiz beslenmedir. Şeker temininde zorluklar ve TAHAP ismindeki bir derneğin destek görmesi sorunu büyütmektedir. Sayın Bakanı bu konuya eğilmeye ve acil önlemler almaya davet ediyorum. STRES Belediyeden bir arkadaşımız tabanca ruhsatı almak için başvuruda bulunmuş. Çeşitli aşamalardan sonra psikoloğun karşısına çıkmış. Bu arkadaşımız uçak seyahatinde gerilim yaşadığı için daha önce doktora başvurmuş, kendisine Xanax adlı ilaç yazılmış. Silah başvurularını değerlendiren psikolog hanım arkadaşın kullandığı ilaçlar arasında Xanax’ı görünce gerekli imzayı vermemiş. Ortada tuhaf bir durum var. Psikolojik sıkıntıları olan ama doktora başvurmayan bir kişi tabanca ruhsatı alabiliyor. Doktora başvuran ve Xanax ile normale döndürülen bir kişiye ise ruhsat verilmiyor. Birinci şıkta stresini atamayan bir kişi. İkinci şıkta stresi kontrol altına alınmış bir kişi söz konusu. Ortada bir çelişki veya bilmediğimiz bir sebep var. NİĞDE Niğde Havaalanı tabelasının altında basın toplantısı yapan CHP Niğde Milletvekili Ömer Fethi Gürer, tabelanın sökülmesini istemiş. Sebebi, alanın temeli 1995 yılında atıldığı halde bugüne kadar geçen 27 yılda bir çivi bile çakılmamış olması. Tabelayı bekleyen bekçi emekli olmuş. Temel demirleri çürümüş. Tabela artık eski eser olmuş. Evet, en iyisi müzeye kaldırılması.",https://www.milliyet.com.tr/yazarlar/melih-asik/harflerin-muzigi-6851198
Melih Aşık,Temiz gündem,08 Kasım 2022,"Gündemi yakalamak ve kendisinden söz ettirmek siyasetçinin başarısıyla doğru orantılı görünür. CHP lideri Kemal Kılıçdaroğlu’nu bu açıdan başarılı görenler var. Çünkü bir süredir sahnede daha  çok görünüyor. Bu çıkış türban yasa önerisiyle başladı. Sonra ABD gezisi, ardından iktidara yönelik uyuşturucu suçlamaları, İngiltere gezisi, temiz para polemikleri gündem oldu. CHP’liler böylece gündeme hâkim olduklarını düşünüyor. Ancak aksini düşünenler de var. Onlar da Kemal Bey’in gündeme hâkim olmak yerine gündemi iktidar lehine değiştirdiğini savunuyor. Diyorlar ki: - Türkiye’nin sorunları ağır. Muhalefete düşen sorunları tespit etmek, iktidara geldiği zaman kuracağı kadroları, uygulayacağı çözümleri, projeleri halka anlatmak olmalı. Bunları söyleyen CHP’li dostumuz örnek de veriyor: - Örneğin CHP ve İyi Partililer sürekli esnaf ziyaretleri yapıyorlar. Ancak bu ziyaretlerde hiç tarım ürünlerinin halka daha ucuz nasıl ulaştıracaklarını, nakliye ve pazarlamada hangi reformları yapacaklarını anlatmıyorlar. Sadece vakit harcıyorlar. Kemal Kılıçdaroğlu bir ara “elektrik faturası ödememe” protestosuna girişmişti. O zaman kendisine şu eleştiri yapıldı: - Sonuç getirmeyecek eylemlerle vakit harcıyorsunuz. Sizin yapacağınız şey iktidara gelince elektrik fiyatlarını nasıl indireceğinizi halka anlatmak olmalı. Sorunlar ve çözümleri... Gündemde sonuç vermeyecek polemikler değil bu özlü konular yer almalı. OKYANUSTA ÖLÜM İş insanı Dilek Ertek, Norwegian Sprit adlı gezinti gemisiyle tatile çıkmış. Pasifik Okyanusu’nda Tahiti yakınlarında denize düşerek kaybolmuş. Dilek Ertek’le aynı gemide bulunan oğlu Gökçe Atuk’un Tahiti’de helikopter kiralayarak annesini günlerce aradığı ancak sonuç alamadığı bildiriliyor. Cruise gemilerinden denize düşüp kaybolmak çok ender rastlanan bir olay değil. Her yıl ortalama 25 yolcunun bu şekilde kaybolduğu kayıtlarda yer alıyor. Bu gemilerin güverte korkulukları yolcuların göğüs hizasına kadar yükseldiği için sebepsiz yere denize düşmek pek mümkün değil. Düşmeler genellikle intihar amaçlı veya sarhoşluk sonucu oluyor. Dilek Ertek (70) kamarada İsviçreli erkek arkadaşıyla birlikte kalıyormuş. Kamarasının balkonundan aşağı düştüğü söyleniyorsa da bu pek inandırıcı görünmüyor. Tahiti makamları bu tür bir olayla ciddi şekilde ilgilenmez. Peki, ne olacak? Tavsiyemiz... ABD’de bu tür olaylarda gemi şirketine dava açan uzman avukatlık şirketleri var. Öyle bir şirkete başvurmalı. Dava sürecinde olayı aydınlatacak kanıtlar ortaya çıkabilir. LİMİTÖR “Bolu’da yolcu otobüsü devrildi; 3 ölü, 32 yaralı.” “Amasya’da yolcu otobüsü TIR’la çarpıştı; 3 ölü, 8 yaralı.” “Sivas’ta göçmenleri taşıyan otobüs devrildi; 3 ölü, 27 yaralı.” Bunlar sadece son 48 saatin haberleri. Türkiye’de neden çok otobüs kazası oluyor? Ulaştırma uzmanı Dr. Suat Sarı anlatıyor: Otobüslerin limitörleri vardır. Bu limitörler sayesinde otobüsler 100-120 kilometre sınırını geçemezler. Onların hepsi fabrikadan öyle çıkıyor. Ama hız yapmak için bunu söküyorlar. Otoyollarda öncelikle hız denetim sistemi kurulması lazım. Ayrıca, otobüs sürücülerinin şerit denetimi yapılmıyor. Otobüslerin gitmesi gereken şerit üçüncü ve ikinci şerittir. Hepsi birinci şeritte gidiyor. Denetim yapılmazsa kazalar böyle sürer. LİSAN Kelime bilgimizi ilerletelim… Ayakkabı bağcıklarının deliklere daha rahat girebilmesi için ucuna takılan metal veya mika parçanın adı nedir? Cevap: Aglet. İlaç tanelerinin dizili olduğu, kutular içinde tabaka halinde bulunan koruyuculara ne ad verilir? Cevap: Blister. KOŞU Her alanda dünyanın ve Avrupa’nın en büyüğü olduğumuz iddiasındayız ya... Bu konuda müjde verelim! Maratonda da dünyayı solladık. Eğer gazetelerimizdeki rakamlar doğruysa, New York Maratonu’na 50 bin kişi, İstanbul Maratonu’na 60 bin kişi katılmış. New York geride kaldı! KAZIK Kadıköy çarşısında bir not defteri ve kalem almak üzere kırtasiyeciye giriyoruz. Daha önce yandaki kırtasiyeciyi gezmiştik. Gördük ki aynı marka kalemler iki kırtasiyecide farklı fiyatlarla satılıyor. Not defterleri de öyle. Hatta o kadar ki aynı kırtasiyecide aynı kalitede not defterlerinin arkasına farklı etiket yapıştırıldığını görüyoruz. Biraz ötedeki satıcıdan “çek at” türü kâğıt mendil alıyoruz. Bir başka satıcıda aynı kâğıdı çok daha ucuza buluyoruz. Şu siyasetçilerin hemen her gün ziyaret edip hatırını sordukları esnaf var ya… Hiçbir fiyat denetimine uğramadan tutturabildiğine satıyor her şeyi. Kimisi malın üzerine etiket koyuyor ama... Etiketler de birbirini tutmuyor. Siyasetçiler bir ara esnaftan alışveriş eden halkın da halini sorsalar bakalım ne yanıt alacaklar…",https://www.milliyet.com.tr/yazarlar/melih-asik/temiz-gundem-6853739
Melih Aşık,100. Yıl Marşı,01 Kasım 2022,"Cumhuriyet’in yüzüncü yılına bir adım kaldı. Önümüzdeki yıl aydınlığa açılan 100 yılı  kutlayacağız. Kuruluştan bu yana 99 yıl geçti ama... Hâlâ önemli günlerde 10. Yıl Marşı’nı çalıyoruz. Geçmişte diğer yıl dönümlerinde de marşlar yapıldı. 1973 yılında 50. Yılı kutladığımızda Necil Kazım Akses 50. Yıl Marşı’nı bestelemişti örneğin. Ancak ne o ne diğerleri 10. Yıl Marşı’nın yerini tutmadı. O coşku ve heyecanı vermedi. Yüzüncü yıla girerken gazeteci Semih Kalkanoğlu geçtiği notta önemli bir hatırlatmada bulunuyor: - Bakalım 100. Yıl için muhteşem bir marş yapılacak mı bu topraklarda? diye soruyor. Elbette yüzüncü yılın marşı yapılmalı. Toplumun yüreğindeki heyecan notalara dökülüp gelecek nesillere duyurulmalı. Kim mi üstlenecek bu görevi? Şu sırada posta kutumuza tesadüfen MÜZED’in Cumhuriyet kutlaması düşüyor. MÜZED Müzik Eğitimcileri Derneği’dir. Neden bu tür sivil toplum kuruluşları bir 100. yıl beste yarışması açmasın? Tabii böyle bir girişimde önderlik edecek olan Kültür Bakanlığı ve üniversitelerdir. Resmi veya sivil… Bu yarışmayı üstlenecek kuruluşlar mutlaka çıkacaktır. Bestecilerimiz aday eserlerinin şimdiden hazırlamalıdır. 100.yılı 10. Yıl Marşı’yla karşılamak biraz ayıp olacak. TKP DE KUTLADI! Kısa adı TKP olan Türkiye Komünist Partisi’nin 29 EKİM bildirisi şöyle başlıyor: “...Emperyalist işgalcilere, miadını doldurmuş Osmanlı’nın gericilikle kol kola ikbal arayan yozlaşmış saltanatına karşı kazandığımız zaferin, Cumhuriyet’in kuruluşunun 99. yıl dönümüne ayak basıyoruz. Bağımsızlıkçı, aydınlanmacı, halkçı fikirlerle, özgür ve egemen bir ülke için bu topraklarda atılmış en ileri adımdı Cumhuriyet!” Öyle bir bildiri ki... Bir CHP’li de her satırına hiç düşünmeden imzasını atabilir. Ancak bu hayli uzun bildiride bir isim eksik. Kimdir o eksik isim? Mustafa Kemal. Zaferler kazanılmış, en ileri adımlar atılmış, Cumhuriyet ilan edilmiş. Ama bu zaferler kimin önderliğinde kazanılmış, Cumhuriyet kimin projesi imiş, o belli değil. Lenin’in adından söz etmeden Sovyet devrimini anlatmak gibi bir şey. İnkârcılık bir yana, komik de kaçıyor. ŞİİRLER Kitap okumuyoruz... Şairlerimizle ilgilenmiyor, şiirlerini bilmiyoruz. Bir yarışma programı öncesi takdimci ile yarışmacı konuşuyor: - Nâzım Hikmet’i okur musunuz? - Tabii okurum, şiirlerini çok severim. - Mesela hangisini? - Yaşamak bir ağaç gibi hür ve bir orman gibi kardeşçesine. - Başka? - Şimdi aklımda yok. - Cahit Sıtkı Tarancı’yı bilir misiniz? - Tabii... “35 yaş yolun yarısı eder” - Başka? - O kadar... - Orhan Veli? - “Beni bu güzel havalar mahvetti” - Attilâ İlhan? - “Ne kadınlar sevdim zaten yoktular” - Özdemir Asaf? - “Bütün renkler aynı hızda kirleniyordu birinciliği beyaza verdiler” - Başka? - Bu kadar... Ziya Osman Saba, Necati Cumalı, Oktay Rıfat, Faruk Nafiz, Ahmet Kutsi, Orhan Seyfi,  Melih Cevdet... Onlardan hatırda kalan bazen bir dize bile yoktur. Çok şairimiz var. Şiirlerini okumuyor, akılda tutmuyoruz. Ünlenmiş bir iki dize ile ömür boyu idare ediyoruz. Tabii hepimiz değil ama çoğumuz böyle. SEFERO Galatasaray geçen temmuz ayında Benfica kulübünden Haris Seferoviç adlı bir futbolcu transfer etti. Kulübüne 1 milyon euro, kendisine bir yıl için 2.3 milyon euro toplam 3.3 milyon euro, yani 60 milyon lira ödenecekti. Bu futbolcu üç ayda birkaç maçta yarım devre oynadı. Beklenen verim alınmadığı için şimdi yollar ayrılacakmış. Peki, Galatasaray’ın bir scout ekibi yok mu? Futbolcular satın alınmadan önce izlenip haklarında bilgi edinilmiyor mu? Önce 60 milyona satın alıp sonra mı deniyorlar oyuncuları? Bu ne pahalı deneme böyle! ALTILI Altılı Masa, 14 Kasım’daki toplantısına hazırlanırken... İyi Parti’nin Hüseyin Baş liderliğindeki BTP’yi masaya dâhil etme girişiminin vereceği sonuç merakla bekleniyor. Masadaki üç küçük partinin böyle bir genişlemeye karşı olması tartışma yaratacak gibi görünüyor. Bir başka sorun daha var masada. Altı partinin oluşturduğu bir çalışma grubu cumhurbaşkanı adayının kullanacağı ortak programı hazırlıyor. Cumhurbaşkanı adayı kendi kampanyasını bu program çerçevesinde yürütecek. Böyle bir ortak program var olacak ama... Aynı zamanda her partinin Meclis yarışında halka anlatacağı kendi icraat programı da bulunacak. Ve kuşkusuz cumhurbaşkanı adayının savunduğu ortak programla partilerin programları yer yer çatışacak. Ayrı telden çalan altı partinin (belki yedi) ortak bir program hazırlayabilmesi mümkün olacak mı? İyi Parti uzman heyetinden Sayın Ümit Özlale bunun zor ama imkânsız olmadığını söylüyor. Bu konular aşılır, diyor. Bize izlemek düşüyor.",https://www.milliyet.com.tr/yazarlar/melih-asik/100-yil-marsi-6849966
Melih Aşık,Kararlı lider,10 Kasım 2022,"Türk ulusunun en büyük gururu dünya çapında müstesna bir lidere sahip olmaktır. Dostu gazeteci Falih Rıfkı’nın dediği gibi: - O kazandığı zaferlerden de büyük adamdı. Bir ulusu ve devleti yeniden yaratan, aydınlık bir geleceğin ilk adımlarını atan, ülkesini dünya milletlerinin onurlu bir üyesi haline getiren eşsiz bir lider. Atatürk’ü bir kez daha anarken O’nu anlatan çizgiler aktarıyoruz sizlere. *** Tarih 16 Mart 1920. İngiliz işgal kuvvetleri Meclis-i Mebusan’ı basıp Mustafa Kemal’e yakınlıklarıyla bilinen 12 kişiyi esir aldı. Hepsini Malta’ya sürgüne gönderdi. Mustafa Kemal’in emriyle birkaç gün sonra Erzurum’da ordumuzun silahsızlandırılmasını kontrol eden Albay Rawlinson başta olmak üzere bir dizi İngiliz subayı rehin alındı. O yılın ağustos ayında İngilizlerin Malta’dan 15 kişiyi İstanbul’a gönderecekleri haber alındı. Mustafa Kemal 12 Ağustos 1920 günlü telgrafında İzzet Paşa’ya hitaben şöyle demektedir: “İngilizlerin Malta’da tutuklu kişilerden 15’ini cani İstanbul hükümetine teslim etmek üzere İstanbul’a naklettikleri öğrenildi. Bundaki İngiliz maksadının şu biçareleri Ferit Paşa kanlı avenesine parçalattırmak olduğuna zerre kadar şüphe yoktur. Bundan dolayı İstanbul’a nakledilen ve edilecek olan tutuklulardan herhangi birinin düşük İstanbul Hükümeti eliyle de olsa idamı halinde Erzurum’da esaretimiz altında bulunan subay, nefer bütün esir İngilizlerin karşılık olarak derhal idam edilmelerinin kati surette kararlaştırılmış olduğunun... bilinmesi...” (Kaynak: Atatürk’ün Bütün Eserleri, 9. cilt, s. 16) İngilizler bu kararlı tavrı görünce tutukladıkları milletvekillerini serbest bırakmıştır. EKONOMİK MUCİZE Cumhuriyet’in kuruluş yılları (1923-38) aynı zamanda Dünya Ekonomik Krizi ve İkinci Dünya Savaşı hazırlığı yıllarıdır. Dünyayı kasıp kavuran krize rağmen Türkiye o yıllarda . Bir yandan Osmanlı’nın devrettiği borçları temizlemenin, . Bir yandan millileştirmelerin, . Bir yandan temel sanayii kurmanın seferberliği içindedir. O döneme ilişkin rakamları Özal döneminin Ekonomi Bakanı Ekrem Pakdemirli’nin yazdığı “Ekonomimizin 1923’ten 1990’a Sayısal Görünümü” (Milliyet Yayınları) adlı kitapta bulabilirsiniz. 1923-38 yılları arasında yıllık ortalama kalkınma yüzde 7.4 olmuştur. Menderes dönemi olan 1950-60’ ta bu oran yüzde 6.7, Demirel döneminde yüzde 5.6, Özal döneminde yüzde 4.7’dir. Atatürk yönetimindeki on beş yıllık dönemde fiyatlar istikrarlı seyretmiş, bazı yıllar fiyatlar düşmüştür. Böyle bir şeyi Cumhuriyet tarihi bir daha yaşamamıştır. Bütçelerin açık vermediği, ihracatın ithalatı geçtiği mutlu yıllar da sadece Atatürk döneminde yer almıştır. *** Cumhuriyet kadroları ekonomiyi çok iyi mi biliyordu? Ömrü cephelerde geçmiş insanlar ekonomiyi nereden bilsin? Peki, bu ekonomik mucizeyi nasıl yarattılar? Çok basit... Aldıkları bütün kararları tek bir ölçüye vurdular. Bu karar ülkenin ve halkın çıkarına mıdır, değil midir? Halkın ve ülkenin çıkarları gözetilerek alınan kararlar ve atılan adımlar o yıllarda rekor büyümeler sağladı. ŞARKI Kadın erkek eşitliği ve kadına saygı Cumhuriyet Devrimi’nin başta gelen hedeflerindendi. Küçücük bir örneği İnkılap Yayınevi’nin “Atatürk’ten Anılar” adlı kitabından aktaralım. Yıl 1930. Ölümsüz bestecimiz Selahattin Pınar Dolmabahçe Sarayı’na davet edilmiş, Atatürk’ün karşısında ilk konserini veriyor. “Gel gitme kadın Ruhumu hicranına yakma, İnlet beni, öldür beni, ağyara bırakma Karşında esirim, bana düşman gibi bakma!” Şarkı okunurken, Afet İnan Gazi’ye eğiliyor, bir şeyler söylüyor. Şarkı bitince Gazi diyor ki: - Selahattin Bey, şarkınız gerçekten çok güzel... Ama bir şeye itiraz edeceğiz. Şu “kadın” kelimesi biraz kalın düşmüyor mu? Onun yerine mesela kadının inceliğini, nezaketini daha iyi anlatacak bir kelime koysanız olmaz mı? Selahattin Pınar kendini zar zor topluyor. Kadın kelimesinin yerinde kullanıldığına inandığını nazik bir dille anlatıyor. Ve ekliyor: - Hanım desek... Yarattığınız hürriyet devrinde bilmem ki hoş görülür mü? Hanım deyince, akla ve göz önüne kafes veya peçe arkasındaki hatun gelir diye korkarım. - Peki, “canım” desek olmaz mı? - Evet, olabilir ama “canım”ı bir kadın bir erkeğe söyleyebilir. Halbuki şarkıda söylenen bir erkektir ve bana pek kaba gelmiyor. Kadın kelimesi, aslında ince ve naziktir. Bununla beraber nasıl emrederseniz. Atatürk izahtan hoşlanıyor. “Peki, davayı kazandın” diyor. NİKÂH Atatürk’ün Latife Hanım’la nikâhı kadın eşitliği açısından ilginçtir. Özel Kalem Müdürü Hasan Rıza Soyak’ın anılarından aktaralım: “Latife Hanım’ın babası Muammer Beyin evinde yapılan nikâh töreni gayet sade olmuştu. O zamanki usule göre törende nikâhlanacaklar bulunmazdı. Onların yerine seçtikleri vekiller ile şahitler bulunurdu. Atatürk ve Latife Hanım vekil tayinine lüzum görmemişler, bir yenilik olmak üzere, törende bizzat hazır bulunmayı tercih etmişlerdi.”",https://www.milliyet.com.tr/yazarlar/melih-asik/kararli-lider-6854984
Melih Aşık,HASTANE TURU,05 Kasım 2022,"Doktorumuzun yazdığı göz damlasını her ay eczaneden parayı bastırıp alıyordum. Fiyat makuldü. Ancak rakam birden ikiye katlanınca devlet hastanesinden rapor almak şart oldu. Hastane randevu sistemi iyi çalışıyor. Cep telefonunda MHRS’ye bastık, Haydarpaşa Numune Hastanesi göz kliniğinden 15 gün sonrasına randevu aldık. Bir uzman hanım doktora muayene olacaktık. Kapıdan girişte önce kayıt yaptırdık. Peşinden göz tansiyonu ve görme derecesi için küçük bir odaya gönderildik. Cihazlara başımızı uzattık. Herkesin sırayla çenesini ve alnını koyduğu cihazlar alkolle silinmiyor. Hastalar birbiri peşinden aynı yere çenesini ve alnını koyuyor. Sağlıklı bir durum değil. Ama mecburen ortama uyduk. Sıramız gelince muayene odasına girdik. İçeride hanım doktor yerine çok genç bir delikanlı var: - Doktor hanım yok mu? - Kongreler dolayısıyla izin aldılar, yerine ben bakıyorum. - Siz öğrenci misiniz, hekim mi? - Ben asistan doktorum. Adı Ozan imiş. Muayene etti, rapor yazdı. O arada kapıda beklemeye tahammülü olmayan bazı hastalar odaya dalıyor, kimi rapor imzalatıyor, kimi sevk kâğıdı falan alıyor. Bu genç adam herkese sabırla ve tatlı dille hitap ediyor, arada moral vermeyi ihmal etmiyordu. Göz muayenesi temiz çıkan bir yaşlı kadınla birlikte sevindiğine tanık oldum. Pırıl pırıl bir adam. Koridor göz muayenesine gelen hastalarla doluydu. Yarısında maske var, yarısında yoktu. Memurlar ve doktorlar da maskeleri indirmişti. Kapıdaki kayıt memuruna dezenfektan sordum. Dolabında aradı, zor buldu. Neden hastane içinde maske zorunluğu yok? Neden vatandaşın elini temizlemesi için dezenfektan bulundurulmuyor? Neden randevuyu veren uzman doktor yerine hastaya asistanı bakıyor? Bu sorular kafama takıldı çıkarken... NOT Bütün dünya ülkelerinin Kovid’le ilgili bilgi ve istatistiklerinin yer aldığı Worldmeter adlı sitede Türkiye’deki günlük “yeni vaka” ve “yeni ölüm”ler gösterilmiyor? Alan boş bırakılmış. Bu neden? Bir açıklaması olmalı. TKP TKP’nin uzun uzun Cumhuriyet’i övdüğü Cumhuriyet Bayramı bildirisinde Mustafa Kemal adına yer vermemesini garipsemiş ve eleştirmiştik. TKP Genel  Sekreteri Kemal Okuyan şu notu geçti: “TKP’nin açıklamasına kısa da olsa yer verdiğiniz için çok sağ olun. Siteminizde ne kadar haklısınız bilemiyorum. TKP yıllardır Türkiye solunda Mustafa Kemal düşmanlığına karşı mücadele etmiş, bu büyük devrimcinin tarihsel önemine işaret etmiş bir parti. Bir açıklamada Mustafa Kemal’in adının zikredilip zikredilmemesi TKP’nin Milli Mücadele dönemine yaklaşımını etkilemez. Partinin o döneme ve Mustafa Kemal’e ilişkin sayısız açıklaması ve yazısı var. Sadece kendi yazdığım iki tanesini yolluyorum.” Kemal Okuyan’ın bize gönderdiği yazılarda Milli Mücadele ve Mustafa Kemal’i takdirle andığı görülüyordu. MAVİ Fıkra, Medya Günlüğü adlı ilgi çekici siteden. Zor durumdaki Putin rüyasında Stalin’i görür. Stalin sorar: - Sana nasıl yardım edebilirim? Putin yakınır: - Ülkede her şey çok kötü. Ne yapmam gerekiyor? Stalin hiç düşünmeden cevap verir: - Bütün bakanları kurşuna diz ve Kremlin’in duvarlarını maviye boyat! Putin şaşırır: - Tamam da neden maviye? Stalin: - İşte herkes bunu merak eder, bakanları kurşuna dizdiğini unutur. FOSİL TOGG’un yerli ve milli olmak iddiası kadar çevreci olma iddiası ve hedefi de var. Araç elektrikli olduğu için doğal olarak çevre dostu olarak niteleniyor. Ancak burada dikkat edilmesi gereken bir nokta var. Eğer ülkede elektrik temiz kaynaklardan elde ediliyorsa mesele yok. Ama elektrik atmosfere CO2 ve kirletici partiküller salan kömür gibi fosil kaynaklardan elde ediliyorsa yine kirlilik söz konusu olacak. Elektrikli araçların gerçekten çevreci olması için kullandıkları elektriğin de temiz kaynaklardan elde edilmesi şart. Bunu hatırlatan Füsun Nebil Sarp’a teşekkürler. TASALAR 6’lı Masa’da kimi sıkıntılar belirdi. Bu ayın 14’ünde yapılacak toplantıda cumhurbaşkanı adayı için ortak program ve partilere dağıtılacak görevlerin görüşülmesi bekleniyordu. Araya daha kritik bir konu girdi. Meral Akşener’in Bağımsız Türkiye Partisi BTP’yi 6’lı Masa’ya dâhil etme girişimi gündemin ön sırasına yerleşti. 6 partinin Cumhurbaşkanı seçimi için ortak program hazırlaması ise gündemdeki önemini koruyor. Bu konuda Ali Sirmen dostumuzun bir tespiti var ki, biz de altına imzamızı atarak okura aktarıyoruz. Şöyle diyor: - 6 partinin ekonomik ve sosyal konuları kapsayan bir ortak program hazırlaması mümkün değil, pratik de değil. 6 parti parlamenter sisteme dönüş anlaşması yaptılar. Masa’nın kuruluş amacı da buydu. Bu anlaşmanın ötesine geçmemeliler. Farklı hatta zıt görüşteki 6 parti ortak ekonomik ve sosyal program hazırlamaya kalkışırsa işin içinden çıkamazlar. Büyük tartışma çıkar.",https://www.milliyet.com.tr/yazarlar/melih-asik/hastane-turu-6852426
Melih Aşık,PEMBE KÖŞK,15 Kasım 2022,"İkinci Cumhurbaşkanı İsmet İnönü ve ailesinin yaşadığı ancak artık müze olan Ankara’daki Pembe Köşk yılda iki kez halka açılıyor. Bu yıl ayrıca 1 Kasım’da gazeteciler için özel bir davet düzenlendi. İsmet İnönü’nün kızı Özden Toker gazetecilere Köşk’ü baştan aşağı gezdirdi. Özden Hanım iki saat süren gezide 92 yaşına rağmen hiç yorgunluk belirtisi göstermedi. Cumhuriyet kahramanlarının ağırlandığı salonları gezdirirken duygulandı. Pembe Köşk neden pembedir? Ona da Atatürk karar vermiş. Çorak Ankara’da bir renk olması için hem Çankaya Köşkü hem Pembe Köşk’ün pembeye boyanmasını istemiş. Söz açılmışken, tarihin az bilinen bir sayfasına geçelim. Köşk’ün bir ara kiraya verildiğini pek az kişi bilir. Demokrat Parti iktidarında (1960 öncesi) İnönü ailesinin damadı Metin Toker iki kez hapse girmiştir. Birincisinde, Özden Toker iki küçük çocuğuyla Pembe Köşk’e gelerek orada kalmıştır. Metin Toker’in ikinci hapse girişinde ise Özden Hanım, evinden ayrılmak istememiş, bunun üzerine İsmet İnönü ve Mevhibe Hanım Maltepe Ayten Sokak’ta bir daire kiralamış, oraya taşınmışlar. Pembe Köşk o sırada Hindistan Büyükelçiliği’ne kiraya verilmiş. İnönü 1961 sonunda Başbakan olunca, Ayten Sokak’ta yaşamaya devam etmiş. İnönü ailesi Köşk’e ancak 1962 sonbaharında geri dönmüş. İnönü, Pembe Köşk’ü boş tutmak yerine neden içindeki tarihi eşyalarla birlikte kiraya verdi? Mevhibe Hanım buna nasıl razı oldu? Cumhuriyet neslinin dünya görüşünü bugünün zihniyetiyle anlamak kolay değil. Köşk’ü gezen arkadaşımız Yazgülü Aldoğan da yazısını şöyle noktalamış: - Bütün o yaşananlar şimdiki yaşananlardan o kadar farklı ki... DEMİRTAŞ Edirne’de Cezaevinde tutuklu bulunan HDP eski eş başkanı Selahattin Demirtaş, kalp krizi geçiren babasını ziyaret etmek istemiş. Cezaevinden helikopterle alınarak Çorlu Havaalanı’na götürülmüş, oradan da özel uçakla Diyarbakır’a gönderilip babasını ziyareti sağlanmış. Bu insancıl bir haber. Öte yandan... İzmir’de Buca Cezaevi’nde yatmakta olan 81 yaşındaki 28 Şubat tutuklusu E. Org. Çetin Doğan doktorlar tarafından İstanbul’a Adli Tıp Kurumu’na sevk edilmiş. Bunun için korumalarla birlikte İzmir-İstanbul gidiş geliş 24 uçak bileti gerekiyormuş. Cezaevi idaresi bu parayı Çetin Doğan’dan istemiş. Eşinin ifadesine göre şeker ve kalp hastası olan Çetin Doğan bu parayı ödeyemediği için sevk gerçekleşmemiş. Bu da üzücü, “Olmamalıydı” dedirten bir haber. KASIM 10 Kasım’da televizyonlarda kimi holding ve bankaların reklam filmleri yayımlandı. İzlerken düşündük ki... Bu filmleri yapan reklam şirketlerine adeta: - O’nun askeri dehasından, laiklikten, bağımsızlıktan, devrimlerinden, gençliğe mesajlarından, Türk diline ve tarihine katkılarından, kadına sağladığı haklardan  söz etmeyin, talimatı verilmiştir. - Peki, ne anlatalım? - Şöyle çocukken karga kovaladığından, elbiselerinin ütülü gibi durduğundan falan söz edin işte. -  Başka? -  Sarı saçlı, mavi gözlü olduğunu söylemeyi unutmayın. Egemenler baktı Atatürk’ü inkâr sonuç vermiyor... Sevenleri kıyameti koparıyor... O zaman ne yapmalı? İçini boşaltmalı, özünü gözden kaçırmalı. Atatürk madem unutulmuyor... Zihinlere bir magazin figürü olarak yerleştirmeli. Ne var ki oyun tutmuyor. Halk gördüklerine değil... Yaşadıklarına inanıyor. Her geçen gün O’nu doğruluyor. Yüreklerdeki yerini büyütüyor. TAKSİM Bizim neslin yazarları yıllarca üç beş konu çevresinde dolaştı durdu. Terör, enflasyon, demokrasi, hukuk, anayasa, laiklik, basın özgürlüğü, vb... Bunlar bir toplumun huzur içinde ve özgür yaşaması için temel kavramlardı. Ancak yıllar yılı biri düzelince öteki bozuldu. Toplum bir türlü rahat nefes alamadı. Yazarlar da bunlara takıldı kaldı, ne gelecekle ilgilenebildi ne gerçek sorunlara inebildi. İşte şehir terörü yine huzurlarınızda. Fail yakalanmış. Bu iyi. Ancak bu tür eylemler organizasyon işidir. Bu organizasyonun diğer kolları ortaya çıkarılacak mı? Umarız çıkarılır. Geçmişte birçok terör eyleminin gerçek failleri karanlıkta kaldı. Yarattıkları korkular ve bıraktığı yılgınlıklar kaldı geriye. Bu tür olaylar karşısında yılmamak, dik durmak gerekir. Başka çaremiz yok...",https://www.milliyet.com.tr/yazarlar/melih-asik/kasim-6857351
Melih Aşık,OYUN DEĞERİ,20 Ekim 2022,"Meclis’te 134 vekili olan CHP’nin dezenformasyon yasası görüşmelerine 40 vekille katılması, bu arada Genel Başkan Kılıçdaroğlu’nun ABD gezisine çıkması eleştirilirken... Kemal Bey tivitırdan şu açıklamayı yaptı: “…Eleştiriler başım üstüne... Ama  bu oylamalar öncesinde düşündüm taşındım... Ya her zamanki gibi Meclis’e gidip mücadele edecektik ancak saray elindeki sayısal çoğunlukla yasayı geçirecekti. Yani gençlere yeni bir şey söylemeden bu süreç tamamlanacaktı. Ya da gençlerin, yeni bir Türkiye’nin mümkün olduğunu görmelerini sağlayacaktım. Ben ikinci yolu seçtim...” Akademisyen Dr. Kerem Altıparmak, Kılıçdaroğlu’nun gerekçesine şöyle yanıt vermiş: “Muhalefet sadece oy kullanmayla ilgili değil ki... Toplumun bu yasa konusunda aydınlatılması, muhalefetin örgütlenmesi gerekirdi. Bakın bir örnek... Yasa diyor ki: ‘Sosyal ağ sağlayıcı, kişilerin can ve mal güvenliğini tehlikeye sokan içerikleri öğrenmesi hâlinde, bu içeriği ve içeriği oluşturana ilişkin bilgileri yetkili kolluk birimleriyle paylaşır. Paylaşmazsa  küresel cirosunun yüzde üçü ceza verilebilir.’ Kimdir ‘yetkili kolluk birimi?’ İl emniyet müdürleri mi, yoksa ilçe müdürleri mi? Yoksa karakol amiri mi? Mal güvenliğinden kasıt ne mesela? Muhalefet bu hükümleri tartıştı mı? Salt Meclis’e gidip oy kullanma değil mesele. O zaman hiçbir oylamaya katılmayabilirsiniz. Seçmen de seçimlerde nasılsa sonuç değişmeyecek diye oyunu kullanmayabilir.” SİNDALAH Yabancı diplomatların da davet edildiği CHP’li Ankara Büyükşehir Belediyesi’nin resepsiyonunda içki ikram edilmemesi ilginç bulundu. Konuyu yazmıştık. Dünyada inanca dayalı içki yasağının en koyu olduğu ülke olarak Suudi Arabistan bilinir. Alkol satışı ve içilmesi kesinlikle yasaktır. Emekli diplomat dostumuzla konuyu konuşurken dedi ki: - Ancak Suudi Arabistan’ın yabancı temsilciliklerinde düzenlenen davetlerde içki ikram edilir. Ben, Bon ve Viyana’da görev yaparken en pahalı içkileri Suudilerin davetlerinde içmiştim. Bir başka haberi gazetelerde okuduk. Suudi Arabistan Sindalah tatil beldesini yeniden düzenlerken önümüzdeki yıl burada alkolü serbest bırakacağı hatta ücretsiz ikram edeceği bildiriliyor. Ne diyelim… Herkes gider Mersin’e... TEKRAR Prof. Selçuk Şirin’in “Yol Ayrımındaki Türkiye” adlı kitabını okurken 85. sayfada gözümüze şu başlık ilişiyor: “Yeni bir Soma faciası kaçınılmaz” 2015 yılında piyasaya çıkan kitapta Prof. Şirin dünyada tüm kömürün yarısını üreten Çin’de madenci ölümlerinin de çok yüksek olduğunu ancak yıllar içinde sayının düşürüldüğünü anlatıyor. 2012 yılında 1 milyon ton kömür için 1 Çinli madenciye karşılık Türkiye’de 25 madencinin can verdiğini anlatıyor. Dinliyoruz: “Çin’de kazaların azaltılmasında başrolü halkın tepkisi oynuyor. Tepki yükselince kazaların üstünün örtülmesi geleneğine son veriliyor, etkili soruşturma ve cezalandırmaya gidiliyor. İdari ve mülki amirler kendi hatalarını içeren birer özeleştiri raporu yazıyor. Bu bilgilere dayalı önlemler alınıyor. Yeni kazalar önleniyor” demiş yedi yıl önce Prof. Şirin. ANTİJEN Prof. Temel Yılmaz, Sağlık Bakanı Fahrettin Koca’ya merak ettiği soruyu yöneltiyor: “Türkiye, tüm Avrupa ülkelerinde Kovid’in 15 dakikada tanısını koyan nükleik asit temelli hızlı antijen test kitlerinin eczane satışına, dolayısıyla vatandaşın erişimine izin vermeyen ülke olarak kaldı. Vatandaş test yaptırmak için ya hastane kapılarında PCR kuyruklarına girecek ya da maliyetin 4-5 katı yüksek paralar ödeyerek özel laboratuvarlara gidecek. Bütün Amerika, Avrupa bu testi kullanıyor, isteyen vatandaşlarına devlet ücretsiz gönderiyor. Vatandaş evinde kendi testini kendi yapıyor. Türkiye’nin de içinde olduğu birçok ülke yine ülkeye girişlerinde havaalanı taramalarını bu testlerle yapıyor. Türkiye’de şirketlere bu testlerin satışı serbest ama vatandaşa satışı yasak. Bunun nedenini merak ediyorum.”",https://www.milliyet.com.tr/yazarlar/melih-asik/oyun-degeri-6843748
Melih Aşık,KÖRPE EĞİTİM,22 Ekim 2022,"Bir yakınımızın çocuğu New York’ta Fransız okuluna gidiyor Henüz 4,5 yaşında, okulun ana sınıfında. Soruyorum: - Fransızcası nasıl? - Öğretmenleri memnun. Gayet iyi diyorlar. - Evde hangi dil konuşuluyor? - Biz eşimle Türkçe konuşuyoruz, o da bizimle Türkçe konuşuyor. - Peki, ev ve okul dışında nasıl anlaşıyor New York’ta insanlarla? - İngilizcesi de iyi. - İngilizceyi nerede öğrendi? - Günde yarım saat kadar çizgi film izliyor. Oradan kaptı İngilizceyi. Okuldaki kimi arkadaşlarıyla da İngilizce konuşuyor. Ayrıca okulda da ek olarak İngilizce dersi görüyor. - Bu dilleri birbirine karıştırmıyor mu? - Karıştırmıyor. Öğretmenleri karıştırmadığını söylüyor. Bu yaşta çocuğun üç dil konuşmasına bizler şaşırıyoruz belki. Ancak çağımızda çocuklar için öğrenmeye en açık dönemin 0-6 yaş arası olduğu bilimsel olarak kanıtlandı. O yüzden Batı’da yuva ve anaokulu eğitimine aşırı önem veriliyor. Tabii bu dönemde ana babanın çocukla yakından ve eşit ölçüde ilgilenmesi, birlikte vakit geçirmesi, diyalog kurması, ona güven ve kişilik vermesi de aynı derecede önemli. Ülkemizde maalesef çocukların yarıdan fazlası 6 yaşına kadar okul öncesi eğitime erişmiyor. Yumurcaklar öğrenmeye en uygun yıllarını evde oturarak geçiriyor. Biz toplum olarak hala çocuğun aklının başına ancak 6-7 yaşında geldiğini sanıyoruz. Çağa ayak uydurmamız için zaman geldi, geçiyor. GRUP CHP Grup Başkanvekili Engin Altay telefonla aradı. Dezenformasyon yasasıyla ilgili görüşmelere CHP’nin topu topu 40 milletvekiliyle katıldığı, 94 milletvekilinin Meclis’te bulunmadığı bilgisi yayılmıştı. Engin Altay bu haberleri tepkiyle karşılayarak dedi ki: “Biz o gün her madde için yoklama istedik... İktidarın her madde için 200 sayısını bulması yeterliydi. Onlar 230’un altına düşmediler. Biz ise görüşmelerde 91 kişiyle hazır bulunduk. CHP Grubu’ndan 90 kişinin görüşmelerde bulunmadığı haberleri kesinlikle yanıştır. Ayrıca bu yasayla mücadeleye altı ay öncesinden başladığımızı belirteyim.” SKUTER Kadıköy’den Ahmet Şerifoğlu yazıyor: - Bugün enteresan bir şey oldu. Apartmanımızın bahçe demirlerine sürekli scooter bağlanmaktaydı. Artık kaldırımda yürünemez hale gelince yönetici olarak Kadıköy Belediyesi’ni aradım. Bana skuterlerin markalarını sordular. Onları telefonla arıyorlarmış, onlar da lütfedip belki kaldırıyorlarmış. Yaklaşık üç gün sonra skuterler kalktı. Fakat bir gün sonra daha beter oldu; özellikle saydım, 22 tane bağlamışlar. Çözümsüz kalınca yönetim olarak bahçe demirlerine beş adet duyuru astık, bağlanmamasını belirttik. Uzun zaman güzel gitti fakat sonraları bağlama devam etti. En son 14 Ekim günü dokuz adet bağlanmıştı, bekledik alınır diye, kimse oralı olmayınca 17 Ekim günü bu araçlar kordonlarından kesilip kaldırım kenarına bırakıldı. Sonra ne mi olmuş? Ahmet Bey anlatıyor: - Bugün iki polis memuru geldi, firma veya firmalar şikâyetçi olmuşlar yarın karakola gidip ifade vereceğim. Demek ki... Kaldırımları işgal eden, insanların hayatını tehlikeye sokan bu skuter firmaları kordonları kesilince sizi şıp diye buluyor, savcılığa şikâyet ediveriyorlar. ASTORIA Zarif bir jest... Rusya’dan gelen, İstanbul’a uğrayan Astoria Grande adlı kruvaziyer (gezinti gemisi) 662 yolcusuyla Amasra’ya yanaşıyor. Gemiden çıkan turistlerin ilk işi ilçedeki madenci anıtına giderek 41 kaza kurbanının anısına 41 gülden yapılmış çelenkleri anıta koymak oluyor. Rus turistler çelenk konulurken anıt önünde saygı duruşunda bulunuyor. Biz bilvesile Rusya’nın Soçi limanıyla Türk limanları arasında bir kruvaziyer seferinden haberdar oluyoruz. Gemi Soçi’den kalkıyor, İstanbul, Amasra, Sinop, Trabzon limanlarına uğrayarak Soçi’ye dönüyormuş. Bu yıl altı tur yapmış. Önümüzdeki yıl tur sayısının artması bekleniyormuş. Amasralılar 78 milyon lira sarfıyla yapılan Amasra Limanı’nın ilçeye böyle bir turistik avantaj sağlamasından mutlu görünüyorlarmış.",https://www.milliyet.com.tr/yazarlar/melih-asik/korpe-egitim-6844805
Melih Aşık,SOYKIRIM TATİLİ,25 Ekim 2022,"Ne var, ne oldu, derseniz... Kaliforniya Valisi Gavin Newton o gün “AB 1801” kodlu kanun tasarısını imzalayarak yürürlüğe soktu. Bu kanun çerçevesinde Kaliforniya eyaletindeki tüm kamu kuruluşlarıyla birlikte orta dereceli okullar ve üniversiteler her yıl 24 Nisan’da “Soykırımı Anma” bahanesiyle 1 gün tatil yapacak. Ayrıca ders kitaplarında da “gereken” tadilat yapılacak. Bu şekilde birer iddia niteliğindeki “Ermeni soykırımı” ile Süryani ve Yunan “soykırımları” da eyalet nezdinde resmiyet kazanacak. Tasarının reddi için ABD’deki Türk-Amerikan toplumu gayret gösterdiyse de bu gayret yetersiz kaldı. Ankara, tasarının reddi için görünür bir diplomatik girişimde bulunmadı. AB Adalet Divanı’nın 2003 ve 2004’te bu tür kararların tümüyle siyasi nitelikte olduğunun belirtmesine ek olarak böyle bir “soykırım”ın tanınması 1948 BM soykırım sözleşmesini çiğniyor ve 2015 Avrupa İnsan Hakları Mahkemesi (AİHM) ve 2016 Fransa Anayasa Konseyi’nin kararlarını görmezden geliyor. Ayrıca ABD Anayasası’na da ters düşen bir taraf var. Kaliforniya’da eğitim gören yüzlerce, binlerce Türk öğrenci yaratılan iklimden büyük çapta mağdur olacak, psikolojik olarak etkilenecekler. Tasarıya karşı mücadele veren Türk sivil toplum liderlerinden Dr. Ferruh Demirmen ve Dr. Kayaalp Büyükataman diyor ki: - Kaliforniya eyaletinde alınan bir günlük tatil kararı, ABD Başkanı’nın 24 Nisan’ı soykırım olarak nitelemesi kadar önemlidir. Buna benzer bir gelişmenin zamanla ABD’de diğer eyaletlerde söz konusu olması muhtemeldir. Ulusların ve ulusu oluşturan bireylerin kişiliğinde o ülkenin tarihi önemli yer tutar. Tarihinden utanan millet uzun dönemde ayakta durmakta zorlanır. Düşman lobiler Türkiye’yi böyle bir güçsüzlüğün içine atmak için sistemli olarak çalışıyor. Ulusal onur bu tür kötülükler karşısında sessiz kalmamayı gerektiriyor. MECLİS ARANIYOR Kadıköy ilçesi ile ilgili kimi şikâyetlerini bildirmek üzere belediye meclis üyelerini arayan bir okurumuz anlatıyor: - Geçmiş seçimlerde belediye meclis üye adayları biz seçmenlerle temas eder, kendilerini tanıtır, taleplerimizi sorarlardı. Son yerel seçimde hiç arayan olmadı. Üç yıl geçti. Ben onları arayayım dedim. İnternet sitesinde 38 meclis üyesinin ismi ve fotoğrafı var. 34’ü CHP’li, 4’ü AKP’li. Bu üyelerden beşi özgeçmişlerini koymuş, geri kalan 33 üyenin sadece adı ve fotoğrafı var. Hiçbirinin ne telefonu ne mail adresi mevcut. Hiç birini arayıp konuşmak mümkün değil. Konuyu Caferağa Muhtarı Zeynep Ayman’la konuşuyoruz. Diyor ki: - Geçen dönemde meclis üyeleri 3-4 kişilik gruplara ayrılmışlardı, her grup bir mahalleyle ilgileniyordu. Geliyorlar, konuşuyor, iletişim kuruyorduk. Bu dönemde hiçbir meclis üyesi muhtarlığa uğramadı. Ben de hiçbirini tanımıyorum. Yerel demokraside son durum bu. KAPUZBAŞI CHP Kayseri Milletvekili Çetin Arık, Meclis’te yaptığı konuşmada “Kapuzbaşı Şelalesi’ni dünyaya tanıtacağız” diyor. Kapuzbaşı’nın dünyanın en yüksekten dökülen ikinci şelalesi olduğunu ancak hak ettiği değeri bir türlü bulamadığını ekliyor. Konuşma ilgimizi çekiyor. Çünkü Kapuzbaşı diye bir şelalenin adını ilk kez duyuyoruz. Eminiz, Kayserili olmayanların büyük çoğunluğu da uymamıştır. Peki, sebep bizim cehaletimiz mi? Yoksa il ve ilçe yöneticileriyle üniversiteler ve benzeri kurumların bulundukları yöreyi kamuoyuna tanıtmak konusunda sergilediği tembellik mi? Neyse… Sonuçta adını duyduk. Yurdumuzda bu adda bir şelale bulunduğunu biliyoruz. HAKEM Galatasaray takımı ligde istediği sonuçları alamıyor... Ve haftalardır başkanından malzemecisine koro halinde hakemleri eleştiriyor. Bir takım kafayı hakemlere taktı mı oynayamaz. Futbolcular sahaya kuşku ve tedirginlik içinde çıkar. Hakemin her kararına itiraz eder. Gözler topa değil düdüğe bakar. Hakem baskı altında kaldı, takıma kıyakçılık yaptı diyelim. Bu defa da rakip takımlar yakınmaya başlar. Hakemler günah keçisi yapılarak hiçbir yere varılamaz. Bu hafta evet GS’nin bir futbolcusu kırmızı kartla oyundan atıldı. Biraz haksız bir karardı. Ama takımı geri çekip sahanın dörtte üçünü rakibe bıraktılar ve 2-0’lık avantaj bu gereksiz korkak oyun yüzünden 2-2’lik beraberliğe dönüştü. Rakip fark da yapabilirdi. Ucuz kurtuldular. Bu basit öngörüsüzlük de hakemin hatası mıydı? Okan Buruk bu takımın hakemleri de yenerek şampiyon olduğu  yılları iyi hatırlar. Tekrar hatırlamalı.",https://www.milliyet.com.tr/yazarlar/melih-asik/soykirim-tatili-6846185
Melih Aşık,ÇARKLAR DÖNÜYOR,29 Ekim 2022,"Cumhuriyet’in ilanından sonra Atatürk’ün ölümüne kadar açılan fabrikalar Cumhuriyet döneminin başarı ve fedakârlığının önemli göstergesidir. Dış kredi yok gibi, bankacılık gelişmemiş, yol yok, nakliye imkânları sınırlı, yetişmiş eleman yok, 1929 yılında dünya buhranı patlak vermiş... Bu imkânsızlıklara rağmen ülkede muazzam bir sanayi hamlesi gözleniyor. Açılan fabrikaların bazıları şunlar: 1- Ankara Fişek Fabrikası (1924) 2- Gölcük Tersanesi (1924) 3- Şakir Zümre Fabrikası (1925) 4- Eskişehir Hava Tamirhanesi (1925) 5- Alpullu Şeker Fabrikası (1926) 7- Uşak Şeker Fabrikası (1926) 8- Kırıkkale Mühimmat Fabrikası (1926) 9- Bünyan Dokuma Fabrikası (1927) 10- Eskişehir Kiremit Fabrikası (1927) 11- Ankara Çimento Fabrikası (1928) 12- Ankara Havagazı Fabrikası (1929) 13- İstanbul Ford Montaj Fabrikası (1929) 14- Kayaş Kapsül Fabrikası (1930) 15- Nuri Killigil Tabanca, Top Fabrikası (1930) 16- Kırıkkale Elektrik Santrali ve Çelik Fabrikası (1931) 17- Eskişehir Şeker Fabrikası (1934) 18- Turhal Şeker Fabrikaları (1934) 19- Konya Ereğli Bez Fabrikası (1934) 20- Bakırköy Bez Fabrikası (1934) 21- Bursa Süt Fabrikası (1934) 22- İzmit Paşabahçe Şişe ve Cam Fabrikası (1934, temel atma) 23- Zonguldak Antrasit Fabrikası (1934, temel atma) 24- Zonguldak Kömür Yıkama Fabrikası (1934) 25- Keçiborlu Kükürt Fabrikası (1934) 26- Isparta Gülyağı Fabrikası (1934) 27- Ankara, Konya, Eskişehir ve Sivas Buğday Siloları (1934) 28- Paşabahçe Şişe ve Cam Fabrikası (1935, tamamlandı) 29- Kayseri Bez Fabrikası (1934, temel atma) 30- Nazilli Basma Fabrikası (1935, temel atma) 31- Bursa Merinos Fabrikası (1935, temel atma) 32- Gemlik Suni İpek Fabrikası (1935, temel atma) 33- Keçiborlu Kükürt Fabrikası (1935) 34- Ankara Çubuk Barajı (1936) 35- Zonguldak Taş Kömür Fabrikası (1935) 36- Barut, Tüfek Ve Top Fabrikası (1936) 37- Nuri Demirağ Uçak Fabrikası (1936) (İlk Türk uçağı Nud-36 üretildi) 38- Malatya Sigara Fabrikası (1936) 39- Bitlis Sigara Fabrikası (1936) 40- Nazilli Basma Fabrikası (1937) 41- Malatya Bez Fabrikası (1937, temel atma) 42- İzmit SEKA Kâğıt Fabrikası (1934, temel atma) 43- Karabük Demir Çelik Fabrikası (1937, temel atma) 44- Divriği Demir Ocakları (1938) 45- İzmit Klor Fabrikası (1938, temel atma) 46-  Sivas Çimento Fabrikası (1938, temel atma) UÇAK KORKUSU Amerika’da halkın yüzde 17’sinin uçakla seyahat etmekten korktuğu ortaya çıkmış. Türkiye’de de uçaktan korkan veya tedirgin olanların yüzde 20’yi aştığı söyleniyor. Atatürk, bu korkuyu yenmek için de çare düşünmüştü. Gazeteci Orhan Karaveli “Bir Ankara Ailesinin Öyküsü” adlı kitabında anlatır. Yıl 1934... Orhan Karaveli 4 yaşındadır. Abisi ve ablası 7 ve 9 yaşında. Babaları bir gün neşeyle bağırır: “Haydi gidiyoruz”, “Nereye?” “Uçmaya...” Devlet Hava Yolları bir yıl önce kurulmuş, beş adet pırpır uçakla yolcu taşımaya başlamıştır. Ancak halk uçağa binmeye korkmaktadır. Atatürk, halkın korkusunu gidermek üzere bir yöntem düşünür. Etimesgut Havaalanı’ndan küçük uçaklar kaldırılmakta, yurttaşları başkent üzerinde gezdirmektedir. Yarım saat süren bu yolculukta insanlar hem Ankara’yı havadan görmekte hem uçak yolculuğuna alışmaktadır. Anne, baba ve üç kardeşten oluşan Karaveli ailesi, uçmak üzere Etimesgut’un yolunu tutarlar. Adam başı 2.5 lira verip kuyruğa girer, uçağa binerek yerlerini alırlar. AT9 tipi 10 kişilik bir uçaktır bu. Önden tek pervaneli, tek kanatlı bir pırpır. Uçak Ankara üzerinde 25 dakika uçtuktan sonra geri döner, tozlu piste inerek yolcularını bırakır. Orhan Karaveli: - Sonraki yıllarda binlerce kez uçtum ama o günkü keyfi asla almadım, diye anlatır bu ilk heyecanı.",https://www.milliyet.com.tr/yazarlar/melih-asik/carklar-donuyor-6848565
Melih Aşık,NEDEN ANKARA?,13 Ekim 2022,"13 Ekim Ankara’nın başkent oluşunun 99. yıl dönümü. Ankara, 1923 yılında Cumhuriyet ilanından hemen önce Büyük Millet Meclisi’nde kabul edilen tek maddelik bir kanunla başkent olur. Neden bu seçim? Mustafa Kemal, başkent seçimindeki kriterleri bir konuşmasında şöyle izah eder: “Birincisi, her nevi taarruz ve tecavüze karşı yerinden kıpırdamayarak kuvvet ve sükûnetini muhafaza edebilecek bir yer olmalı. Yoksa bir geminin topundan telaşa düşebilecek bir yerde hükümet merkezi olamaz. İkincisi... Hükümet merkezi öyle bir yerde olmalı ki hükümet nazarını (bakışını) memleketin bütün muhitlerine müsavi (eşit) surette atfedebilsin. Memleketin bir kenarına çekildiğimiz zaman vatanın bizden uzak kalan gayri mamur yerlerini unutuveriyoruz.” Başkent olarak akla üç şehir, Ankara, Sivas ve Kayseri gelmiştir. Konu TBMM’de tartışılır. 13 Ekim’de Ankara başkent ilan edilir. *** Peki, Ankara adı nereden gelir? Ankyra, Angora gibi köklerden geldiği yolunda görüş ve iddialar vardır. Ancak Atatürk, Yunan Başbakanı Metaksas’ı kabulünde harita üzerinden kendi görüşünü aktarır. Orta Asya’daki Baykal Gölü’ne iki ırmak dökülür; biri Ankara, diğeri Turka. Atatürk Seyhan ve Ceyhan nehir adlarının Orta Asya’dan geldiği gibi Ankara adının da yine Baykal Gölü çevresinde yaşayan göçebe Türkler tarafından Ankara’ya taşındığı kanısındadır. Atatürk’ün bu anlatımı zamanın Dışişleri Bakanı Tevfik Rüştü Aras’ın anılarında yer alır. TAKTİK Galatasaray kulübü bir duran top antrenörü getirtiyormuş. Austria Wien takımında yardımcı antrenör olarak çalışan Sargon Duran, belli aralıklarla Türkiye’ye gelerek GS takımına duran top, yani korner, faul ve taç atışlarını gole çevirmek konusunda taktik dersler verecekmiş. Gördüğünüz gibi, futbolda uzmanlık alanları giderek genişliyor. Bizim zamanımızda takımlarda sadece bir antrenör ile yardımcısı bir de çok çok kaleci antrenörü görev yapardı. Şimdi her kulübün 30-35 kişilik teknik kadrosu var. Acaba diyoruz... Futbol kulüplerine birkaç da “Çaktırmadan faul yapma” ve “Hakeme çaktırmadan hakemi aldatmaya yönelik hareket yapma” uzmanı alınsa iyi olmaz mı? Bu işler şimdilik çok acemice yapılıyor da... O alanda uzmanlaşmaya da çok ihtiyaç var! KIRCA 12 Ekim, unutulmaz sanatçı Levent Kırca’nın yedinci ölüm yıl dönümü. Kanser tedavisi sürerken hayatını kaybeden Kırca, ölümünden kısa süre önce vasiyetini kaleme almış ve izleyicilerine son mesajını “Dik durun... Adil olun, sabırlı olun. Daha iyi bir dünyada görüşmek ümidiyle. Atatürk’le kalın, cumhuriyetle kalın, hoşça kalın” diyerek vermişti. Anısı önünde saygıyla… MİYASET Mülkiyeli arkadaşımız bir kısa not göndermiş. Diyor ki: “Hocamız Bülent Daver siyaseti bir Yunan filozofun deyimleriyle anlatırken: - Siyaset tavada balık kızartmak gibidir, derdi, balığı tam zamanında tavadan çekip çıkarmazsanız yakarsınız. Siyaset, doğru zamanda doğru kararlar almak becerisidir. Halkı yönetme sanatıdır. Demokrasinin göstermelik uygulandığı ülkelerde ise siyaset başka bir tanım alır. Bu toplumlarda siyaset yapılan hataları ya da işlenen uçları başkalarına yükleme sanatıdır. Siyasi kavga halka hizmet ve en iyi bulmak yönünde değil ‘Kabahat sende - Hayır sende’ ekseninde yürür. En kötüsü ise... Halkın bunu siyaset zannedip kendisini taraflardan birinin yanına koyması, kendi arasında kavgaya tutuşmasıdır. Bu ülkelerde siyaset ve demokrasi bir toplumsal ıstırap halini alır.” SÜRPRİZ Kemal Kılıçdaroğlu ABD gezisindeyken Ahmet Davutoğlu kendisine hoş olmayan bir sürpriz yaptı. 6’lı Masa’yı da ciddi şekilde sarsacak bir sürpriz oldu bu... Malum, Kemal Bey’in türban için yasa önerisine Cumhurbaşkanı Erdoğan: “Bunu anayasa maddesi haline getirelim” diye cevap vermişti. Kemal Bey bu öneriye sert cevaplar verdi. Son olarak ABD’den: “Bu mesele kapanmıştır” mesajını yolladı. Anlaşılan, Anayasa görüşmelerine katılmayacaktı. Ahmet Davutoğlu ise tam tersine Tayyip Erdoğan’ın önerisini alkışlayarak destekledi, kendi gururunu bir yana bırakıp, ondan randevu istedi. Davutoğlu resmen masa ortağı Kılıçdaroğlu’na karşı Tayyip Erdoğan’ın tarafını tutuyor. Rakip ilan ettikleri Erdoğan’a biat eder bir tavır takınıyor. Bu olay 6’lı Masa içinde sessizce geçiştirilecek cinsten bir olay değil. Bakalım iş nereye varacak? MUDANYA Mudanya Üniversitesi Türkçe Dili Araştırma Merkezi kuruyormuş. Güzel bir girişim. Rektörlük bunu resmi bir yazıyla ilgili kişi ve kurumlara bildirmiş. Rektörlük yazısının yer aldığı sayfayı gördük. Sayfanın üstünde Mudanya Üniversitesi daha sol ve üstte ise “Mudanya University” yazısı okunuyor. Üniversite adının bir de İngilizce yazılmasına neden gerek görülmüş?",https://www.milliyet.com.tr/yazarlar/melih-asik/neden-ankara-6840165
Melih Aşık,Acının şiiri,18 Ekim 2022,"Ankaralı iktisatçı yazar Tevfik Çavdar’ın anılarında geçer... Bir tarihte şair Cahit Külebi ile Sivas’ta bir panele katılırlar. Dönüş yoluna çıkarlar. Çavdar anlatıyor: “Sivas’ta otobüse bindik. Külebi’yle yan yanaydık. Tam otobüs kalkacağı sırada bir battaniyeye sarılmış küçük bir çocuğu taşıyan gençten bir karı koca en arkaya geçtiler. Çocuğu hastaneye götürüyorlar. Yozgat’ı geçtik. Yerköy sapağına gelirken arkadan bir feryat duyuldu. Bir feryat! Çocuk ölmüş, yetiştiremediler. Hepimiz üzüldük. O ağlıyordu. Çocuk ölmüş. Cahit Bey ağlıyor. Sonra bana şunu söyledi: - Çavdar böyle çok acılar gördüm, şiirime yansıttım. Ama bunu yansıtamam. Yazamam... Amasra’daki facia gibi olayları yazmak gerektiğinde Cahit Külebi’nin sözleri aklımıza gelir. Kalem ne kadar güçlü olursa olsun, acıların derinliğini anlatamaz. Kömür faciasını ne kadar yazsanız içindeki acıyı yansıtamazsınız. Kalem tutulur kalır... PASS Pasaport yenileme başvurusu yapanların bazen haftalarca beklediğini yazmıştık. Okurlarımızdan kimi mesajlar aldık. Örneğin... Reşit Sinanlı yazmış: “Ben ve oğlum pazartesi günü yeni pasaport almak içi müracaat ettik, işlemlerimizi bitirip iş seyahatlerimizin olduğunu belirten bir dilekçeyle pasaportumuzun aciliyetini rica ettik. Benim pasaportum iki iş gününde elime ulaştı. Bilginize.” Mustafa Kemal Ulusu dostumuz Bodrum’dan yazmış: “Bodrum’daki nüfus müdürlüğünde bir hanım var, valla sistem süper işliyor. Gittim, eşimle benim pasaportlarımızı verdim, 15 gün içinde pat diye geldi. Pazartesi günü gidip ehliyetimi de yenileyeceğim.” İzmir’den Süheyla Hanım yazmış: “Biz de İzmir’de randevu alamadık, Manisa’ya gidip başvurduk, 1.5 ayda gelir dediler.” Anlaşılan, sistem küçük yerleşim yerlerinde daha iyi işliyor. Ayrıca başvuruya “acele” notu eklemenin yararlı olduğu anlaşılıyor. KOKTEYL Ankara Belediye Başkanı Mansur Yavaş Ankara’nın başkent ilan edilişinin 99’uncu yılı için 12 Ekim akşamı verdiği davete diplomatik temsilciler yoğun ilgi gösterdi. Yavaş’ın davetine 51 ülkenin büyükelçisi ve çok sayıda büyükelçilik müsteşarı katıldı. Davete ABD, Çin, Almanya, Fransa, İngiltere, İtalya, İsviçre, İsrail ve Filistin büyükelçilikleri en üst düzeyde katıldı. Bazı ülkelerin iki numaralar düzeyinde katılmasıyla diplomatik temsil 74 ülkeyi buldu. İlginin sebebi malum; Mansur Yavaş’ın geleceğin cumhurbaşkanı olarak adının geçmesi. Gazeteci Murat Yetkin’in Yetkin Report adlı sitesinde anlattığına göre, davette alkollü içki servisi yapılmamış. Davetlilerin orada bulundukları bir iki saatlik süre içinde alkol alıp almamaları elbet önemli değil. Önemli olan verilen mesaj. Kime ne mesajı verildi, umulan fayda nedir, bunlar tartışılacaktır. BAFA Abdullah Gürgün Ege’den yazıyor: “Bafa Gölü kıyıları işgal altında. Kaçak evler, lokantalar, çayhaneler, konaklama yerleri, ne idüğü belirsiz satış tezgâhları, balık üretim tesisleri, zeytinyağı, pirina fabrikaları... vs... Şimdi bir darbe de bir kooperatiften geliyor. Bafa Doğal Yaşam Tarım Kooperatifi, Büyükşehir Yasası’yla Muğla Büyükşehir’e geçen sulak bir tarım alanına fabrika kuruyor. Bu araziyi eskiden su basardı. Buralarda balık tutar, meke avlardık. Göl geri çekildi. Bir süredir su baskını yok. Lakin doğa bu! Affetmez. Eski zamanlardaki gibi bol yağmur yağarsa, seller akarsa, buraları yeniden su basarsa sorumluluk kimde olacak acaba? Burası ayrıca göl ekosistemine dâhil bir alandır. Muğla Valiliği’nin ve Büyükşehir Belediyemizin konuya dikkatlerini çekiyorum.” Boşuna bütün bu kavgalar Nasıl ki doğmadan önce hiçbir şeyimiz yoktu Öldükten sonra da hiçbir şeyimiz olmayacak CİCERO",https://www.milliyet.com.tr/yazarlar/melih-asik/acinin-siiri-6842653
Melih Aşık,YOK PASAPORT,15 Ekim 2022,"Gazeteci anlatıyor... “Eşimin ve benim pasaport sürelerimiz bitti. Süreleri uzatmak için harekete geçtik. Eskiden bu işi emniyet müdürlükleri yapardı. Şimdi görev Nüfus ve Vatandaşlık İşleri Genel Müdürlüğü’ne devredilmiş. Pasaport için önce ilçe nüfus idaresinden randevu almanız gerekiyor. İnternette bizim ilçenin adresine girdik. İstenen bilgileri verdik. Sonuç yok. İşlemi birkaç kez tekrarlayınca anladık ki bütün saatler dolu! İstanbul’un 39 ilçesini tek tek aradık. Her biri dolu. Hiçbiri randevu vermedi. Uzun uğraşlardan sonra bizim ilçeye 40 kilometre uzakta bir başka ilçenin nüfus müdürlüğünden randevu alabildik. Maliye’ye iki yıllık pasaport için 1000 TL kadar harç ve kâğıt bedeli yatırdık. Randevu verilen gün ve saatte ilçe nüfus idaresinin yolunu tuttuk. Kimliklerimizi yenilememiştik. Gitmişken onları da yeniledik. İşlemler yarım saatte bitti. Hiçbir zorluk çıkmadı. Kimlikler üç gün sonra postayla evimize geldi. Pasaportlar yok. Soruşturduk. Kimse ne zaman geleceğini bilmiyor. İki üç ay pasaport bekleyen varmış. Bir çip sorunundan söz ediliyor. Acele pasaport gerekenler Ankara’ya gidip kuyruğa giriyormuş. Ankara’da Nüfus Müdürlüğü’nün kapısında yığılma varmış. Pasaport gelince bu defa vize kuyruğuna gireceğiz, onun da ne zaman çıkacağı belli değil. Anlaşılan, aylarca bekleyeceğiz. Gazeteci, sözü “Sonuçta kendimi ülkeye hapsolmuş hissediyorum” diye bağladı. UKRAYNA CHP lideri Kemal Kılıçdaroğlu ABD’de “Ukrayna-Rusya savaşında Türkiye’nin tutumu” ile ilgili bir soruya cevap verirken: “Rusya - Ukrayna savaşında, Ukrayna’nın yanında yer almamız gerektiğini düşünüyoruz” dedi. Bu sözler gündem oldu. Deniyor ki: Kemal Bey taraf tutar ve ABD’ye göz kırpar havası veren bu sözler yerine… - Biz bu savaşın en kısa zamanda sonuçlanmasını, daha fazla kan dökülmemesini istiyoruz. Barış için elimizden geleni yapmaya hazırız, gibi diplomatik ifadeler kullansa daha iyi olurdu. Bu arada tam da Kemal Bey’in gezisi sırasında  düşünce kuruluşu Washington Institute’ün “Boğaz’ın Bismarck’ı” başlıklı, Tayyip Erdoğan’ı öven bir makale yayımlaması dikkati çekti. Soner Çağaptay imzalı yazıda “Erdoğan Rusya, ABD ve Avrupa’yı birbirine karşı oynarken seçimleri kazanabileceğini göstermeye çalışıyor” denildi. TABLET Avrupa ülkeleri bir nükleer savaş ihtimaline karşı önlem alırken Polonya gibi bazı ülkelerde halka iyot tabletleri dağıtıldığını haber ajansları geçiyor. Türkiye’de önlem var mı? Her ne kadar İncirlik’te ABD’ye ait depolarda yaklaşık 50 nükleer bomba bulunuyor ve İncirlik bir nükleer savaşın hedefleri arasında yer alıyorsa da biz bu konuda rahatız! Önlemin sözü bile edilmiyor. İyot hapının yararına gelince… Sözcü’de Dr. Ahmet Soysal anlatıyor: “Vücut, radyoaktif iyodu tiroit bezine depoluyor. Bu da tiroit kanserine yol açıyor. İyot tabletleri buna karşı kullanılıyor.” Tabii nükleer felakete karşı daha pek çok önlem almak gerekiyor. ANKARA NEHRİ Ankara adının Ankyra, Ankura, Angora gibi köklerden geldiği tartışılırken Atatürk’ün bambaşka bir yorum getirdiğini yazmıştık. Yazımız ilgi çekti. Atatürk’e göre, Ankara, Orta Asya’daki Baykal Gölü’ne dökülen nehir olup, bu nehrin adı bölgede yaşayan Türkler tarafından göçler sırasında bizim coğrafyaya taşımıştı. Atatürk’ün bu yorumu zamanın Dışişleri Bakanı Tevfik Rüştü Aras’ın anılarında yer almış. Biz de konuyu değerli gazeteci Orhan Karaveli’nin “Bir Ankara Ailesinin Öyküsü” adlı kitabından aktardık. Baykal Gölü’ne dökülen Ankara Nehri ansiklopedilerde Ankara veya Angara diye geçiyor. Ankara’nın eskileri de kente “Angara” derdi malum. Batılılar ise kenti “Angora” diye adlandırmışlardı. 1931 yılında çıkarılan yönetmelikle, PTT Angora adıyla Ankara’ya gelen mektupları geri göndermeye başladı. Aynı şekilde İstanbul’a Constantinople adıyla gönderilen mektuplar da geri gönderiliyor, İstanbul adı şart koşuluyordu. Ankara ve İstanbul adları o şekilde resmileştirildi. MUT Birçok yurttaşımız canını sıkmamak, kendini üzüntüler içine atmamak için güncel konularla ilgilenmediğini söylüyor. Tabii onların da haklı olduğu yanlar var. Ancak yaşayan insanın yaşananlarla ilgilenmemesi mümkün mü, daha doğrusu, olağan mıdır?  Bakınız filozof Bertrand Russel ne diyor: - İnsanın ülkesinde ve dünyada olup bitenlerle ilgilenmemesi. Tiyatroya girip koltuğa oturması ama oyunu  seyretmemesi anlamına gelir.",https://www.milliyet.com.tr/yazarlar/melih-asik/yok-pasaport-6841328
Melih Aşık,BERGAMA SUNAĞI,27 Ekim 2022,"İzmir Büyükşehir Belediyesi, görkemli Bergama Sunağı’nın Berlin’deki Pergamon müzesinden geri alınması için çalışmaları sürdürüyormuş. Çaba iyi de... Şu tabloya ne dersiniz? Müzeler Genel Müdürlüğü’nün verilerine göre, 140 ören yeri ve 107 müzeden binlerce tarihi eser çalınmış ve kaybolmuş durumda. Çalınan veya kaybolan eserlerin bir kısmı şöyle: Orhangazi Türbesi’nden 1863 yılında yaptırılan sanduka örtüsü Aydın’daki Nysa Ören Yeri Tiyatrosu’ndan mermer friz parçaları Erzurum’daki Manastır Kilisesi’nden 10’uncu yüzyıla ait Meryem Ana figürlü taş eser İzmir’de Dikili Kaymakamlığı’nın bahçesindeki lahit Kadirli İlçe Kaymakamlığı’nın önündeki mezar taşı Malatya’daki Özel İsmet İnönü Müzesi Koleksiyonu’ndan İnönü’ye ait saat dâhil üç eşya Malatya’daki Özel Turgut Özal Müzesi Koleksiyonu’ndan Özal’a ait iki eşya Gaziantep Müze Müdürlüğü envanterinde kayıtlı 27 eser Çanakkale Müzesi Müdürlüğü envanterindeki tam 8 bin 500 mermi ve mermi çekirdeği Diyarbakır Ziya Gökalp Müzesi’nden çok sayıda eşya Anamur Mamure Kalesi’nin girişindeki 20 kilogram ağırlığındaki top Adana Müzesi Müdürlüğü’nden 254 sikke Kahramanmaraş Müzesi Müdürlüğü’nde sahteleriyle değiştirilen 544 sikke Manisa saat kulesindeki çan Bu arada müze uzmanlarına göre, müzelerimizde ciddi bir envanter sayımı yapılsa yukarıdaki çalıntıların devede kulak olduğu görülecektir. Sayım yapılmadığı için hırsızlık çok az görünüyor. Durum böyleyken, bizim Bergama Sunağı’nı Almanya’daki kadar iyi koruyacağımıza kim inanır? Kim geri verir? KAHFE Bağdat Caddesi’nde Mola adlı kafeye giriş… - Bir küçük latte lütfen. - Fincana mı olsun? - Kartona olsun. Borcumuz ne kadar? - 41 lira. - Ne 41 lira mı? Kusura bakmayın, kalsın. Oradan bir başka kafeye gidiş... - Bir küçük latte lütfen. - Buyurun kahveniz. - Ne kadar? - 35 lira. Mecburen ödeyiş... -Buyurun 40 lira. 5 lirası da bahşiş. Böylece 1 lira kâr ediş! *** Bir arkadaşım diyor ki: - Aşırı pahalı satın almayarak boykot et. Herkes bunu yaparsa fiyatlar düşer. Öyle yapıyorum. Pahalanan ürünü bir süre almıyorum. Ancak her şey hızla pahalandığı için o ürün kısa süre sonra ucuz görünmeye başlıyor. Yine alıyorum. SUMUDICA Suudi Arabistan’da takım çalıştıran Rumen Teknik Direktör Marius Sumudica NTV Spor’a röportaj vermiş. - Benim hayalim, Türkiye’ye geri dönmek. Ne zaman olur bilemiyorum. Çünkü burada iki yıl kontratım var. Ancak Türkiye’yi özlüyorum, Türkiye’yi seviyorum, demiş. Sumudica Türkiye’de Gaziantep, Malatya, Kayseri gibi takımları çalıştırmıştı. Zaman zaman başarılı sonuçlar aldı. Peki, geri dönme şansı olabilir mi? Sanmıyoruz. Çünkü kendisi bir röportajda baltayı fena halde taşa vurmuştu. Gaziantep’i çalıştırırken iki menajerin kendisini aradığını ve bir futbolcunun transferi için 50 bin euro rüşvet teklif ettiğini açıklamıştı. Başka ülkede olsa yer yerinden oynar, ucundan yakalanan skandal büyütülür, futboldaki rüşvet trafiği ortaya çıkarılırdı. Tabii Türkiye’de kimse oralı olmadı. Sumudica futbol dünyasındaki avanta çarkına çomak sokmaya kalkışmıştı. O yüzden bir daha Türkiye’ye girmesi zordur! İSKİ İstanbul barajlarında doluluk oranı yüzde 42’ye düşmüş. Doluluk geçen bahar aylarında yüzde 80’i aşmıştı. Demek ki son altı ayda barajlar yarı yarıya boşaldı. İstanbul özellikle son iki yılda aşırı yağmur aldı. Her zaman bu yoğunlukta yağmur almaz. Bazı yıllar normalin altında yağış aldığı olur. Diyeceğimiz, İstanbul birdenbire susuz kalabilir. Bu ihtimal İstanbul’un suyunu yönetenlerin aklına geliyor mu? Tasarruf kampanyası düşünüyorlar mı? Neyi bekliyoruz? Barajların dibinin görünmesini mi?",https://www.milliyet.com.tr/yazarlar/melih-asik/bergama-sunagi-6847318
Melih Aşık,Buyrun türbana,06 Ekim 2022,"Hatırlar mısınız... 2017 yılında referanduma iki hafta kala “Evet mi, hayır mı?” tartışmaları kızışmışken CHP lideri Kılıçdaroğlu birden: - Meclis’te 180 milletvekilinde bylock var, iddiasını ortaya atmış, gündem aniden değişmiş, ekranlar sabah akşam Meclis’teki gizli Fetöcüleri aramaya başlamış, referandum adeta unutulmuştu. Sonunda tek bir vekilde bylock çıkmadı ama çok değerli bir zaman kaybedildi. Bugün ortaya çıkan da benzer bir durum. Çeşitli konular gündemi meşgul ederken Kemal Bey tarafından gündeme aniden “Türbana güvence” teklifi sokuldu. Oysa günümüzde türbanın girmediği kamu veya özel alan kalmamıştı. Böyle bir yasaya gerek yoktu. Ancak konu bu garip çıkışla birlikte AKP’nin güçlü olduğu alana taşındığı gibi gündem de tamamen türbana kaydı. Cumhurbaşkanı Erdoğan dün el yükseltti. CHP’ye ağır ifadelerle yüklendikten sonra bu konuda anayasa değişikliği teklif etti. Artık günlerce bu konu tartışılacak. Kılıçdaroğlu türban çıkışıyla bir şey kazanmadığı gibi partisinin tabanında kendisine yönelik güvenin sarsılmasına yol açtı. Kemal Bey’in sık sık “Bizim de hatalarımız oldu” sloganıyla devletin suçlarını üstlenmesi seçmenini üzdüğü gibi partisini de yıpratıyor. Kemal Bey’in son çıkışının 6’lı masadaki türbana dayalı politika yapan küçük ortaklarını memnun etmek olduğu söyleniyor. Onlar memnun. Kemal Bey’i zaten ilk onlar tebrik etti. Ancak Atatürkçü, laik CHP’li kesim hiç memnun değil bu olup bitenden. KUZEY BORUSU Rusya’dan Avrupa’ya gaz taşıyan Kuzey Akım hatlarına sabotaj yapılarak kullanılmaz hale getirilmesi süregelen savaşta daha vahim gelişmelerin habercisi gibi görünüyor. Boru hatları Rus şirketi Gazprom’a ait olduğu halde Amerikan kaynakları sabotajı bizzat Rusya’nın yaptığını iddia ediyor. Rusya lideri Putin ise sabotajla ilgili olarak ABD ve Batılı ortaklarını suçlamakta. Bu arada ABD Dışişleri Bakanı Anthony Blinken’in şu sözleri ilginçti: - Boru hatlarına saldırı Avrupa’nın Rus gazına bağımlılığını bitirmesi için muazzam bir fırsat sağlıyor. Böylece Batı başka enerji kaynaklarına yönelecek ve Putin gazı artık silah olarak kullanamayacaktır. Bu mantık, dondurucu bir kışa hazırlanan Avrupa’nın tabii ki hoşuna gitmedi. Sabotajın ardında ABD’nin olduğu kuşkuları arttı. Derken, ünlü Amerikalı Profesör Jeffrey Sachs’ın Bloomberg TV’de şu sözleri duyuldu: - Kuzey Akım boru hattına saldırının arkasında ABD’nin olduğuna inanıyorum. Kuşkular ABD’nin üzerinde toplanırken akla bir başka endişe düşüyor. Acaba Rusya’yı Türkiye’ye ve Türkiye üzerinden Avrupa’ya bağlayan hatlara da bir sabotaj vaki olur mu? Endişe hiç de yersiz değil. Çünkü bir Rusya-Amerika savaşına dönüşen mücadelede alışılmış tüm savaş kuralları yerle bir edildi. Putin’i çökertmek için bütün silahlar seferber edildi. Bir nükleer savaş bile göze alındı. Her an her şey olabilir. ASKER Emekli Amiral Cihat Yaycı, Türk vatandaşlığına geçmek isteyen yabancılarla ilgili bir öneride bulunuyor: “Yurttaş tasada ve sevinçte bir olan, ortak ideal için fedakârlıkta bulunandır Sonradan Türk vatandaşı olan/olmak isteyenlerden 40 yaş altındaki erkekler en az 18 ay askerlik yapmakla mükellef kılınsın! Bakalım kaç kişi Türk vatandaşı olmak isteyecek?” ODALAR Muhalefet partilerinin lider ve milletvekillerinin sürekli olarak esnaf ziyareti yapmaları dikkati çekiyor. İyi bir şey. Peki, acaba diğer emekçi kesimlere de böyle ilgi gösteriyorlar mı? Birkaç gün önce Elektrik Mühendisleri Odası ile konuşurken sorduk: - Muhalefet liderleri arasından sizi ziyaret eden oldu mu? Olmamış. - Peki, liderler diğer mühendis ve mimar odalarını ziyaret ediyor mu? Duymamışlar. Muhalefetin meslek odalarına neden böyle uzak durduğunu merak ettik… AH ŞU KIZLAR… Bu ülkenin kızları ve kadınları oldum olası baskı ve kontrol altındadır. Çünkü böyle feodal toplumlarda kadınlar evin ve mahallenin namusunu temsil eder. Hele eski zaman kızları bu yüzden neler, neler çekmişler. Refik Halid Karay, “Aşk ve Alaka” adlı kitabında Sultan Abdülaziz zamanında kızların sıkı takip altında tutulduğunu, evin içinde bile analarının yanından ayrılmalarına, tek başlarına başka odalara gidip uzun süre durmalarına hoş bakılmadığını anlatır. Kızın uzun uzun pencereden bakması da pek hoş görülmezmiş. Yetmedi... Kızın misafirlerin yanında dalgın dalgın oturmasına, suspus olmasına da izin verilmezmiş. Refik Halid Karay, bunun nedenini şöyle anlatır: “Kız ya konuşmalı ya da konuşulanları dinlediğini bütün haliyle belli etmeliydi. Düşünceli duruş, dalışlar, kendinden geçişler, âşıklık ve ‘gönül çekme’ işaretleridir. Derhal şüpheyi davet eder. İlle bir komşu kadının dikkatini çektiği anlaşılırsa rezalettir, kız dayağa müstehaktır.” Kadın sevgiyle değil kuşkuyla bakılan biri olagelmiş dünden bugüne. Bazı çevrelerde maalesef hâlâ öyle.",https://www.milliyet.com.tr/yazarlar/melih-asik/buyrun-turbana-6836349
Melih Aşık,KİMİN ESERİ?,11 Ekim 2022,"Osmanlı’da kadınlar tek başına evden çıkamaz, sinemaya tiyatroya gidemez, evleneceği eşiyle birlikte nikâh masasına oturamazdı. Kadını erkekle eşit düzeye getiren Cumhuriyet idaresi ve Cumhuriyet kanunları oldu. Bakın, o kazanımlar yıl yıl nasıl sağlandı: 1924: Tevhid-i Tedrisat Kanunu (Öğrenim Birliği) çıkarıldı. Eğitimde birlik sağlanırken okullarda kız-erkek eşitliği de kuruldu. 1926: Türk Medeni Kanunu ile erkeğin çok eşliliği ve tek taraflı boşanma hakkı kaldırıldı, kadınlara boşanma hakkı, eşit miras hakkı, velayet hakkı tanındı. 1930: Kadınlara belediye seçimlerinde seçme ve seçilme hakkı tanındı. 1930: Doğum izni düzenlendi. 1933: Kız çocuklarına mesleki eğitim vermek amacıyla Kız Teknik Öğretim Müdürlüğü kuruldu. 1933: Köy Kanunu’nda değişiklik yapılarak kadınlara köylerde muhtar olma ve ihtiyar meclisine seçilme hakları verildi. 1934: Anayasa değişikliğiyle kadınlara seçme ve seçilme hakkı tanındı. 1936: İş Kanunu ile kadınların çalışma hayatına düzenleme getirildi. 1937: Kadınların yer altında ağır ve tehlikeli işlerde çalıştırılmasını yasaklayan  ILO sözleşmesi kabul edildi. 1945: Analık sigortası (doğum yardımı) yasayla düzenlendi. 1949: Yaşlılık sigortası kadın ve erkekler için eşit esaslara göre düzenlendi. CHP geçmişte kadın haklarını inkâr eden değil tam tersine kadınlara özgürlüğü ve hakları sağlayan partiydi. NURER UĞURLU Gazeteciler Cemiyeti eski başkanı, dostumuz Orhan Erinç Facebook’ta söze şöyle başlıyor: “Sevgili Nurer Uğurlu da 6 Ekim günü sonsuzluğa doğru yola çıktı. 60 küsur yıllık Babıâli arkadaşımdı. Üzülmem yasak ama Nurer’in ölümü nedeniyle yasağı delmek zorunda kaldım.” Orhan Erinç, yazar, şair, yayıncı Nurer Uğurlu’nun ölümünün toplumda hak ettiği ölçüde yankılanmamasına üzülmüş. 1960’larda Türkiye İşçi Partisi gençlik kolu başkanlığı dâhil yıllarca hem siyaset hem yayın hayatında onurlu bir mücadele veren Nurer Uğurlu’nun ölümü pek duyulmadı. Duyurulmadı. Doğan Özgüden gibi birkaç dostu dışında onu geçmişteki mücadelesiyle anlatarak anan pek olmadı. *** Orhan Erinç’e gelince... Bir süredir sağlık sorunları yaşayan Orhan’a doktorlar üzülme yasağı koymuşlar. Zaman zaman bu nasihat hepimize yapılıyor. Üzüntüden uzak durun, strese girmeyin, vs. İyi de... Üzülmemek için düşünmemek lazım. Düşünmeden yaşanır mı? Fıkra bilinir... Çocuk lise bitirme sınavına girmiş. Soruları bilemiyor. Sınav heyeti son bir soru soruyor: - Kafası kesilen kurbağa yaşar mı? Çocuk düşünüyor... Kendisine makul görünen cevabı veriyor: - Yaşar hocam. - Bilemedin çık, diyor öğretmenler, kafası kesilen kurbağa bir süre daha yaşar. Çocuk sınavdan çıkarken geri dönüp sınav heyetine sesleniyor: - Kafası kesilen kurbağa yaşar hocam, yaşamasına yaşar da, öyle yaşamanın ben!.. AYIRIM Gelecek Partisi Genel Başkanı Ahmet Davutoğlu’nu Amasya’da cuma namazı sırasında bir grup protesto ediyor, gruptakiler kendisine: - Camiye gelmeyenlerle neden iş birliği yapıyorsunuz, diye taciz ediyorlar. Türban takanlar-takmayanlar ayrımından sonra... Sıra Camiye gelenler-gelmeyenler ayrımına mı geldi? Bu provokasyonlara gelmeyelim... DOĞRUSU Sosyal konut kavramı sıkça gündeme geliyor. Burada bir kavram ya da ifade yanlışını yüksek mimar Cemre Şahin Kazıcı bizlere anımsatıyor. Diyor ki: “Bir konutun sosyal konut olabilmesi için, mülkiyetinin devlette, yerel idarelerde veya kâr amacı gütmeyen kuruluşlarda olması ve dar gelirli sosyal gruplara piyasa fiyatının altında kiraya verilmesi gerekir. Ancak ülkemizde sosyal konut adı verilen projelerde konutlar kiralanmıyor, mülkiyeti vatandaşa devrediliyor. Hazine arsaları, - başvuru anında dar gelirli- olduğu tespit edilen kişilerin mülkü haline çevriliyor. Bu tür projelerin sosyal konut diye adlandırılması doğru değildir.” KİTAP Kitap piyasaya şu adla çıkıyor: “HOW TO CHANGE YOUR WIFE in 30 days” Türkçesi: “30 günde KARINIZI NASIL DEĞİŞTİRİRSİNİZ?” Kitap bir haftada 2 milyon adet satıyor. Kapaktaki baskı hatası çabuk fark ediliyor. Bir tek harf hatası varmış kapakta. Kitabın adı meğer: “HOW TO CHANGE YOUR LİFE in 30 days” olacakmış. Yani: “30 günde HAYATINIZI nasıl değiştirirsiniz”",https://www.milliyet.com.tr/yazarlar/melih-asik/kimin-eseri-6839027
Melih Aşık,SIRASI MIYDI?,08 Ekim 2022,"CHP lideri Kemal Kılıçdaroğlu’nun TBMM’ye verdiği türbanla ilgili yasa teklifine Cumhurbaşkanı Tayyip Erdoğan ertesi gün yanıt verdi. Kılıçdaroğlu’nu samimiyetsizlikle suçlayan Erdoğan, “Eğer samimiyseniz, o zaman bu güvenceyi gelin Anayasa’ya koyalım” yanıtını verdi. Cumhurbaşkanı Erdoğan’a ilk yanıt CHP Grup Başkanvekili Özgür Özel’den geldi. Özel, sosyal medya hesabından dedi ki: “Kanun teklifimiz AKP’de rahatsızlık yarattı. Desteklememek için anayasa değişikliği önerip, başka değişiklikler için fırsat kolluyorlar. Her gün Anayasa’yı çiğneyen bir anlayışla anayasa değiştirecek halimiz yok. Yeni Anayasa yeni Meclis’in işi olacak.” Özgür Özel bu açıklamayı lideri Kılıçdaroğlu’nun talimatıyla yaptığını söyledi. Ancak Kılıçdaroğlu daha sonra fikir değiştirip AKP’ye kapı açtı. Dedi ki: - Eğer arkasında yine kurnaz bir ajanda çıkmazsa tabii ki Alevi vatandaşlarımız dâhil, hak ve özgürlükler konusunda getireceğiniz öneriye her türlü desteği vermeye hazırız. Kılıçdaroğlu aynı gün içinde neden fikir değiştirdi? Bilinmiyor... Bu süreçte genellikle parti organlarına danışmadan tek başına hareket ediyor. Böylece birçok eleştiriyi de sırtlamış oluyor. Bizzat CHP’lilerden gelen eleştiriler: - Gereksiz yere gündemi değiştirdik. AKP’nin anayasa tuzağına düştük. Anayasa için görüşme masasına oturursak AKP’nin dediği olur. Karşı tarafa yeni suçlamalar için koz verdik, vs... Sonuçta, gündeme diğer önemli konuları geri plana düşürecek bir anayasa pazarlığı girdi. SORU-CEVAP Gazeteci arkadaşımız Kemal Kılıçdaroğlu’na soruyor: - Teklifinizin yasalaşması halinde kamuda çalışan kadınlar arasından çarşafla gelip üzerine cübbesini giyip, yargıç kürsüsüne çıkan veya takke ve şalvarla gelip üzerine cübbe giyecekler olabileceği eleştirisi yapıldı. Ne diyorsunuz? - Bunlar çok uç örnekler. Ciddiye alınacak düzeyde bu tür girişimler olacağını sanmıyorum. - Örneğin, yargıçlıkta, savcılıkta, subaylıkta, polislikte türbanın olmaması gerektiği savunuluyor. Siz bu konuda bir sakınca görmüyor musunuz? - Hayır. Bir sorun olacağını sanmıyorum. Yargıç hukukun gereğini yapıyorsa, hukukun üstünlüğüne göre doğru karar veriyorsa başörtülü olmasının bir sakıncası olmaz. KÂĞIT Okurumuz bir hesap yapmış... Anlatıyor: - Bir buçuk yıl kadar önce dolar 8-9 TL iken, 500 adet A4 kâğıdı almıştım, bedeli 17-18 TL, yani 2 dolar idi. 2022 Ekim ayı itibarıyla 2 dolar 37 TL ediyor. 500 adet A4 kâğıdı ise 90-130 TL arası fiyattan, yani 5-7 dolardan satılıyor. A4 kâğıdın uluslararası fiyatı son iki yılda 250 dolardan 325-340 dolar seviyesine yükselmiş. Bu hesaba göre, 500 adet A4 kâğıdının 50-65 TL olması icap ediyor. Ancak piyasada bunun iki katı fiyata satılıyor. Demek ki ithalat ve satış sürecinde aşırı fiyat şişirmesi mevcut. Fiyattaki bu aşırı artış öğrenci velilerini zorladığı gibi kâğıt kullanan her türlü işletmeyi ve kitap defter piyasasını olumsuz etkiliyor. Serbest piyasa bu kadar serbest, daha doğrusu, başıboş olmamalı. PİDECİ Atilla Yıldırım hakkında daha önce verilmiş denetimli serbestlik kararı vardı. Bir kavgaya karışıp yine suça bulaşınca hâkim hakkında tutuklama kararı verdi. Hükümlü, jandarma nezaretinde Kastamonu cezaevine doğru yola çıkarıldı. Anlaşılan ikna kabiliyeti güçlü biriydi. Yolda karnım acıktı, dedi. Jandarmaları ikna etti. Araç yol üstündeki pidecinin önünde durdu. Mahkûm hem kendine hem jandarmalara pide ısmarladı. Jandarmalar pidelere yumulurken “Benim tuvalet ihtiyacım var bi koşu gidip geleyim” diyen mahkûm tuvalete gitti. Bir daha geri dönmedi. Jandarmalar meraklanıp tuvalete girince mahkûmun camdan kaçtığını gördüler... Amerikan filmlerinde mahkûmlar hep böyle kaçar. Anlaşılan bizim jandarmalar Amerikan filmi görmemişlerdi. Ya da mahkûm onlara bir şeyler koklatıp hareketsiz hale getirmişti. Her neyse... Jandarmalar ifadelerinde “Kaçacağı aklımıza gelmemişti” demişler ki bilmiyoruz komutanları bu savunmayı inandırıcı buldu mu? SÖZ “Dünyada Araplar kadar güzel masal uyduran, Farslar kadar masalı güzel anlatan, Türkler kadar bu masala inanan ikinci bir millet yoktur.” Mirza Fetali Ahundov (Azerbaycanlı yazar) KUTLAMA İstanbul’un düşman işgalinden kurtuluşunun 99. yılı 6 Ekim’de coşkusuz şekilde kutlandı. Şehrin fethi parlak törenlerle, kurtuluşu ise maalesef sönük törenlerle kutlanıyor. Alptekin Gündüz dostumuz anımsatıyor: - İstanbul’u kurtaran da şehre İstanbul adının verilmesini sağlayan da Atatürk’tür. Osmanlı’da son Padişah Vahdettin dâhil bütün devlet bürokrasisi İstanbul’a asırlarca Konstantinopol (Konstantiniyye) diyor. Bütün yazışmalarda kentin adı Kostantinopolis’tir. Ancak Cumhuriyet’ten sonra İstanbul, İstanbul olabiliyor.",https://www.milliyet.com.tr/yazarlar/melih-asik/sirasi-miydi-6837554
Melih Aşık,NÜKLEER HEDEF!,24 Eylül 2022,"Rusya-Ukrayna savaşı kızışırken bir nükleer savaştan giderek daha sık söz edildiğini duyuyoruz. Rusya savaşı kaybetmeye başlarsa nükleer silahları devreye sokabilir, görüşü gittikçe güç kazanıyor. Bu konu Türkiye’yi ilgilendiriyor mu? Çok ilgilendiriyor. Pek farkında değiliz ama bir nükleer savaşta pekâlâ ilk hedeflerden biri olabiliriz. ABD’nin Avrupa’da 150 dolayında nükleer başlığı var. Bunlar Belçika (20), Almanya (20), Hollanda (20) İtalya (40) Türkiye (50) şeklinde beş ülkeye dağıtılmış durumda. En büyük nükleer cephanelik bizde. Tabii silahların tetiği bizim elimizde değil. Bombalar İncirlik üssünde ABD’ye kiralanmış depoda duruyor. B61 tipi bu bombalar geliştirilmiş F-16 uçaklarıyla taşınarak hedefe sevk edilebiliyor. ABD bir savaşta bunları kullanırsa bizim Adana ili de nükleer hedeflerden biri olabilir. İncirlik’teki bombaların geri çekilmesi halen Amerika’nın gündeminde. Türkiye ile ilişkilerin giderek sıkıntılı bir hal alması sonucu bu bombaların güvenli bir ortamda bulunmadığı düşüncesi yaygın Washington çevrelerinde. Türkiye de onlardan önce bu bombaların geri alınmasını talep edebilir. Etmelidir. Bize hiçbir faydası olmayan bu savaş araçları başımızı bir anda belaya sokabilir. Yok yoluna gideriz. Ek bilgi: (http//fas.org/blogs/security/2019/10/nukes-out-of-turkey/) DEDÜK Ahmet Davutoğlu’nun liderliğini yaptığı Gelecek Partisi’nin tanınmış isimlerinden Selçuk Özdağ: - Başbakanlık Meral Akşener’in değil Ahmet Davutoğlu’nun hakkı, o koltuğu bizden çaldılar, bizim hakkımız, demiş. Seçimler yapılacak, Millet İttifakı kazanacak, iki yıl sonra parlamenter düzene geçilecek, başbakanlık o zaman en çok oyu alan partinin liderine verilecek. Özdağ, “İşte o başbakanlık bizim hakkımız” diyor. Karadeniz fıkrası ünlüdür: Balıkçılar birbirine girmiş, ölümüne dövüşüyorlar. Biri sormuş: - Hayrola neyi paylaşamıyorsunuz? - Denizin dibindeki altın dolu sandığı. - Deniz dibinde altın dolu sandık mı bulundu? - Mesela, dedük… ATTIK Lüksemburg karşısında Milli Takım ecel terleri döküyor. 3-2 yenik durumdayız ve maçın bitimine artık sayılı dakikalar var. İşte o anlarda, top Lüksemburg kalecisine geldiğinde tribünlerdeki seyirciler başlıyor sahaya madde atmaya. Maç bu yüzden duruyor. Bizim futbolcular el kol işaretiyle seyirciyi teskin ediyor. birkaç dakika sonra aynı sahne tekrarlanıyor. Maç tekrar duruyor. Futbol terbiyesi yanında futbol şuurunu da kaybettik. UÇAN PARALAR Futbolda zaferlere susayan halkımız önceki akşam televizyonun karşısına büyük bir umutla oturdu. Karşımızda yıllar yılı averaj takımı olarak bilinen Lüksemburg Milli Takımı vardı. 630 bin nüfuslu, bizim Ümraniye ilçesinden bile küçük bu ülkenin takımını çiğ çiğ yiyecek, gole olan açlığımızı giderecektik. Maç başladı. Adamlar ilk golü attı. Tesadüf dedik. Biz attık. Onlar attı. Sonunda 3-3 beraberliği zor kurtardık. Açıkça, onlar futbolu bizden iyi biliyor bizden iyi oynuyorlardı. Beraberliği hak etmemiştik. Peki,i bu seviyeye nasıl indik? Spor yazarı Atilla Türker’in “Futbolun Arka Bahçesi” adlı kitabı var raflarda. Enfes bir çalışma. Orada transfer sezonunda uçan paralar, dönen dolaplar, sergilenen entrikalar anlatılıyor. Yıl 2015, şubat ayı... Galatasaray Kulübü Divan Kurulu toplantısı... Kürsüye çıkan Külüp Başkanı, saygın isim Duygun Yarsuvat bir önceki yönetimi anlatıyor: “Galatasaray’ın malı deniz, yemeyen domuz, düşüncesiyle hareket etmişler.” Bir yönetici, “9 milyona mal olacak üç futbolcuya -Bruma, Telles, Sercan- 22 milyon euro verildi, 13 milyon komisyoncuların cebine gitti” diyor. Ne adı geçen önceki başkan bu iddiaya yanıt veriyor, ne kulüp, ne Federasyon  ne Maliye soruşturma başlatıyor. Sözünü ettiğimiz kitapta buna benzer pek çok örnek yer alıyor. Menajerlere genelde yüzde 10 komisyon veriliyor. Bizim futbolda bu oran yüzde 20’lere çıkıyor. Geri kalan yüzde 10 nereye gidiyorsa... Lüksemburg’un seviyesine düşmek kolay değildi. Bunu başarmak için çok çalışmışız! ARITMA Gazetelerde yine Ergene Nehri’nin kirliliği tartışılıyor. Ergene çevredeki fabrikaların atıkları yüzünden dünyanın en kirli nehirleri arasında yer alır. Bir türlü temizlenemez! Yıl 1999... Eleştirilerimiz üzerine Çorlu’da Zorlu Linen tekstil fabrikasını gezmeye davet edildik. Gittik gördük. Fabrika 1.5 milyon mark sarfıyla bir arıtma tesisi kurmuştu. Bir akvaryum yapmışlar, atık su akvaryumdan geçiyor, içinde balıklar yüzüyordu. Suyun kirli olmadığı hem renginden hem balıkların neşesinden anlaşılıyordu. Neymiş şirketin zoru derseniz... İsveçli firmalar arıtma tesisi kurulmadığı takdirde ithalat yapmayacaklarını bildirmişler. Bunun üzerine şirket masrafa girmiş, arıtma tesisi yaptırmış. Öteki fabrikalar ise kirli üretime aynen devam ediyordu Ezcümle: Ülkemizi İsveçliler kadar düşünemedik.",https://www.milliyet.com.tr/yazarlar/melih-asik/nukleer-hedef-6829981
Melih Aşık,İSTANBUL,04 Ekim 2022,"Cumartesi günü Cihangir’e, Ali Sirmen dostumu ziyarete gittim. Orada birkaç arkadaş eski günleri yâd ettik. Akşam vakti Kadıköy’e döneceğim. Tabii taksi bulmak mümkün değil. Cihangir’in merdivenlerinden aşağı inmekten başka çare yok. Dimdik merdivenlerden Meclisi Mebusan Caddesi’ne kadar indik. Ben inerken bazı insanlar da oflaya puflaya yukarı tırmanmaya çalışıyordu. O arada aklıma geldi. Cihangir ile Fındıklı arasına neden   bir finiküler yapılmasın? Dahası, bugüne dek neden yapılmamış? İmamoğlu bugün yapsa ne çok hayır dua alırdı. Caddeye indik. Kabataş tabii her zamanki gibi kaos idi. Metro inşaatı yüzünden meydan felç durumda. Felcin bir sebebi de oradaki benzin istasyonu. Belediye yönetimleri yıllarca geldi gitti, hiçbirinin gücü o istasyonu kaldırmaya yetmedi. Belli ki arkası belediyeden daha güçlü. Beşiktaş’ta motor iskelesine geldik. Giriş turnikesinin yanındaki büfe kaldırımı tamamen işgal etmiş, motor bekleyenler yola taşmıştı. O büfenin kaldırım işgalini önlemeye de belediyenin gücü yetmiyordu anlaşılan! Kadıköy’e geldik. Motordan yüzlerce kişi indi. Gençler akın akın Moda’ya gidiyor. Sebebi mi? İstanbul’un muhafazakâr ilçelerinde bira veya kahve içecek yer yok. Olsa da kız erkek birlikte giremiyor. Kızlar rahatça gezemiyor. Gençler özgürlüğün tadına varmak için Kadıköy’e, Moda’ya koşuyor. Ve doğal olarak Kadıköy’de de taksi bulamıyor, tabana kuvvet yürüyerek tırmanıyorsunuz yokuşu. Çözüm mü? Var tabii… Cumartesi pazar evden hiç çıkmayacaksınız! ÖLÜMCÜL FUTBOL Endonezya liginde Persebaya-Arema maçında çıkan olaylarda 125 kişinin öldüğü, 350’den fazla insanın yaralandığı açıklandı. Ölümlerin, sahaya giren taraftara polisin gaz sıkması sonucu çıkan panikte meydana geldiği açıklandı. Kimi ölüm ve yaralanmalar da tribünlerden dışarı kaçmak isteyen seyircilerin birbirini ezmesi sonucu meydana gelmişti. Bizim lig maçlarını izliyor musunuz? UEFA kurallarına göre tribünlerde merdivenlerin boş bırakılması gerekir ki bir panik anında seyirciler kolayca kaçabilsin. Bu kural artık uygulanmıyor. Tribünler, merdivenler dâhil, iğne atsan yere düşmeyecek şekilde lebalep dolu. Demek ki numaralı yanında çok sayıda numarasız bilet de satılıyor. Endonezya’daki feci olay acaba uyuyan yöneticileri uyandırır mı? Üç beş fazla bilet satmak için binlerce insanın hayatının tehlikeye atıldığını fark ederler mi? DERBİ Beşiktaş-Fenerbahçe derbi maçını izledik. Her iki kulüp bu yıl transfere yine milyonlar harcadı Beşiktaş’ın 8 futbolcusu İngiltere birinci liginden geldi. Sahada bir İngiliz takımının olması gerekirdi. Oysa her iki takım ikinci lig düzeyinde futbol ortaya koydular. Bir gün önce de Galatasaray aynen öyle. Neden? Çünkü sahadakiler Avrupa takımlarının “Bizim işimize yaramaz” diye gözden çıkardığı oyunculardı. Bir zamanlar ünlü de olsalar artık “inişe” geçmiş futbolculardı. Biz onların mazideki ünlerini satın alıyoruz. Bu alışverişten kârlı çıkan mı? Tabii ki komisyonları götürenler oluyor. BOŞBOĞAZ E. Gen. Nejat Eslen uyarıyor: - Televizyon-larda Türk-Yunan gerginliğiyle ilgili tartışmalar devam etmekte ve özellikle belli bir merkezden yönlendirildiğini düşündüğüm asker kökenli kişiler savaş kışkırtıcılığı yapmaktadır. Bu konuda şu sorulara cevaplar aramak gerekir: - Bu savaş mümkün müdür? - Türk-Yunan savaşı gerçekleşirse, hangi şartlar oluştuğunda veya ne elde ettiğinde Türkiye bu savaşta başarılı olacaktır? - Bu savaşın Türkiye’ye maliyeti ne olacaktır? - Ekranda desteksiz atışlar yapanlar Yunanistan’ın Ege adalarındaki silah yığınağını biraz daha artırmasına gerekçe hazırladıklarının farkında mıdırlar? MİNOSET Geçmişte entelektüeller sık sık halkın anlamadığı terimler kullanırdı ki entel oldukları anlaşılsın! Halkın anlamadığı terimler kullanan kişilerin daha çok saygı gördüğü şeklinde bir düşünce de vardı. Bu âdet siyasete de taşınmıştı. Söylenti odur ki… DP milletvekilleri kimi mitinglerde filozof adı niyetine yabancı ilaç adlarını kullanırmış. Mesela... - Filozof Minoset der ki... - Filozof Appranax diyor ki... - Coraspin’e göre... - Optalidon’un ünlü sözüdür... Saf köylü neler çekti entellerin elinden... MACRON Paris’teki dostumuz Prof. Şehmus Güzel, Fransa Cumhurbaşkanı Macron’la ilgili olarak Ukrayna  ve Rusya’da uydurulan sözcükleri göndermiş. Macron, malum, Vladimir Putin’i yerli yersiz arıyor. Putin bazen telefona çıkmasa da Macron aramaya devam ediyor. İşte böyle ısrarla arayan hatta taciz edenlere Ruslar: - Macronlaşma, diye sitem ediyorlarmış. Ukraynalılar ise çok konuşan ama bir şey yapmayana aynı sıfatı yakıştırıyorlarmış. Rus ve Ukrayna dilinde türeyen bir sözcük de “Macroniti” imiş. Bu sözcük de olaylar karşısında çok ciddi yüz ifadesi takınan ama hiçbir şey yapmayanlar için kullanılıyormuş!",https://www.milliyet.com.tr/yazarlar/melih-asik/istanbul-6835125
Melih Aşık,‘Noter değiliz’,29 Eylül 2022,"Bir yanda Kemal Kılıçdaroğlu’nun adaylık ilanı. Öte yanda diğer partilerin çekingen ve tereddütlü duruşları. 6’lı Masa gittikçe daha gizemli hale geliyor. Bakınız, İYP lideri Meral Akşener, Habertürk’te yayımlanan son röportajında Kemal Bey’in kendi adaylığı zorlaması konusunda ne diyor: - Kemal Bey dedi ki ‘Bu 6’lı Masa Cumhurbaşkanı adayını tespit edecek’. Bu masaya bu görevi verip, kendini bağlayan Sayın Kılıçdaroğlu’dur. O masanın bir noter olma görevi yok.” Cümleleri açarsak, Meral Hanım der ki: - Kemal Bey kendisini aday ilan edebilir. Ancak 6’lı Masa noter değil. Kemal Bey’in adaylığını tasdik etme mecburiyetimiz yok. Başka biri de aday olabilir. Akşener bu arada seçilecek adayla ilgili şartını “kazanacak bir aday” olarak açıklıyor ve böylece Kemal Bey’i kazanacak bir aday olarak görmediğini ihsas ediyor. Bizim merakımız mı? 6’lı Masa isim kararını hangi yöntemle verecek? Bugüne dek bu açıklanmış değil. Açık oylama mı yapılacak? Gizli oy mu? İki aday bir ismi, iki aday başka ismi, iki aday daha başka ismi aday gösterdi diyelim...  Tek adaya nasıl varılacak? Karar oylamasında yüzde 25 oya sahip CHP ve yüzde 15 oya sahip İyi Parti ile yüzde 1-2 oya sahip küçük partilerin oyları eşit mi sayılacak? Bu haftaki toplantıda DEVA ve Gelecek Partisi’nin yeni cumhurbaşkanının kararlarına katılma talepleri de görüşülecek. Kemal Bey ve Meral Hanım, Babacan ve Davutoğlu’nun bu talebini acaba nasıl karşılayacak? Son soru: İyi Parti ile ittifak kurarak diğer partileri peşine takabilecek olan Kemal Bey kendini bu 6’lı Masa cenderesine neden soktu? Bu model kimin fikriydi? GORDON Kitabı Ahmet Şerif İzgören yazmış. 2012 yılında yayımlanmış. “İş Hayatı Futboldan Ne Öğrenir?” adlı bu kitabın içinde futbol yaşamından çizgiler ve hatıralar yer alıyor. Okuyoruz: Gordon Milne Beşiktaş’ın başına gelir ilk antrenmanda oyunculara sözü şu olur: - Benim oyuncum hakeme itiraz etmeyecek ve yalan yere sakat numarası yapmayacak. Oyuncular işlerine odaklanır. Beş yılda üç şampiyonluk, iki ikincilik ile tarihin en başarılı yılları yaşanır. Oyuncular sonraki yıllarda da antrenör ve spor yazarı olarak çok başarı olurlar. Zaten ne demiş Atatürk: “Ben sporcunun zeki, çevik ve ahlaklı olanını severim.” Spor temiz, dürüst ve yüce bir ruhla yapılır. Uzun vadeli başarı ancak böyle gelir. Tabii ahlaklı spor seyircinin de katkısıyla gerçekleşir. Milli maçlarda rakip takımın milli marşını ıslıklamayı marifet sanan, maç kazanmak için her türlü üçkâğıtçılığı mubah sayan bir seyirci ile spor ileri gitmez. BÜLBÜL Konuşkan kişi birden susunca, “Dut yemiş bülbül gibi sustu” deriz. Dut yiyen bülbül neden susar? Ya da bülbülün dut yediği için sustuğu doğru mudur? Konu üzerinde tartışma başlayınca Facebook’ta İstanbul Üniversitesi Zooloji Anabilim Dalı Başkanı Prof. Osman Murathanoğlu’nun açıklaması yer aldı.. Dedi ki hoca: “Erkek bülbül mayıs ayında çiftleşmek için öter. Bir süre sonra kendine eş bulur ve ötmeyi keser. Tam o sırada da dut ağaçları meyve verir. Halk bülbülün susmasını duta bağlar ama yanlıştır. İkisi arasında bir neden-sonuç ilişkisi yoktur. Bülbülün ötmesi ve susması çiftleşmeyle ilgilidir.” Bu bilgi ne işimize mi yarayacak? Tabii ki bülbülleri daha iyi anlamamıza yarayacak! VAHDETTİN Gazeteci ve tarihçi Murat Bardakçı geçenlerde televizyonda “Padişah Vahdettin hain miydi?” sorusunu tartışırken: - İngiliz gemisine binip gitmesi yanlıştı ama Vahdettin hain değildi, diye konuştu. Bardakçı, Hürriyet’te 12 Mayıs 1996 tarihli yazısında Vahdettin’in hatıralarından birkaç paragrafı aktarmıştı. Şu bölüm de Vahdettin’in hatıra defterinden: “Dört sene süren Dünya Savaşı’ndan sonra bütün musibetlere göğüs germek zorunda kaldım. Devlet tehlikede ve İstanbul sallantıda idi. Şahsen müstakil bir siyasetim yoktu ama kurtuluşum için babam Abdülmecit Han’dan miras aldığım itilaf devletlerine (galiplere) yakınlık politikasını İngilizlerin zıddına hareket etmemek ve Fransızlarla İngilizleri gücendirmemek şeklinde uyuşmacı bir siyaseti seçmiştim. Böylelikle anlaşma olmasa bile hiç olmazsa husumetlerini şiddet ve nefretlerini azaltmaya çalışıyordum...” Hain kime derler? Düşmanla iş birliği yapana. Peki, düşmanın zıddına gitmemek, onu gücendirmemek için uyuşmacı siyaset gütmek iş birliği midir, değil midir? Takdir okurun...",https://www.milliyet.com.tr/yazarlar/melih-asik/noter-degiliz-6832559
Melih Aşık,DİL BAYRAMI,27 Eylül 2022,"26 Eylül’de Dil Bayramı’nı kutlarken geçmişten anılar... Atatürk’ün Avrupa’ya öğrenime gönderdiği ilk gençler arasında yer alan Prof. Sadi Irmak genç ve parlak bir öğretim üyesidir. Atatürk onu zaman zaman Florya’da kara tahta önünde yapılan dil çalışmalarına davet eder. Irmak anlatıyor: “Atatürk bir gün ‘Kalk bakalım tahtaya genç profesör’ dedi. Kara tahta başına vardığımda bana üç sözcük yazdırdı. “Su, tuz, deniz”. Şimdi bu üç sözcükle Türkçede, Fransızcada, Almancada kaç cümle yapılabilir? Aklıma gelen cümleleri sıralamaya başladım: 1. Denizin suyu tuzludur 2. Suyu denizin tuzludur 3. Tuzludur denizin suyu 4. Suyu tuzludur denizin 5. Denizin tuzludur suyu.” Almanca ve Fransızcada bu üç sözcükle ancak iki üç cümle yapılabilmektedir. Atatürk bu durumun Türkçenin lehine mi aleyhine mi olduğunu sorar. Sadi Irmak bunun bir tür nüans zenginliği olduğu düşüncesini dile getirir. Atatürk ardından “Milletlerarası anlaşmalar neden Fransızca yazılır?” diye sorar ve soruyu kendi yanıtlar: - Çünkü sözcüklerin cümle içindeki yeri sağlamdır. Atatürk daha sonra iki dize yazdırır: “Başlarında değerli liderler olan milletler mutludur. - Mutludur o milletler ki başlarında büyük liderler vardır.” Atatürk bu iki dize üzerinde tartışma açar. İki cümledeki vurgu farklıdır. Sadi Irmak’a göre, ikincisi yani devrik cümle,  yerinde kullanılırsa, Türkçeye bir anlam zenginliği getirmektedir. DOĞAN KUBAN Eşsiz bir düşünce ve kültür adamının, Doğan Kuban’ın birinci ölüm yıl dönümüydü 22 Eylül. Türkiye’nin dünü ve bugününü “Umutsuzluk Yakışmaz”, “Çağdaşlaşma Sancıları” ve “Gelecek” adlı kitaplarında pek güzel anlatır Kuban. Bugün kitaplarından  dille ilgili birkaç tespitini aktaralım: “... Bir ülkeyi dili tanımlar; Fransa’yı Fransızca, Almanya’yı Almanca, Türkiye’yi de Türkçe yapmıştır. Marco Polo Anadolu’ya Turcomania derken Türkleri tanıdığı için değil, Türkçe (bu topraklarda) egemen olanların dili olduğu için öyle söylemiştir. Ortaçağ’dan beri Selçuklu Devleti ve Osmanlı Devleti’ne karşın bizi dünya Türkiye olarak biliyor. Ülke, o dili konuşan halkın egemen olduğu ülkedir. “… Türkçenin dini içerikli olmayan yazılı edebiyatı Orhun Anıtları ile başlar. 1071’de Yusuf Has Hacip’in Kutadgu Bilig  ile karşılaştırılabilecek İngiliz, Alman, Fransız, İspanyol, Rus yapıtı yoktur. Türkçe, Yunanca ve Latince dışında Avrupa’nın en eski dillerinden daha önce kimlik kazanmış bir dildir. Bu bir göçer toplum için olağanüstü tarihsel olgudur.” KOMET Gökkuşağından bir renk eksildi. Ressam Komet de sonsuzluğa uçtu. Asıl adı olan Gürkan Coşkun’u kullanmaz, herkes onu Komet olarak tanırdı. Kendine kuyruklu yıldız anlamında Komet adını yakıştırmıştı. Bir zamanlar nereye gitsek onu görürdük. Kâh Paris’te Café Flore’da, kâh Beyoğlu’nda Çiçek Bar’da, kâh bir resim sergisinde veya kokteylde... Çorumlu olmasıyla övünürdü. Bir Çorumlunun renkleri uçurarak Paris’in ünlü ressamları arasına girmesi gerçekten de övünülecek şeydi. Son resmi 1 milyon 600 bin liraya satılmıştı. Eserleri dünya müzelerine girmişti. Muzip adamdı. Geçen yıl açtığı sergiye “Resim Sergisi” adını koymuştu. Nedeni sorulduğunda “Karpuz sergisi olmadığını anlatmak için” dedi. 21 Eylül doğum yıl dönümüydü. 81’inci yaşını kutladıktan  birkaç gün sonra aramızdan ayrıldı. Son muzipliği bu oldu. FAROE 50 bin nüfuslu Faroe Adaları’na da yenilmeyi başardık sonunda. Yandınız! Artık hangi kanalı çevirseniz karşınıza aynı mevzu çıkacak. “Türk futbolu nasıl kurtulur?” Binlerce fikir binlerce çiçek gibi açacak! Herkes topa, pardon lafa girecek, herkes konuşacak. Biz de geri kalmayalım. Fikrimizi açıklayalım. Türk futbolunun kurtulması için öncelikle Maliye ve Federasyon’un kulüplerin hesaplarını takibe alması ve devlet desteğinin kesilmesi gerekir. Çünkü kulüp yönetimleri (hepsi değil ama çoğunluğu) sporu geliştirmek için değil zenginleşmek için oradadır. Yabancı transferleri üzerinden büyük komisyonlar alınmakta, kısa vadeli başarılarla gün kurtarılmakta, altyapılar ve yerli futbolcular ihmal edilmektedir. Bu kadarcık  tedbirle futbol düzelir mi? Hayır. Ama işe buradan başlamak şart. OTOPARK Benim yaşadığım Kadıköy’de okul bahçelerinde minyatür futbol sahaları, basket potaları vardı. Dersler bitince veya hafta sonları çocuklar o sahalara yayılır, spor yapardı. Şimdi bütün okul bahçeleri, ders zili çalar çalmaz otoparka dönüşüyor. Çocuklar için son oyun alanları da böylece ortadan kalkmış bulunuyor.",https://www.milliyet.com.tr/yazarlar/melih-asik/dil-bayrami-6831311
Melih Aşık,ELEKTRİK,01 Ekim 2022,"Artan enerji maliyetleri tüm dünyada olduğu gibi Türkiye’de de “enerji verimliliği”ni toplumun ana gündemi haline getirdi. Enerjiyi her zamankinden daha dikkatli kullanmamız gerekiyor Enerji ve Tabii Kaynaklar Bakanlığı enerji tasarrufu için bir dizi önlemi geçenlerde kamuoyuna açıkladı. “Evde, İşte, Yolda Enerji Verimliliği” kitapçığında yer alan önerilerin bir kısmı gerçek anlamda verimlilik çözümü iken, bir kısmı tebessüm yarattı. Örneğin: “Duş alırken banyoda kum saati bulundurmalı, duş süresi 4 dakikayı geçmemeli”, “Ütü bitmeden birkaç dakika önce prizden çekilerek kalan ısıdan faydalanılmalı”, “Pişirme sırasında tencere kapağı kapalı tutulmalı”, “Mümkünse masaüstü yerine dizüstü bilgisayar kullanılmalı”, “TV, radyo, vb. araçların ses düzeyi duyulabilecek seviyede olmalı, ses düzeyi düşük tutulmalı” gibi önerilerin yaratacağı tasarrufun devede kulak kalacağı ifade edildi. Peki ne yapmalı? Elektrik Mühendisleri Odası’nın önerileri: *Öncelikli olarak enerji üretimi, iletimi ve dağıtımında verimliliğin sağlanması gerekir. *Enerji üretimde santralların iç kayıplarından başlayarak, dağıtım ve iletimde yaşanan kayıp ve kaçak sorunlarına çözüm üretilmesi gerekir. *Özel sektörün işlettiği santrallarda verimlilik çözümlerini zorunlu tutmak, dağıtım şirketlerine kayıp ve kaçak oranlarını düşürmek için yatırım yapmaya zorlamak gerekir. LAMBRİ ABD’de tanınmış bir vatandaşımız önemli bir toplantıda konuşuyor: “Hepimiz Kıbrıs’ta adalet istiyoruz. Bunun için Kıbrıs’ın neredeyse yarısını işgal eden Türk birliklerinin Ada’dan çekilmesini talep ediyoruz. Bu amaca varana kadar yılmadan çalışacağız.” Kim bu Rumların ağzıyla konuşan vatandaşımız diyeceksiniz. Bu vatandaşımız, İstanbul’daki Fener Rum Patrikhanesi tarafından ABD Rum Ortodoks Kilisesi Başpiskoposluğu’na atanan, gelecekte de Patrikhane’nin başına gelmesi beklenen Elpidophoros Lambriniadis’tir. Müyesser Yıldız’ın blogundaki habere göre, Türk vatandaşı Papaz Lambri, her fırsatta Türkiye’yi aşağılayan konuşmalar yapıyor. Buna rağmen vatandaşlıktan çıkarılması gibi girişimler bir yana, ülkeye elini kolunu sallayarak girip çıkıyor. Kimseden ne rahatsızlık ifadesi ne eleştiri geliyor. Papaz Lambri o yüzden saldırıların dozunu artırdıkça artırıyor. VALİM Rahmetli Vali Ziya Çoker (1923-2014) “Seçilmişler Atanmışlar İnsanlar” başlıklı kitabında anlatır. Görevde bulunduğu vilayete bir bakan geldiğinde Vali Çoker ona kent içinde refakat etmekte ancak parti merkezine girmemekte, oraya gelindiğinde izin isteyerek makamına dönmektedir. Vali Çoker, bu ilkeyi Hasan Esat Işık’la birlikte bozar. 1974 yılında Milli Savunma Bakanlığı sırasında seçim bölgesi Bursa’ya gelen Hasan Esat Işık, Vali Ziya Çoker’e şu öneride bulunur: - Sayın Vali, ben bütün partilere ayrı ayrı gidip bayramlaşmak istiyorum, benimle birlikte gelir misiniz? Vali Çoker bu öneriyi olumlu bulur. O gün bütün partilere haber verilir. Ve öğleden sonra parti il merkezleri teker teker ziyaret edilerek bayramlaşılır. Vali Bey anılarında noktayı şöyle koymaktadır: “Beni üzen nokta, bu çeşit partiler üstü davranışın 34 yıllık yönetim yaşamımda tek oluşudur.” SERGEN GELSİN! Milli Takım 50 bin nüfuslu Faroe Adaları karşında bozguna uğrayınca spor medyasından çözüm: - Antrenör Kuntz gitsin, Sergen gelsin. Sanki Sergen’in elinde sihirli değnek var. Geçiniz böyle çözümleri. Bakınız, bendeniz Kadıköy’de yaşıyorum. İlçe nüfusu 500 bin kişi. Faroe Adaları’nın 10 katı büyüklüğünde. Bu ilçede çocuk ve gençlerin futbol oynayabileceği tek boş arsa yoktur. Okul bahçelerinde minyatür saha futbol oynardı çocuklar. Bütün okul bahçeleri otopark oldu. İlçede sadece Fenerbahçe Kulübü’nün birkaç antrenman sahası var. Oraya da sadece kulübün spor okullarına kayıtlı, çok sınırlı sayıda genç girebilir. Diğer ilçelerde durum aşağı yukarı aynıdır. Çocuklar nerede futbol oynayacak da kendini geliştirecek? Pek dikkati çekmedi. Milli Takım Lüksemburg ile 3-3 berabere kalırken, Ümit Milli Takım da aynı ülke gençleriyle 4-4 berabere kaldı. Yani altyapı da üstyapıdan farklı değil. Milli Takım’a bakınız. Oyuncuların çoğu ya Avrupa altyapısından geliyor ya da orada oynayarak kendini geliştiriyor. Arpalık olmuş kulüpler futbolcu üretmez, sadece yönetici rolündeki bazı açıkgözleri zengin eder. SAFSATA Genç bir yazar arkadaş şöyle bir cümle kullanmış yazısında: “Bunlar safsata yani boş laf” Doğru değil. Safsata çoğu sanıldığı gibi boş laf değildir. “Doğru gibi görünen eğri düşüncelere” bu ad verilir. Safsata boş değil yanıltıcı sözdür.",https://www.milliyet.com.tr/yazarlar/melih-asik/elektrik-6833655
Melih Aşık,NATO’DA İLK,20 Eylül 2022,"ABD çarpıcı bir kararla, Güney Kıbrıs’a uyguladığı silah ambargosunu bir yıllığına kaldırıyor. Rumların çevrede tehdit olarak değerlendirdiği Türkiye’den başka hiçbir ülke yoktur. En sık tekrarladığı talep ise Türk askerinin Kıbrıs’tan çekilmesidir. ABD’nin silah ambargosunu kaldırması bizatihi Türk ordusuna karşı bir harekettir. NATO tarihinde rastlanmayan bir olayla karşı karşıyayız. ABD, NATO üyesi olmayan bir devletçiği NATO üyesi bir ülkeye karşı silahlandırıyor. ABD yakın zamana kadar Yunanistan ile Türkiye arasında bir denge gözetirdi. Örneğin, silah satışlarında Türkiye’nin lehine 10’a 7 dengesine özen gösterirdi. Bu denge politikası tersine dönmüş durumda. ABD’nin Türkiye’ye karşı düşmanca hareket ettiği görüşü bütün görüntülere rağmen kabul edilememişti. Son gelişmeler bu konuda açık fikir veriyor. Yunanistan’da üsler kuran, Girit’teki S-300’lerin kullanılmasına yeşil ışık yakan, Türkiye’ye vermediği F-35’leri Yunanistan’a veren ABD’nin taraflardan birini diğerine karşı silahla desteklediği artık genel kanaattir. ABD’nin zaman zaman dile getirdiği bir projesi var; İsrail ve Güney Kıbrıs’ı NATO üyesi yapmak. Bu arada Türkiye’yi bezdirerek NATO’dan çekilmeye zorlamak.  Özetle, Türkiye’yi gözden çıkarmış gibi davranıyorlar. JAPONYA Bundan 132 yıl önce Sultan 2. Abdülhamid’in emriyle Japonya’ya giden Ertuğrul fırkateyni dönüşte fırtınaya yakalanıp battı. Tam 587 şehit verdik. Bu şehitlerimiz için İstanbul Beşiktaş’taki Barbaros Hayrettin Paşa Anıtı önünde 16 Eylül’de tören yapıldı. Ertuğrul fırkateyni, 2. Abdülhamid’den Japon İmparatoru Meiji’ye hediye götürmüştü. Üç ay sonra Japon Deniz Kuvvetleri’nin tayfun uyarısına rağmen, Yokohama Limanı’ndan ayrıldı. Kuşimoto açıklarında tayfuna yakalanan fırkateyn, 16 Eylül 1890’da kayalara çarparak battı. Kazadan sadece 69 denizci kurtuldu. Kazanın yaşandığı Kuşimoto’da 1891’de şehitler için dikilen anıt önünde her yıl anma törenleri yapılıyor. Türk-Japon dostluğu bu kazayla başlar. Pek bilinmez ama... Japonya’nın benzer ülkelerden farklı olarak Türk vatandaşlarına vize uygulamaması bu acı anılar üzerine kurulu dostluğa bağlanır. MEHSA İran’ın Ahlak Polisi saçını kurallara göre örtmediği gerekçesiyle sokakta çevirdiği Mehsa Emini (22) adlı genç kadını tokatladı, direnmesi üzerine karakola götürdü, gördüğü işkence sonucu genç kadının oradan ancak cesedi çıktı. Olay bütün dünyada tepkiyle karşılandı. Alanya’daki İranlılar da bu katliamı ve İran rejimini protesto ettiler. Nerede mi? Atatürk anıtının önünde. “VURURUM AMA...” Eski Başbakan Adnan Menderes’in ölüm yıl dönümü olan 17 Eylül’de CHP lideri Kemal Kılıçdaroğlu ve Belediye Başkanı Ekrem İmamoğlu tarafından da mezarı başında törenle anılması dikkati çekti. Kılıçdaroğlu daha sonra da Turgut Özal’ın mezarını ziyaret ederek kabrine çiçek koydu. Menderes ve Özal’a siyasi partiler özellikle seçim öncelerinde sahip çıkıyorlar. CHP’nin gösterdiği ilginin ise farklı bir anlamı var. Çünkü 50-60 arasında demokrasi bir CHP-DP kavgası şeklinde sürmüş, CHP’nin uğradığı saldırılar  akıl almaz boyutlara ulaşmıştır. Örnek... 1959 yılında İsmet İnönü Uşak’a geldiğinde Vali İlhan Engin her türlü toplantıyı yasaklamış, İnönü’nün her hareketine engel olmaya başlamıştır. Uşak gezisi İnönü’nün kafasının taşla yarılmasına kadar varmıştır. Ancak daha öncesi de vardır. İnönü, toplantılar yasaklanınca, Kurtuluş Savaşı sırasında Mustafa Kemal’e Yunan General Trikopis’in kılıcını takdim ettiği evi ziyaret etmek istemiş, Vali Engin, Emniyet Müdürü Adnan Çakmak’ın mahkeme ifadesine göre ona, “İnönü’yü bırakmayacaksınız, icap ederse vuracaksınız” diye emir vermiştir. Yine mahkeme ifadelerine göre, sonrası şöyledir: “Vali, Adnan Çakmak’ın emri yerine getirmediğini görünce şoförü Nurettin Erkal’a: - Sen İnönü’yü vurur musun? - Vururum ama silahım yok. Vali bunun üzerine şoförün yanında oturan jandarma erinin silahını alır, şoföre verir. Şoför kalabalığa karışınca jandarma eri gizlice komutanı Binbaşı Ali Kurmay’ı bulur, durumu anlatır. Ali Kurmay, kalabalık arasında şoförü bularak tabancayı elinden alır. Büyük bir olay önlenir.” Vali İlhan Engin sonradan bu iddiayı reddetmiştir. Ancak tanık ifadeleri zapta geçmiştir. Sözün kısası: Başbakan Menderes’in asılarak idamı ne kadar büyük yanlış ve dram ise o döneme demokrasi adını vermek de o kadar yanlıştı. (KİTAP: Turan Akıncı, Demokrat     Parti, s. 311) HAKEM Türkiye’de en zor meslek hangisidir? Bendenizin kesin cevabı: Futbol hakemliği. *Tribünde 50 bin taraftar sizden ikram ve kıyakçılık bekler. Çünkü umutlar sizin penaltı yaratma gücünüze bağlanmıştır. *Rakip takım yenilirse, kuşkunuz olmasın, kabahati hemen sizin üzerinize atacaktır. *Kulüp başkanları ve antrenörler kendi başarısızlıklarını üzerinize yıkacaktır. *Futbol yorumcuları futboldan anladıklarını ispat için üzerinize saldıracaktır. *22 futbolcu sarı kart göstermeniz için kendini en ufak  tekmede ağır yaralı gibi yere atarken, siz kart gösterince zıpkın gibi ayağa kalkarak oyuna devam edecektir. *Herkes yalan söyleyecek ama sonunda hep bir ağızdan sizi sahtekâr ya da beceriksiz ilan ederek topa tutacaktır. *Hakem, kendisinden adalet beklenen ama adil olursa kimseye yaranamayan talihsiz bir vatan evladıdır.",https://www.milliyet.com.tr/yazarlar/melih-asik/natoda-ilk-6827675
Melih Aşık,İZMİR’DEN SONRA,10 Eylül 2022,"İzmir’in kurtuluşunun 100. yılı kutlanıyor. 100 yıl önce... Kurtuluşu izleyen haftalarda bir gurup gazeteci Ege’de Yunan ordusunun yakıp yıktığı köy ve kasabaları gezerler. Her taraf yangın yeridir. Taş taş üstünde kalmamıştır. 3.5 yıl süren işgal sırasında akıl almaz cinayetler, tecavüzler, işkenceler, eziyetler uygulanmıştır. Falih Rıfkı Atay Uşak’ta halktan dinlediklerini kaleme anlatıyor: - Hepimiz evlerimize kapandıktı... Yunanlılar birkaç dinsiz bulmuşlar. Bu herifler birkaç defa: “Dışarı çıkın, bizimkiler geldi” diye bağırdılar. Hepimiz sokaklara döküldük. Yunanlılar: “Vay! Demek Türkler geldiği vakit böyle sevineceksiniz ha!” diye çoluk çocuk ellerine ne geçirdilerse süngülediler, kimilerini de bacaklarından tutup bu yangın yerinde ateşe attılar. Bütün bu mezalime rağmen Türkiye, Cumhuriyet’ten sonra Atina’ya dostluk elini uzatmış, Balkan Paktı kurulmuş, Başbakan Venizelos da karşılık olarak 1934 yılında Atatürk’ü Nobel Barış Ödülü’ne aday teklif etmiştir. Bugün o dostluk havasının yerinde yeller esiyor. İki ülke özellikle NATO’ya girdikten sonra amansız bir silah yarışına girişti. Bu yarışı hem ABD hem iki ülkenin politikacıları, iç siyasette puan toplamak adına körükledi. Bugünlere gelindi. Şair Bülent Ecevit ne güzel anlatır iki halkın dostluğunu: “Sıla derdine düşünce anlarsın/ Yunanlıyla kardeş olduğunu/ bir Rum şarkısı duyunca gör/ gurbet elde İstanbul çocuğunu Türkçenin ferah gönlünce küfretmişiz/ olmuşuz kanlı bıçaklı/ yine de bir sevgidir içimizde/ böyle barış günlerinde saklı/ Aramızda bir mavi büyü/ bir sıcak deniz/ kıyılarında birbirinden güzel/ iki milletiz FİNDUK Fındık piyasası açılırken... Bu piyasada tekel konumunda olan İtalyan şirketi Ferrero’yu önce CHP lideri Kemal Kılıçdaroğlu, ardından Ziraat Odaları Birliği Başkanı Şemsi Bayraktar sert şekilde eleştirdiler. Bazı AKP’li yerel yöneticiler de eleştirilere katıldılar. Fındık taban fiyatı devlet tarafından 54 lira olarak açıklandı. Ferrero ise 48 lira fiyat açıkladı. İtalyan şirketinin açıkladığı rakam önemli çünkü piyasanın yüzde 65’ine onlar hâkim. TZOB Başkanı Şemsi Bayraktar, Ferrero hakkında Rekabet Kurulu’na şikâyette de bulundu. İtalyan şirket çeşitli satın almalar ve oyunlarla bu güce erişirken neden seyirci kalındı? Meslek odaları, fındık üreticisi, fındık ihracatçısı, özetle fındıktan ekmek yiyen kitleler neredeydi? ELIZABETH İLE Kraliçe 2. Elizabeth dünyadan ayrıldı. Emekli Büyükelçi Daryal Batıbay, Kraliçe ile ilgili bir anısını aktarıyor Facebook sayfasında. Yıl 1971... Dışişleri Bakanlığı’na giren Mülkiyeli arkadaşımız Daryal Batıbay, Bakan Osman Olcay’ın özel kaleminde görevlendirilmiştir. Bir gün Osman Bey Daryal’ı çağırıyor, “Sana bir görev vereceğim, yaşadıkça aklından çıkmayacak” diyor.  Resmi ziyaret için Ankara’ya gelecek olan Kraliçe Elizabeth, İsmet İnönü ile de görüşmek istemektedir. Bu görüşmede sadece bir tercüman bulunacaktır. Batıbay’a bu tercümanlık görevi verilir. Daryal, Pembe Köşk’e giderek İsmet Paşa ile buluşur, birlikte Kraliçe’nin kaldığı Camlı Köşk’e yollanırlar. Kraliçe görüşmede İsmet Paşa’nın İkinci Dünya Savaşı’ndaki barışçı tavrını ve demokrasiye geçiş çabalarını över. İltifat eder. İsmet Paşa da karşı iltifatta bulunur. Batıbay anlatıyor: - Sohbet sırasında öndeki sehpada bulunan çay servisini Kraliçe bizzat yaparak, İsmet Paşa’nın fincanına çay koydu. (Bana da dönerek, “Lütfen kendinize yardım ediniz” dedi). Bu jest, saray protokolünün dışına çıkarak, hükümdarın gösterdiği istisnai bir saygı işaretiydi. Görüşme bitiminde İnönü kapıya doğru geri geri yürümeye başlarken Kraliçe hızla ilerler ve onun koluna girer. Köşkün dış kapısına kadar Paşa’ya eşlik eder. Bu da Kraliçe açısından hanedan kurallarının dışına çıkan çok istisnai bir jesttir. TİYATRO Kültür ve Turizm Bakanı Mehmet Nuri Ersoy, CHP’li Ömer Fethi Gürer’in sorusunu yanıtlarken Türkiye’deki sinema ve tiyatrolar hakkında bilgi veriyor. Bakan’ın verdiği bilgiye göre ülke genelinde aktif olan sinema sayısı 396, 23 ilde Devlet Tiyatroları bünyesinde bulunan tiyatro sahnesi ise yalnızca 54’tür. Ülke çapında 608 özel tiyatro sahnesi vardır ama bunların 105’i aktiftir. Tiyatro seyircisi bütün dünyada azalıyor ama tiyatro bir kültür ve sanat olarak varlığını sürdürüyor. Sinema ve televizyonun gelişmesi tiyatroyu ortadan kaldırmıyor. Türkiye’de ise illerin yarısından çoğunda tiyatro bulunmuyor. Cumhuriyet döneminde her ilde halkevi bulunuyor, bu mekânlarda hem gençler tiyatro eğitimi görüyor hem oyunlar sahneleniyordu. Çankırı gibi illerde opera sahnelenmesi için salona orkestra çukuru bile açılmıştı.",https://www.milliyet.com.tr/yazarlar/melih-asik/izmirden-sonra-6822224
Melih Aşık,Panoramik İstanbul,17 Eylül 2022,"İstanbul Büyükşehir Belediyesi’ne bir kültürel etkinlik önerisinde bulunmuştuk. Epey zaman oldu, ses seda çıkmadı. Neydi önerimiz... 1989 yılı sonunda Paris’te Muhteşem Süleyman Sergisi açılmıştı... Sergi için canla başla çalışanlardan biri (kaybı her zaman üzüntüyle anılan) Stefanos Yerasimos idi. Sergide bir “İstanbul Görüntüleri” bölümü de vardı. Yerasimos kendisiyle röportaj yapan Şehmus Güzel’e bu bölümü anlatıyor: “Burada özellikle üç tane İstanbul panoraması var. Biri Danimarkalı ressam Melchior Lorck tarafından 1559’da yerinde çizilen 11.5 metrelik Panorama of İstanbul. İkincisi, Paris Bibliothèque Nationale’da muhafaza edilen, 3 metrelik, tarihsiz (1556-1583 arası olmalı) panorama. Üçüncüsü ise Viyana Kütüphanesi’nden getirilen tarihsiz (1588-1590 arası) panoramadır. Bunların yanında bugüne dek hiçbir yerde sergilenmemiş, Dresden Kütüphanesi’nden getirilen, toplam uzunluğu 15 metreyi geçen ve İstanbul saray hayatını anlatan, 1573-1578 tarihli eser de var.” Bu heyecan verici, 3 metrelik, 11 metrelik, 15 metrelik panoramik resimlerden kimsenin haberi yoktur. Ancak yerleri artık belli. Bunlardan en az bir ikisinin getirilip bir süreliğine İstanbul’da sergilenmesi düşünülebilir. Bunun için uzun uğraşlar gerekebilir. Ama uğraşa da değer. Eğer kültür aşkınız gelir geçer değilse... ŞEMSİYE Buyurun size bir cumhurbaşkanı hikâyesi daha... Sonradan ünlü bir kadın doğum hastalıkları profesörü olan Naşid Erez 1916 yılında tıp öğrenimi için İsviçre’dedir. Bir gün... Bardaktan boşanırcasına yağan yağmur altında otobüs beklerken yanına yaklaşan yaşlı bir adam: - Evladım sırılsıklam olmuşsun, diyerek şemsiyesini onunla paylaşır. Gelen otobüse birlikte binerler. Naşid gider arka sıralardan birine oturur. Yanındaki kadın eğilip sorar: - Otobüse birlikte bindiğiniz adamı tanıdınız mı? - Tanımadım, der Naşid. - Bizim cumhurbaşkanımızdır. Bu gerçek öyküyü babası gibi ünlü bir kadın doğum uzmanı olan Selçuk Erez “Makriköy’e Dönüş” adlı kitabında anlatır. Siz gelin de yeni nesle bunları inandırın. ÇANKAYA Magazin ve dedikodu furyasına eski Anayasa Mahkemesi Başkanı Yekta Güngör Özden de katılmış… Ahmet Necdet Sezer’in nasıl cumhurbaşkanı olduğunu Sözcü’deki sütununda açıklamış! Diyor ki 15 Eylül yazısında: “Anayasa Mahkemesi başkanlığım sırasında Ecevit benden ilk kez çıkarılan bir yasanın iptal davası için ricada bulundu. Efendice olumsuz yanıtı vererek Kurulun kararı için hiçbir şey söylenemeyeceğini anlattım. Sanıyorum onun beklediği oyu Ahmet Necdet Sezer verdi ki cumhurbaşkanlığı adaylığını yaşama geçirdi.” Bu ifadeye göre Sezer hukuka aykırı bir talebi kabul ettiği için cumhurbaşkanı seçilmiş! Ne kanıt var Yekta Bey’in elinde ne tanık. “Sanıyorum” diyor sadece. Üzerine toz konmaması için hem görevi sırasında hem sonrasında yasa ve kurallara olağanüstü bir titizlikle uyum gösteren Ahmet Necdet Sezer hakkında “Sanıyorum” diyerek böylesine bir iddia ortaya atmak… Yekta Güngör beye yakıştı mı? Ayrıca Ecevit’e koltuk borcu olan bir cumhurbaşkanı göreve gelişinden birkaç ay sonra onun önüne Anayasa kitapçığını uzatır, köprüleri atar mıydı? ÖDÜL Dil Derneği Ömer Asım Aksoy Ödülü’nün 2022’de bir öykü kitabına verileceği duyurulmuştu. Ödüle katılım yoğun oldu. İnci Aral, Sadık Aslankara, Hidayet Karakuş, Mehmet Zaman Saçlıoğlu ve (aile adına) Sevgi Özel’den oluşan seçici kurul, ödülü Derya Sönmez’in “Sırça Kanatlar” (Sel Yayınevi) adlı yapıtına vermeyi oy birliğiyle kararlaştırdı. Uludağ Üniversitesi Tıp Fakültesi mezunu bir doktor olan Derya Sönmez’e ödülü 26 Nisan 2022’deki 90. Dil Bayramı’nda sunulacak. HADİSE Ünlü şarkıcı Hadise’nin dört ay önce evlendiği iş insanı Mehmet Dinçerler’den boşanmak için mahkemeye başvurduğunu gazetelerde okuduk. Haberde “Mehmet Dinçerler, boşanmak için Hadise’ye evlilik teklifinde taktığı 3 milyonluk yüzükle birlikte düğünde takılan tüm takıları istedi” deniyordu. Burada bir hukuk sorusu ortaya çıkıyor. Mahkeme bu yüzüğü ve diğer takıları Mehmet Bey’e iade eder mi? Hukuk Ombudsmanı Adnan Ekinci bu konudaki Yargıtay kararını anımsatıyor: Düğünde takılan ziynet eşyası ve paralar, hangi eşe takılırsa takılsın aksine bir anlaşma olmadığı takdirde kadına aittir. 3 milyonluk yüzük mü? Ekinci’ye göre o da nişanlılık statüsü içinde düşünülür ve hukuken Hadise’ye aittir. Hadise “Ben bu yüzüğü hak ettim vermiyorum” derse vermez SÖZ Emeklilik keyifli iştir. Yeter ki en az parayla en uzun vakit geçirmenin yolunu bir bulun. (Fransız sözü) EĞİLİM CHP Genel Başkan Yardımcısı Bülent Kuşoğlu demiş ki: - Aday altılı masanın en büyük partisinden olmalı, bu normal. Karşı çıkan yok. Kılıçdaroğlu’nun adaylığının masada reddedilmesi Türkiye için ne anlama gelir, bunun iyi değerlendirilmesi lazım. Çalışkan, dürüst, birikimli bir devlet adamı. Buna rağmen olmazsa, Alevi olduğu için reddedildi algısı yerleşecek. Bunu toplum da demokrasi de hazmedemez. Bu durumda karşı çıkarlarsa masa dağılır.” Böyle bir tehdide yönelmenin sebebi nedir? Yoksa Masa’nın bir başkasını aday seçme eğilimi mi var?",https://www.milliyet.com.tr/yazarlar/melih-asik/panoramik-istanbul-6826266
Melih Aşık,ATEŞLE OYNAMAK,22 Eylül 2022,"ABD’nin Dedeağaç’a silah yığınağını artırırken Güney Kıbrıs’a silah ambargosunu bir yıllığına kaldırması Türkiye’de çeşitli tepkilere neden oluyor. Emekli Büyükelçi Onur Öymen ilginç bir hatırlatmada bulunuyor: Bu karar Trump zamanında alındı. O zaman üzerinde durulmadı, ancak şimdi farkına varıldı. O zaman neden tepki gösterilmedi? Bilemem. Ben pek çok televizyon röportajında bu kararı eleştirdim. Ancak ne iktidardan ne muhalefetten ses çıkmadı. Dış politikayı izlemiyorlar. ABD neyin hazırlığında? Emekli Orgeneral Tuncer Kılıç diyor ki: Yüz yıl önce Yunanistan’ı Anadolu istilasına özendiren İngiltere’nin yerini yüz yıl sonra bugün ABD almış gibidir. ABD’nin Yunanistan’da 9 askeri üs kurması ve Dedeağaç’taki askeri varlığını tehlikeli biçimde büyütmesi hangi sonuçlara varabilir? Emekli Tuğgeneral Ali Er Cumhuriyet’te diyor ki: ABD kirli bir oyunun içine girdi. Türkiye ile Yunanistan’ı bir günlük de olsa bir sıcak çatışmanın içine sokmak için ABD’nin adım adım gittiğine ilişkin göstergeler var. Böyle bir şey yaşanırsa iki ülke de en az 20 yıl belini doğrultamaz. İpler gittikçe geriliyor. Ege’de nereden atıldığı belli olmayan ama iki ülkeden birinin gemisine isabet edecek bir füze bile iki ülkeyi aniden savaşa sokabilir. Sakin olmanın zamanıdır. Ne demiş büyükler: Ateşle oyun olmaz. İLHAMİ SOYSAL Milliyet yazarlarından sevgili ağabeyimiz İlhami Soysal’ın aramızdan ayrılışının 30’uncu yılındayız. İlhami Ağabey, 1992 yılı 20 Eylül’ünde elim bir kaza sonucu vefat etmişti. Cüssesi gibi cesareti de büyük, dürüst ve ilkeli bir gazeteciydi. Akşam gazetesinin Ankara temsilcisiyken yazdığı yazılardan ötürü Genelkurmay Başkanı Cemal Tural’ın adamları tarafından  güpegündüz kaçırılıp feci şekilde dövülmüştü. Yola aynen devam etti. 1972 yılında ise kontrgerilla elemanları tarafından Ziverbey Köşkü’nde 26 gün işkenceye uğradı.   Çok sigara içer, mereti ağzından düşmezdi. Ağabey bu kadar sigara içilir mi, diye çıkışanları gülerek: - İçime çekmiyorum merak etmeyin, diye savuştururdu. Ölümünden iki hafta önce Milliyet’in Bodrum’da düzenlediği gazete toplantısında birlikte olmuştuk. Sigara yine ağzındaydı. Üstelik birkaç hafta önce baypas ameliyatı geçirmişti. - Abi sigara senin ömründen yiyor, gibi uyarılara: - Ne kadar yaşayacağımız belli mi, gibisinden cevaplar vermişti. Ayrıldığımızın ertesi günü tatil için gittiği Ayvalık’tan ölüm haberi geldi. Hayattan ayrıldığında 60 yaşındaydı. Bu cesur, ilkeli ve dürüst gazeteciyi saygıyla anıyoruz. “Masonluk ve Masonlar”, “Kurtuluş Savaşında İşbirlikçiler”, “Dünyada ve Türkiye’de Rüşvet” adlı kitaplarını vakit  bulursanız okumanızı salık veriyoruz. MAZİDEN Bugünlerde adı ölüm yıl dönümü nedeniyle sıkça anılan eski başbakanlardan Adnan Menderes’le ilgili pek bilinmeyen bir bilgi... Adnan Menderes 1 Mayıs’ı işçi bayramı olarak kabul eden ilk başbakandır. 1960 yılı yaz aylarında Moskova’yı ziyaret edecek olan Menderes, o yıl 1 Mayıs’ta jest olarak “1 Mayıs İşçi Bayramı”nı kutlamıştır. Bu jest onun işçilere sempatisine değil Sovyetler Birliği’ne yakınlaşma çabasına bağlanır. Son yıllarında ABD’den beklediği ilgiyi göremeyen Menderes rotayı artık Moskova’ya çevirmiştir. Bu politika değişikliğinin onun devrilmesini hızlandırdığı söylenir. ÇETİN Gelecek Partisi lideri Ahmet Davutoğlu’nun 6’lı masa ortaklarına ne önerdiğini İsmail Saymaz Halk TV sitesinde yazdı: “Davutoğlu, liderlerin ya kendilerinin ya da tayin ettiklerini temsilcilerin Bakanlar Kurulu’na girmesi yoluyla ortak karar alınmasını öneriyor.” Ali Babacan’ın aynı görüşte olduğu belirtiliyor. Özetle... Dört küçük parti yeni cumhurbaşkanının ekibinde yer almak ve kararlara ortak olarak onu kontrol etmek istiyor. Bunun seçim öncesinde anlaşmaya bağlanmasını talep ediyorlar. Yeni cumhurbaşkanının iradesine ipotek anlamı da taşıyan böyle bir anlaşmanın uygulanma olasılığı var mı? Şimdi çetin bir problem var 6’lı Masa’da. BEYAZ Ünlü pastane Beyaz Fırın, Kadıköy Moda’da yeni bir şube açtı. Vitrinlerdeki nefis görünümlü pasta ve kurabiyelerin her biri etiketlenmiş: Milföy pasta 69 lira, Cheesecake 71 lira, San Sebastian 71 lira (hepsi dilim). Kaşarlı tost 68 lira. Bardak çay 18 lira. Cappucino kahve 45 lira. Aynı semtteki İnci, Elif, Eyfel gibi pastanelerde Milföy pasta 25 lira, bardak çay 10-12 lira, tost 23 lira. Bu fiyat farkına rağmen Beyaz Fırın dün civardaki tüm mekânlardan daha kalabalıktı. Okurumuz Ertan Kara’nın yorumu: - İnsanlarımız kendini önemli biri gibi hissedebilme açlığı çekmektedir. Pahalı mekânlara gidince kendini vasatın üstünde görebilmekte, zengin ve başarılı hissedebilmektedir. Bu tatmin arzusu onu bütçesinin üzerinde yerlere gitmeye veya pahalı markalar giymeye zorlamaktadır. Müşterilerin hepsi değil ama birçoğu bu yüzden oradadır.",https://www.milliyet.com.tr/yazarlar/melih-asik/atesle-oynamak-6828950
Melih Aşık,SOLO ŞARKILAR,13 Eylül 2022,"CHP Milletvekili Gürsel Tekin’in bir TV kanalında, “CHP iktidarında HDP’li bakan olabilir mi?” sorusuna “Olabilir” yanıtı vermesi günlerdir konuşuluyor. Orhan Bursalı Cumhuriyet’te yazdı. Stüdyoda program başlamadan önce sunucu, Tekin’e “Böyle bir soru sorabilir miyiz?” diye soruyor, Tekin de “Sorabilirsin”’ diyor. Yani... Soru bizzat kanal tarafından hazırlandığı gibi, Gürsel Tekin’in de vereceği cevap üzerinde düşünme vakti varmış. Tekin, güncelliği olmayan ve yetkisini aşan böyle bir soruyu, tuzağı da görerek, geçiştirebilirdi. Böyle yapmamış. Öte yandan, Millet İttifakı’nın ikinci büyük partisi olan İyi Parti’nin durup kalkıp “Biz HDP ile masaya oturmayız” tekrarı da bu melodramın ikinci perdesi. HDP, Meclis’in dördüncü büyük partisi. 6 milyon seçmeni var. Yarın bir koalisyon ihtimali doğarsa neden en azından masaya oturmasınlar? Ayrıca bu ısrarlı reddiyenin HDP seçmenini Millet İttifakı adayına oy vermekten caydıracağını hesap etmiyorlar mı? CHP’ye dönersek… Handikap, partinin bir programının olmamasında. Eğer olsaydı o programda Kürt sorununun tanımı da çözüm öngörüleri de yer alacak, Gürsel Tekin o programa uygun konuşacak, partisi ve ortaklarıyla ters düşmeyecekti. CHP belgelerinde “Kürt sorunu parlamento zemininde çözülecektir” cümlesi dışında bir görüş veya çözüm önerisi yoktur. Program olmayınca aynı parti içinde faklı görüşler oluşuyor, bir vekilin kişisel görüşü CHP’nin görüşü gibi algılanabiliyor. VADİ Sarıyer’de Vadi İstanbul adlı AVM’nin bir lokantasında pazar günü aileler çoluk çocuk neşe içinde yemeklerini yerken… Silahlar patlıyor. Bir panik, bir şok. Aileler birbirini ezerek kaçmaya çalışıyor. Pazar keyfi zehir oluyor. İnsanlar canlarını kurtardıklarına şükrediyor. Oysa... Kentteki hangi AVM’ye gitseniz kapısında hem çantalarınız X-ray cihazından geçirilerek kontrol ediliyor. Hem siz detektörden geçiyorsunuz. Normal şartlarda içeri tabanca sokmanız mümkün değil. Peki, nasıl olmuş da  tabanca sokmuşlar? Demek ki kapıdaki kontrol göstermelik. Demek ki istenirse kontrol deliniyor. Demek ki kontrole rağmen insanlar Allah’a emanet. ŞİRİNFLASYON Paris’teki dostumuz Prof. Şehmuz Güzel, Fransa’daki yüzde 8 enflasyondan yakınıyor mektubunda. Ancak şirinkflasyon burada enflasyondan da büyük tepki çekiyor, diye ekliyor… Adına bakmayın. Şirin tarafı olmayan bizim de yakından tanık olduğumuz bir açıkgözlük bu. Şirinkflasyon (shrinkflation) İngilizce bir sözcük. Küçültme anlamına geliyor. Konservede, reçelde, çikolatada, sütte, suda, kolada, pirinçte, cipste, peynirde her şeyde yapılıyor. Ürünün kutusu veya şişesinin şekli değişmiyor. Etiket aynı etiket. Ancak kap çaktırmadan küçültülüyor. İçindeki ürün 125 gramsa 115 grama düşürülüyor. Gramaj etiket üzerine küçücük yazıldığı için tüketici pek fark etmiyor. Tam tersine, ürüne epeydir zam gelmedi diye seviniyor. Ama gramaj eksildiği için kazığı da yiyor. KRALİÇE Hayattan ayrılan İngiltere Kraliçesi 2. Elizabeth’in 1971’de resmi ziyaret için geldiği Ankara’da İsmet İnönü ile görüşmesini ve bu görüşmede gösterdiği aşırı nezaketi yazmıştık. Eski Adalet Bakanı Hikmet Sami Türk, yazımız üzerine bir ek bilgi verdi. Kraliçe Elizabeth’in 1961 yılında da İran gezisi dönüşü Ankara’ya uğradığını ve Esenboğa’da Cumhurbaşkanı Cemal Gürsel ile bir saat görüştüğünü anımsatarak: - Kraliçe o görüşmede Adnan Menderes ve arkadaşlarının idam edilmemesi için temennilerini bildirmişti ama sonucu değiştiremedi, dedi. Adnan Menderes 1959 yılında İngiltere’yi ziyaret edecekken uçağı Londra yakınında düşmüş, 12 kişinin öldüğü uçaktan Menderes sağ kurtulmuş, Kraliçe Elizabeth kaza sonrasında Menderes’e geçmiş olsun diyen ilk İngiliz yetkili olmuştu KULÜP Güzide kulübümüz Galatasaray geçen yıl iki Romen futbolcu Cicaldau ve Morutan’a, resmi açıklamaya göre, 10 milyon euro (180 milyon TL) transfer ücreti ödedi. Komisyonlar, maaş ve masraflarla bu rakam 200 milyon liraya ulaştı. Bu futbolcuların bir özelliği yoktu. Onları oynatalım diye onlardan daha iyi oyuncular (örneğin Taylan, Fegouli, Emre’ler vs.) yedeğe alınıp küstürüldü. Takım ligde 13. oldu. Bu yıl Cicaldau ve Morutan’ı satmak istediler. Kimse para verip almadı. İki futbolcu maaşlarını ödeyecek iki kulüp bulunarak kiralandı. 200 milyon liranın sokağa atılmasına kimler sebep oldu? Bu transferler kimin fikriydi? Kimler sebeplendi? Bu harcamalar merak edilip araştırılıyor mu? Emeğiyle geçinen binlerce taraftarın yevmiyesinden artırıp aldığı maç bileti üzerinden kimler neler kazanıyor? Merak edilmiyor mu?",https://www.milliyet.com.tr/yazarlar/melih-asik/solo-sarkilar-6823722
Melih Aşık,MASANIN TASASI,08 Eylül 2022,"CHP milletvekili Gürsel Tekin’e TV 100’de katıldığı canlı yayında kritik bir soru geliyor: - İktidar olursanız HDP’ye bakanlık verecek misiniz? Gürsel Tekin: - Elbette, HDP’ye bakanlık verilebilir, her partiye verilebilir, diyor. Bu sözler hem İyi Parti hem iktidar çevrelerinde eleştiriye yol açıyor. Kemal Kılıçdaroğlu’na Gürsel Tekin’in “HDP’ye bakanlık verilebilir” sözlerine ne diyeceği soruluyor. Kemal Bey’in cevabı ilginç: “Hayır, yok böyle bir şey. Burada önemli olan 6 liderin Türkiye’nin sorunlarıyla ilgili karar alması ve kamuoyuna duyurması. Karar alınırken altı lider oturup karar alacağız.” Kemal Bey’in bu sözleri farklı soru işaretleri yaratıyor. Neden derseniz... Anayasa’nın 104’ünü maddesine göre... “Bakanları atama ve görevlerine son verme yetkisi Cumhurbaşkanı’na ait”tir. Bakanlar Cumhurbaşkanı’na karşı sorumludur. Öyle olunca Cumhurbaşkanı birlikte çalışacağı bakanları kendisi seçecektir. Burada 6’lı masaya düşen bir görev yoktur. Acaba Kemal Bey, (seçimden yaklaşık iki yıl sonra) parlamenter düzene geçildikten sonraki durumu mu tartışıyor? İyi ama... Parlamenter sisteme geçildiğinde 6’lı masa hâlâ görevde mi olacak? Kimin bakan olacağına karar verecek düzeyde bir üst organ görevi mi yapacak? 6’lı masa her şeyden önce şu konuları aydınlatmalı: Bu masanın görev ve yetkileri nelerdir? Seçimden önce ve seçimden sonra neleri tayin edecek? Hangi konularda karar verici olacak? Seçmen bunları bilmek isteyecektir. SULTAN YALILARI Ortaköy’deki Fehime Sultan ve Hatice Sultan yalıları gündemde. İstanbul Büyükşehir Belediyesi bu yalıların kendisine ait olduğunu savunurken İstanbul Valiliği’nde toplanan Devir Tasfiye ve Paylaştırma Komisyonu, iki yalının mülkiyetini İBB’den alarak Hazine’ye devretti. Bilvesile gazetelerde iki yalının orijinal fotoğrafları yayımlanıyor. Her biri 30-40 odalı birer saray yavrusu olan bu yalılar, Padişah 2. Abdülhamit tarafından farklı zamanlarda 5. Murat’ın kızları Hatice ve Fehime Sultan’a hediye edilmiş. Bu hanım sultanların bir devlet görevi var mı? Hayır... Yalılarda tatlı hayat yaşıyor, sadece Saray’daki davetlere katılıyor, onun dışında türlü eğlenceli meşgalelerle vakit geçiriyorlar. Her birinde düzinelerle aşçı, uşak, hizmetçi görev yapıyor, Beyoğlu’nun kuyumcuları, terzileri, kunduracıları günübirlik yalıları ziyaret edip sultanlara mücevher ve giysi satmak için birbiriyle yarışıyor. O sırada Osmanlı orduları dört bir cephede türlü yoksulluk içinde savaştalar. Prensesler ise Boğaz’da zevk âleminde. Böyle dört sultan yalısı daha vardır. Görkemli yalılar hem mimari zarafeti hem de çöküş yıllarını simgeleyen birer hatıradır. MANDA ÜZERİNE Emekli Büyükelçi Daryal Batıbay’ın NET Holding yönetim kurulundan istifasını yazdık. İstifanın sebebi Net Holding Yönetim Kurulu Başkanı Besim Tibuk’un internetteki bir video kaydındaki sözleriydi. Tibuk: - Birinci Dünya Savaşı’ndan sonra kafası çalışan birçok aydın manda istiyordu, buna Mustafa Kemal de dâhil, demiş, ancak ABD kabul etmediği için manda fikrinden vazgeçildiğini söylemişti. Batıbay ile Tibuk’un ortak yanı, Mülkiye’den sınıf arkadaşı olmalarıdır. Her ikisi bizim de sınıf arkadaşımızdır. Dostluğumuz bakidir. Ama tabii yanlışların üzerinde duracağız. Besim Tibuk ile bu konuyu telefonda konuştuk. Sonradan aynı kanalda yaptığı konuşmayı gönderdi. Diyor ki bu konuşmasında: - Ben bu programlarda yorum yapıyorum. Yanlış değerlendirmeler olabiliyor. Tarihi evrakları okudum. Mustafa Kemal’in mandaya karşı olduğu belli. Ben orada hata yapmışım. Besim, o konuşmasında Mustafa Kemal’i yüceltici sözler söylediğini de ekliyor. Mesele kalmıyor. SÖZ Okurumuz İsmail Koç yazmış: Safevi devletinin kurucusu Şah İsmail (Hatayi) diyor ki, “Alçağa indir özünü Turaba çevir yüzünü Pişir de söyle sözünü Arasında ham bulunur” (Turab: toprak) İsmini hatırlayamadığım bir filozof ise, Siyaset nedir sorusuna: “Neyin konuşulmayacağını bilme sanatıdır” diye yanıt veriyor. Doğrular her zaman geçerli değildir. Geçerli olanlar da doğru olmayabilir. Sayın Gürsel Tekin’in iyi niyetle HDP’nin legal bir parti olduğunu hatırlatmak için söylediği söz maalesef günlük siyasi hesaplar uğruna eleştiri malzemesi olmuştur.” ŞEFTALİ Şeftalinin en lezzetli olduğu mevsimdeyiz. Kayısı da öyle. Bu mevsimde hatırımıza o eski fıkra gelir. Anlatalım biraz lezzetlenelim. Bir fabrikada işçilerin başında duran şeflerden birinin adı Tali imiş. Şef Tali bir gün işe gelmemiş. İkinci gün de gelmeyince müdür bey meraklanmış, yardımcısını şef Tali’nin evine göndermiş. Adam kapıyı çalmış. Bir kadın açmış. Adam sormuş: - Şef Tali burada mı oturuyor? - Burada oturuyor ama kendisi evde yok, demiş kadın. - Peki, siz nesi oluyorsunuz? Kadın “r” harfini söyleyemezmiş. - Ben kayısıyım, demiş.",https://www.milliyet.com.tr/yazarlar/melih-asik/masanin-tasasi-6821028
Melih Aşık,SAKARYA SAVAŞI,15 Eylül 2022,"Bundan 101 yıl önce... 13 Eylül 1921 tarihinde zaferle sonuçlanan Sakarya Savaşı Kurtuluş Savaşı’nın dönüm noktasıydı. O gün ordunun durumu şu; Askerin bir kısmı yarım çarıklı, bir kısmı çıplak ayak. Tüfeklerin yarısı süngüsüz, mekanizmalar uyduruk. Cephane mevcudu herkesin üzerindekinden ibaret. Süngüsüz asker kürekle, yumrukla dövüşüyor. *** 4 bin süvariden oluşan Süvari Grubu’nda savaş öncesinde sadece 118 kılıç bulunmaktadır. Gerisinin sopalardan yapılmış mızrakları vardır. Süvarilerin durumu: “İpten üzengi, tahtadan kılıç” diye tarif edilir. Süvari Grubu’na halktan toplanan biri ötekini tutmaz 1300 kadar kılıç dağıtılacak, savaş sonunda kılıç miktarı ancak 2 bine ulaşacaktır... *** Sakarya Savaşı’na yetişmek için Adana’dan trenle giden 5. Tümen’in son alayı odun bittiği için Kemrelik rampasında yolda kalır. Kemrelik’te tek ağaç yoktur. Tren önce vagonların ahşap duvarlarını, çatılarını yakarak ilerler, yetmeyince cephane sandıkları ve vagonların tabanları yakılır. Böylece düşmandan önce Sakarya cephesine yetişirler. *** Ordumuzun toplarının büyük bölümü 75 mm’liktir. İstanbul’dan kaçırılan mermiler ise 77 mm’lik. Toplara uydurmak için mermiler içleri boşaltılmadan dolu dolu tornaya takılıp yontulur. *** Sakarya Savaşı’nda 5700 şehit verdik. 1700 yaralımız vardı. Yaralananlar Ankara’da hastane ve evlerde yer kalmayınca Kırşehir’e, Çankırı’ya yollanırdı. Araba nerede? Tabii yaya olarak. Çankırı halkı bir hafta içinde 1500 yataklı bir hastane kurmayı başarır. Para olmadığı için gerekli tıbbi malzeme Ankara’daki eczanelerden veresiye alınır. Kurtuluş Savaşı işte böylesine imkânsız koşullarda kazanılır. (Atatürk Yeniden Samsun’da- Turgut Özakman) YAYATÜP İstanbul Belediyesi’nin Kadir Topbaş döneminde ilginç bir projesi vardı. İstanbul Boğazı’nın altından Üsküdar ile Kabataş arası bir tüp geçit yapılacak, buradan insanlar karşıdan karşıya yaya olarak geçebilecekti. Bir iki kilometrelik bu geçiş, yürüyen bantlarla birkaç dakikaya indirilebilecekti. Böylece köprülerin yükü azaltılacak, yol masrafı azalacak, insanlar iki yaka arasında daha hızlı hareket edebilecekti. Sonradan ne olduysa oldu, bu projeden vazgeçildi. Dolmuş motorcularının projeye engel olduğu söylendi. Aslı var mıydı, gerçek sebep neydi, bilmiyoruz. Ancak gerekli hesaplar yapılarak proje yeniden ele alınamaz mı? Proje ilk bakışta akılcı gibi görünüyor. Neden yeniden ele alınmasın? Üç köprü ve bir tünele rağmen köprüde trafik her sabah yine tıkanıyor. Yeni çareler düşünmeli. ŞEHİTLER John ile geçen ay tanıştık. Türkiye’ye iki haftalığına tatile gelmişti. Sohbetin daha başlarında acı anılardan söz etti: - Benim iki amcam Çanakkale’de savaşırken ölmüşler, dedi. Benim de iki dedem hem annemin babası hem babamın babası Çanakkale’de şehit düşmüşler. Kısacası dedelerimiz birbirini öldürmüş. John laptopu eline alıyor. İnternette Avustralya’nın savaş kahramanlarına ayrılmış sayfaları açıyor. Orada kayıpların asker elbiseli resimleri, hangi birliğe mensup oldukları, öldükleri günün tarihi ve halen nerede gömülü oldukları belirtilmiş. Avustralya’daki anıtlara da isimleri kazınmış. Yeni nesiller adlarını ve resimlerini saygıyla izliyormuş. Benim dedelerimin ise adı var, sanı yok. Haklarındaki bütün bilgi tek kelimede toplanıyor: Şehit... AÇLIK MÜZESİ Müzelerin en ilginci geçenlerde Arjantin’de açıldı. “Açlık Müzesi” Müzeye ilhamı pandemiyle başlayıp Ukrayna olayıyla zirveye ulaşan gıda krizi vermiş. Ve krizin aç bıraktığı çocuklar. Açlık Müzesi’nin (Museo del Hambre) kurucusu avukat Marcos Filardi diyor ki: -  Açlık doğanın değil, insanoğlunun suçudur. İnsanların aç bırakılması bir suçtur. İnsan hakları deyince daha çok özgürlükler üzerine konuşuyoruz, oysa açlık da iyi beslenmek de yeterli ve iyi suya ulaşmamak da insan hakları sorunudur. Dileğimiz açlığın sadece müze adı olarak kalmasıdır. Müzenin konuları ve ilgi alanları şöyle sıralanıyor: “Tarımsal bahçe atölyeleri, tıbbi ve yenilebilir bitkiler, tohum üretimi ve çoğaltılması, biyo-yapı,  alternatif enerjiler,  kuru tuvaletlerin inşası, haşere ve böceklerin biyolojik kontrolü, yağmur suyu toplama, tohum değişimi, köylülerin lokantalarla buluşması, vs... DENETİM Maliye Bakanlığı’nda vergi denetim uzmanı olarak çalışan bir arkadaşla sohbet ediyoruz. Çalıştıkları merkez İstanbul Ataşehir’de. Sohbet arasında bir konuya takılıyoruz: - Denetime giderken kurum size araç vermiyor mu? - Vermiyor. - Yol parasını cebinizden mi karşılıyorsunuz? - Ben toplu taşıma araçlarını kullanıyorum. Ancak çoğu kez denetime gittiğimiz şirket araç gönderiyor. - Yok canım? Peki denetleyeceğiniz şirketin aracına binmek itibar kırıcı bir durum değil mi? - Tabii araç verilse daha iyi olur. Bizce de... Denetime giden eleman denetleyeceği şirketin bir kuruşuna bile mecbur bırakılmamalı.",https://www.milliyet.com.tr/yazarlar/melih-asik/sakarya-savasi-6825038
Melih Aşık,MANDA OLMAK,06 Eylül 2022,"Emekli Büyükelçi Daryal Batıbay, Facebook hesabından şu mesajı geçti: “Net Holding Yönetim Kurulu Başkanı ve Mülkiye’den sınıf arkadaşım Besim Tibuk, internetteki bir video kaydında, Cumhuriyetimizin kurucusu Mustafa Kemal Atatürk’ün bağımsız bir devlet değil, Amerikan mandası istediğini, ancak ABD bunu kabul etmediği için vazgeçildiğini öne sürdü. Bu gerçek dışı iddiayı reddederek, kınadım ve bugün itibarıyla Net Holding yönetim kurulu bağımsız üyeliğinden istifa ettim.” *** Ne var, ne olmuş, diye sorarsanız... Eski Liberal Parti Genel Başkanı da olan Besim Tibuk, ‘Kanal Serbesti’ isimli Youtube kanalında - Birinci Dünya Savaşı’ndan sonra kafası çalışan birçok aydın manda istiyordu, buna Mustafa Kemal de dâhil, demiş, ancak ABD kabul etmediği için manda fikrinden vazgeçildiğini söylemiş. Savaş sonrasında birçok aydının manda istediği bilinir. Ancak Mustafa Kemal’in manda istediği nereden çıktı? Sivas Kongresi sonrasında Anadolu’ya gelen Amerikan heyetinin başkanı General Harbord, Mustafa Kemal ile görüşmesinde O’nun amacının uygar ve bağımsız bir ulus yaratmak olduğunu dinledikten sonra: - Birtakım insanların kendi canlarına kıydıklarını biliyoruz, şimdi de bir milletin intiharına mı tanık olacağız, diye soruyor. Mustafa Kemal: “Söylediğiniz doğrudur general” diyor, “içinde bulunduğumuz durumda yapmak istediğimiz şey ne askerlik açısından ne de başka bir açıdan açıklanabilir. Ancak her şeye rağmen yurdumuzu kurtarmak özgür ve uygar bir Türk devleti kurmak insan gibi yaşayabilmek için yapacağız bunu.” Atatürk o sırada avucunu açık şekilde masaya koyar: “Başaramazsak”, diye devam eder, “bir kuş gibi düşmanın avucu içine düşerek ağır ve şerefsiz bir ölüme katlanacak yerde, atalarımızın çocukları olarak dövüşerek ölmeyi tercih ederiz.” Avucunu sıkıca kapatır. (Lord Kinross, Atatürk, s. 230) Bu sözleri söyleyen, “Ya istiklal ya ölüm” sloganıyla yola çıkmış kararlı bir liderin Amerikan mandası olmayı aklından geçirmesi mümkün müydü? RİZE Günün haberi: “Rize’de su sıkıntısı” Yıllık ortalama 2400 kilo yağışla Türkiye’nin en çok yağış alan ili olan Rize’de su sıkıntısı başlamış. Rize Belediyesi yaptığı açıklamada vatandaşların suyu tasarruflu kullanmasını istemiş. Prof. Miktad Kadıoğlu Rize’de eğimin çok fazla, derelerin çok kısa, toprak derinliğinin az olduğunu bu yüzden yeraltı suyu birikmediğini anlatmış. Peki, yağan yağmuru depolamak mümkün değil mi? Elbet mümkündür. Bunca yıldır bunun düşünülmesi gerekirdi. Hâlâ da vakit geçmiş değil! Bu arada su tasarrufunu bütün ülkede uygulamamız şart. Çünkü dünya çapında bir kuraklık bağıra bağıra geliyor. MAHPUS Yargıç ve savcılar sanıkları sık sık gönderdikleri hapishanelerin nasıl bir yer olduğunu, hangi koşulların yaşandığını biliyorlar mı? Bilseler elbet iyi olur. Geçmişte hukuk öğrencileri işte bu düşünceyle zaman zaman hapishanelere götürülür, koşullar hakkında bilgi edinmeleri sağlanırmış. Böylece hapis kararlarında daha titiz olacakları varsayılırmış. Bir dönem hapiste yatan gazeteci Adnan Veli ‘Mapusane Çeşmesi’ adlı kitabında hukuk öğrencilerinin hapishane gezisini de anlatır. Oradan bir öykü. Öğrenciler hapishaneyi hem gezer hem mahkûmlarla ayaküstü konuşurken hukuk öğrencisi genç kız bir mahpusa soruyor: - Senin suçun nedir? - Bir malı bulunduğu yerden sahibinin rızası hilafına faydalanmak için aldım, suçum bu. Öğrenci bir şey anlamıyor. Savcı izah ediyor: - Bunlar yata yata hukukçu kesildiler. Bunun söylediği şey basit hırsızlığın kanunda 491’inci maddedeki yazılı şeklidir. NEBÜLZATÖR Nebülzatör adı verilen küçük bir cihaz var. Uyku apnesi olanlar kullanıyor. Gece uyurken nefes alma güçlüğü çekenler için hayati önemde bir cihaz bu. Cihaz su moleküllerini yüksek frekansta ses dalgalarıyla titreştirerek buhar haline getiriyor ve hastanın gece uyurken rahat nefes almasını sağlıyor. Bu cihaza sahip olabilmek için öncelikle hastanelerin uyku bölümlerine yatmanız ve oradan rapor almanız gerekiyor. Bu raporla SGK’ya başvurana cihaz veriliyor. Mevzuat böyle diyor. Ancak bu raporla SGK’ya başvuran bir dostumuza ilgililer ellerinde cihaz kalmadığını, piyasadan alması gerektiğini söylemişler. Dostumuz cihazı satın almış. Karşılığında 5 bin TL ödemiş. Sonra parasını almak için SGK’ya başvurmuş. 1050 lira ödemişler. Dostumuz 4 bin lirayı cebinden ödemek zorunda kalmış. SGK neden cihazı elinde bulundurmuyor? Neden piyasa farkını hastaya ödetiyor? Az buz değil, aylık asgari ücret kadar bir para bu.",https://www.milliyet.com.tr/yazarlar/melih-asik/manda-olmak-6819647
Melih Aşık,ŞAŞILACAK ŞEYDİ,23 Temmuz 2022,"Birinci Dünya Savaşı’nın yenik ülkeleri arasında yer alan Türkiye, yenilgiyi kabul etmeyerek kurtuluş savaşına girişen ve esaret zincirlerini kırmayı başaran tek ülkedir. Sevr Antlaşması’yla ülke İç Anadolu’da 480 bin kilometrekarelik alana sıkıştırılmıştı. Kurtuluş Savaşı’nın kazanılmasıyla imzalanan Lozan Antlaşması ve sonradan Hatay’ın eklenmesiyle ülkemiz bugünkü sınırlara kavuştu. Lozan, Birinci Dünya Savaşı’nın mağlubu bir ülkenin galiplerle eşit şartlarla imzalamayı başardığı tek antlaşmadır. Ünlü İngiliz tarihçisi Arnold Toynbee, “Türkiye - Bir Milletin Yeniden Doğuşu” adlı kitabında Lozan hakkında şunları yazıyor: “Lozan’da Türkiye, son on yıl içinde kaybetmek tehlikesiyle karşılaştığı Avrupa topraklarını yeniden ele geçirmiştir. Böylece Palmerston, Gladstone ve onlardan sonra gelen İngiliz devlet adamlarının Türkleri Avrupa’dan sürme hayalleri bir kere daha suya düşmüştür. ... Hemen her konudaki Türk milliyetçi istekleri Lozan’da Müttefikler tarafından kabul edilmiştir ve dünya tarihte eşi olmayan bir olayla karşılaşmıştır. Yenilmiş, parçalanmış bir ulusun, bu harabe içinden ayağa kalkması ve dünyanın en büyük uluslarıyla tam eşit koşullar içinde karşı karşıya gelmesi ve Büyük Savaş’ın galiplerini dize getirerek her isteğini kabul ettirmesi şaşılacak bir şeydi.” Lozan ile bağımsız, özgür, çağdaş bir devlet ve ulus yaratıldı. BİZ KİMİ YENDİK? Lozan Antlaşması’nın 99. yılında bir anı... Görüşmeler sırasında bir sohbette İngiliz Heyet Başkanı Lord Curzon İsmet İnönü’ye: “Siz Yunanistan’ı yendiniz, İngiltere’yi değil” deyince, İnönü’nün cevabı şöyle olmuş: “Yalnız Yunan’ı yenmedik, Güneyde müttefikiniz Fransızları yendik, Onun silahlandırdığı Ermenileri yendik. Müttefikiniz İtalyanları Anadolu’dan uzaklaştırdık. Sizin silahlandırdığınız Doğu Ermenilerini ve Pontus çetelerini yendik. Sizin İstanbul yönetimiyle birlikte azdırdığınız isyancıları yendik. Silah ve parayla desteklediğiniz Kuvayı İnzibatiye’yi yendik. En son olarak da maşanız Yunan ordusunu yenip denize döktük. Mondros’u yendik, Sevr’i yendik, Üçlü Antlaşmayı yendik. Bunların hepsinin arkasında siz vardınız; Hepsinin ipleri, dümeni, düğmesi sizin elinizdeydi. Biz asıl sizi yendik!” MODA Uzun süredir mahkemelik olup kapalı duran Moda vapur iskelesinin önümüzdeki ay açılacağını öğreniyoruz. İBB kaynaklarından aldığımız bilgiye göre iskele önce deniz taksiye, ardından vapur seferlerine açılacak. İskelenin üst ve alt katları kütüphane ve okuma salonu şeklinde düzenlenecek. Bir de iskele kafe bulunacak. Bu arada Şehir Hatları İşletmesi Genel Müdürü Sinem Dedetaş ile sohbet ediyoruz. Paşabahçe vapurunun yenilenme işlemlerinin bittiğini, önümüzdeki ay seferlere başlayacağını öğreniyoruz. Gelecek için küçük ve elektrikle çalışan teknelerin planlandığını anlatıyor. Deniz taksilerin umulandan daha çok rağbet gördüğünü ekliyor. Sayıları 40’ı bulan deniz taksilerin günde ortalama 12 sefer yapması planlanırken, bu sayı 15’in üzerine çıkmış. Sohbet sırasında Şehir Hatları’nın başında konularına hâkim, bilime ve planlamaya öncelik veren bir ismin bulunduğunu görüyor, mutlu oluyoruz. DOKTOR Gazeteci arkadaşımız Mine Kılıç, check-up yaptırmak üzere İstanbul Cerrahi Hastanesi’ne gidiyor. İlk randevusu jinekoloji hekimiyle. Sabah muayeneyi beklerken doktoru merak etmiş. Google’a girip doktor hakkındaki bilgileri okumuş. Adı Opr. Doktor Mehmet Ali Mungan. Hakkındaki bilgileri Mine arkadaşımız şöyle aktarıyor: “Önce ODTÜ’de Elektrik-Elektronik okumuş. Üstüne aynı bölümde iki yıl yüksek lisans yapmış (bu arada işe de girmiş). Sonra Ankara Üniversitesi’nde Tıp okumuş, üzerine dört yıl ihtisas yapmış. 16 yıl sadece üniversite okumuş...” Mine, muayene sırasında doktoru daha yakından tanımış. Ailesinde herkes doktormuş. O yanlış tercih yapıp, ODTÜ’ye girmiş. Üçüncü sınıfta pişman olmuş ama onca yılı boşa gitmesin diye okulu bitirmiş, üstüne yüksek lisans da yapmış. Ne diyelim? Tanrı herkese böylesine bir okuma azmi ve gücü versin. SOL Prof. Gencay Şaylan, bizim kuşaktan, sol görüşlü bir arkadaşımızdır. Barış davasında uzun süre hapis yatmışlığı da var. Geçenlerde okulda torununa bir öğretmen sormuş: - Deden sağ mı evladım? - Hayır, sol, demiş torun. HUKUK Geçenlerde hukuk fakültesi mezunu ile farklı fakülte mezunları tartışıyormuş. Hukukçu demiş ki: - Hukuk fakültesi mezunu her işi yapar. Milletvekili, belediye başkanı, yönetici olabilir. Ama hukuk fakültesi mezunu olmayan hukukçu olamaz. İşte o kadar...",https://www.milliyet.com.tr/yazarlar/melih-asik/sasilacak-seydi-6794696
Melih Aşık,ATİNA GERİYOR,03 Eylül 2022,"Yunanistan’la ipler geriliyor. Karşılıklı demeçlerin dozu ağırlaşıyor. Bu gerginlik bir savaşa varır mı? Yunanistan aklından bir baskın saldırı girişimi geçiriyor olabilir. Ama iki ülkenin savaşına NATO izin vermez. O zaman ne yapmalı? En iyisi sert demeçler yerine dosta düşmana gerçek durumu ısrarla ve bıkmadan anlatmalı. Yunanistan dünyada eşi bulunmayan bir uygulamayı dayatıyor. Kara suları 6 mil ancak hava sahasının 10 mil olduğunu iddia ediyor. Türk uçakları 10 milin içine girdiğinde Türkiye hava sahamızı ihlal etti diyerek ortalığı ayağa kaldırıyor. Yapmamız gereken herhalde bu saçmalığı dünyaya anlatmak. 10 mil hava sahası dayatmasını bir Ege haritasının üzerinde anlatırsak Atina’nın Ege’de Türk uçaklarına uçacak yer bırakmadığını bütün dünya görecektir. IŞIKLAR SÖNDÜ Almanya’da enerji tasarrufu sağlamak amacıyla kamu binaları, heykeller, anıtlar ve tabelaların ışıkları önceki gece kapatıldı. Almanya karanlığa gömüldü. Bir dostumuz gönderdiği mesajda: - Geçmişte Doğu Berlin’den Batı Berlin’e baktığınızda bir ışık seli gözlerinizi alırdı, diyor, şimdi Berlin’in tümü, doğusuyla batısıyla karanlığa gömüldü. Yalnızca ışıklar kararsa iyi, Almanya’nın geleceği de hafifçe kararmış durumda. Bu kış yeni enerji zamları ve kısıntılar bekleniyor. Konutlar soğuyacak. Avrupa’nın diğer ülkeleri de aynı yolda yürüyor. Nedir dertleri? ABD’nin Putin’i devirme hevesine destek olmak. Bu yüzden yaptırımlara giriştiler, bu yüzden barış yerine savaşı destekliyorlar. Ukrayna’ya silah yağdırıyorlar. Ancak kendileri şimdi Rusya’dan daha zor durumdalar. ABD’ye biat politikası Avrupa’ya pahalıya mal oluyor. PETROL Suudi Arabistan’da petrol sektöründe araştırmacı olarak çalışan dostumuzla sohbet ediyoruz. Suudiler petrol yataklarının tükenmesinden endişeleniyorlar mı? Elektrikli araçların gelişmesi karşısında ne düşünüyorlar? - Elektrikli araçta petrolü tehdit edici bir gelecek görmüyorlar, diyor dostumuz, çünkü bu araçların şarj edilmesi çok vakit alıyor. Bu yüzden elektrikli araca talep sınırlı kalıyor. Suudiler başka arayışlar içindeler. - Mesela... - Mesela hidrojenin yakıt olarak kullanılması üzerinde çalışıyorlar. Suyun içindeki hidrojen oksijenden ayrışınca büyük bir güç oluşturuyor. Ancak bu işlem şimdilik pahalıya mal oluyor. Eğer ayrıştırmanın maliyeti düşürülebilirse yakıt alanında adeta bir devrim olacak. Özetle... Suudiler petrole alternatif arayışında da ön sıralarda yer alıyor. KONDUK Fıkrayı sevgili Kandemir Konduk Müjdat Gezen’e anlatmış. Maksat güne başlarken bir tutam tebessüm… (Poker bilmeyenler lütfen okumasın) Adam geç vakit eve gelmiş ve karısına: - Hazırlan hanım otele gidiyoruz, demiş. Kadın hazırlanırken biraz mutlu biraz heyecanlı: - Ne o bey, bu akşam kumarda çok kazandın galiba? deyince adam acı haberi vermiş: - Yok hanım, oturduğumuz evi kaybettim. YÜZME Spor basınında beş para etmez futbolcuların on para etmez haberleri arasında yer bulamayan bir spor başarısından söz edelim. Peru’da yapılan dünya gençler yüzme şampiyonasında genç yüzücülerimiz ilk üç günde iki altın iki gümüş bir bronz madalya kazandılar. Merve Tuncel, Yiğit Oktar altın; Mehlika Yalçın, Batuhan Filiz gümüş madalya aldılar. 200 metre karışık bayrakta bayan takımımız üçüncü oldu. Bir yanda suda boğulan çocuklarımız. Bir yanda yüzme öğretilince dünya şampiyonu olan gençlerimiz. BAYRAK Okurumuz Umut Özkan yazıyor: “Ankara’da ulusal bayramlarda kamu binaları, duvarlarına asılan bayrak ve Atatürk afişleri ile daha görkemli hale gelir. 30 Ağustos’ta bazı kamu kurumlarında sadece bayrak, bazılarında hem bayrak hem Atatürk afişi gördüm. İkisi bir arada asılamaz mı? Bu konuda bir yönetmelik yok mudur? 30 Ağustos günü Türk Dil Kurumu binasında sadece bayrak asılıydı. Enerji Bakanlığı binasında hem bayrak hem de Atatürk resmi vardı. Sakarya Caddesi’nde bulunan Yunus Emre Enstitüsü ve TEKSİF Sendikası binasında ise sadece bayrak asılı. Bunun bir kuralı ve yönetmeliği yok mu? Bu konuda her kurum keyfince mi karar veriyor? UYARI Okurumuz Zeki Topçuoğlu bazı düzeltmelerde bulunuyor. Bir cümlede “atak yaptı” ifadesi için boş bulunmuş, “deyim” demişiz. Okurumuz diyor ki: - Efendim tanım, ifade, sözcük vs. şeklinde açıklanması gereken sözcüklere kesinlikle DEYİM denmez. Bir ifadenin DEYİM olması için kullanılan sözcüklerin kendi anlamları dışında baska bir anlam ifade etmeleri gerekir. Örneğin ‘ipe un sermek’ bir deyimdir ve bu deyim kullanıldığında anlaşılır ki aslında gerçekten ipin üzerine un serilmiş denmek istenmiyor. Bir işin savsaklandığı, zorluk çıkarıldığı anlatılmak isteniyor. Okurumuzun bir eleştirisi daha var... Geçende Rauf Denktaş’tan “Sayın Denktaş” diye söz etmiştik. Okurumuz hayatta olmayan kişiler için “Rahmetli”, “Ünlü devlet adamı” gibi sıfatlar kullanmanın daha doğru olacağını hatırlatıyor. Teşekkürler bu uyarılar için.",https://www.milliyet.com.tr/yazarlar/melih-asik/atina-geriyor-6818205
Melih Aşık,Geri çekilme,21 Temmuz 2022,"Mustafa Kemal 6 Temmuz 1918 tarihinde hatıra defterine not düşüyor: “Üstün düşman kuvvetleri karşısında geri çekilme harekâtı icra edilebilir. Önemli olan, geri çekilmenin zamanını doğru olarak kararlaştırmaktır. Geri çekilme harekâtı düşman baskısı karşısında yapılırsa tehlikeli sonuçlar doğurabilir.” Bu ilkeyi dış politikaya da uyarlayabilirsiniz. Dış politikada da geri adım atılabilir. Ancak bunu karşı tarafın baskısıyla yapar veya o izlenimi verirseniz karşı tarafa cesaret verirsiniz. Başka baskıları davet edersiniz. Hele de geri çekilme ihtimalini bile bile ileri adım atmak... Herhalde en yapılmaması gereken de budur. KAZLAR Haber önce şöyle yansıtıldı: “İki yabancı uyruklu kadın Bahçeşehir’de göletteki kazları torbaya doldurup götürmeye kalkıştı.” Sosyal medyada tepki büyük oldu Derken Alman DW haber kanalından Alican Uludağ bir mesaj geçti: “Emniyetin açıklamasına göre kazlar çalınmamış zaten o yabancı kadınlara aitmiş”, dedi Alican... Bu defa gırgırlar başladı... - Kadınlar kazları gezmeye mi getirmişler, diyenler oldu... - Yüzdürmeye getirmişler, diyen oldu. Olayın aslını Ali Eyüboğlu’nun sütununda okuyabilirsiniz. Biz tartışmaları izlerken eski bir fıkrayı anımsadık... İki Karadenizli bir penguen bulmuşlar, kanatlarından tutmuş caddede dolaştırıyorlar... Bunu gören bir İstanbullu hayvana acımış: - Çocuklar siz onu en iyisi hayvanat bahçesine götürün! demiş. Hayvanı gezdirenler: - Hayvanat bahçesine cötürdük, demişler, şimdi de sinemaya cötürüyoruz... KIBRIS 20 Temmuz Kıbrıs Barış Harekatının 48. yılı... Kıbrıs kahramanı Rauf Denktaş’ın ölümünün 10. yılı... Acıdır; onca yıl geçti ve bu anıt adamın kabri hala bitirilmedi... Ünlü sözdür; Kahramanlarını unutan uluslar yanlış adamların peşine takılırlar... 20 Temmuz Kıbrıs Türkleri için zafer, Rumlar için keder günüdür. Onlar kendi adlarına iki büyük hata yaptı... Birincisi, Nikos Sampson darbesiyle Türklere kendilerini koruma ve geleceği güvenceye alma yolunu açtılar. İkincisi Annan Planı’na ret oyu vererek ayaklarına gelen kısmeti teptiler. O plan uygulansa Ada bugüne dek (maalesef) çoktan Rumların egemenliği altına girmiş olacaktı. Harekatın yıl dönümünde, bu zor emri veren Başbakan Bülent Ecevit’i, yardımcısı Necmettin Erbakan’ı, Sayın Rauf Denktaş’ı, bu uğurda şehit olan savaşçıları ve cümle kahramanları saygıyla anıyoruz... ISKALAMA CHP Milletvekili ve Dışişleri Komisyonu Üyesi Yunus Emre, iktidarın sonuçsuz kalan dış politika hamlelerini sayarken: “ABD Başkanı Joe Biden’dan F-16 konusunda alınan desteğin Kongre’ye takılmasını” da dile getiriyor. Muhalefetin iktidarı eleştirme hakkı vardır. Eleştirir... Peki CHP’nin ABD Temsilciler Meclisi’nde alınan kararla ilgili bir diyeceği yok mu? O kararla Yunanistan’ın hava sahasının 10 mil olduğu iddiasına destek verildi. Ve CHP’den şu ana kadar buna itiraz eden tek ses çıkmadı. Yunanistan’ın hava sahasının 10 mil olduğunu CHP kabul ediyor mu? Etmiyor mu? Neden bu mevzuya girmiyor CHP? BİNGİT Trakya’da ayçiçeği tarlalarını tırtıl sarmış. Kentlerde de kaldırımları ve meydanları scooterler sardı. Kaldırımlar tıkandığı gibi korkmadan yürümek de imkansızlaştı. Yürürken hem önünüze bakacak hem arkadan gelip gelmediğini kontrol edecek, aniden karşınıza çıkınca sağa sola kaçışacaksınız. Rezalet. Üstelik kask takmadan yola inen gençler de tehlikeye giriyor. Geçenlerde genç bir kız trafikte bu yüzden can verdi. Tüm yakınmalara rağmen trafik müdürlükleri ve belediyeler neden scooter terörüne müdahale etmiyor? Bu ölümcül aletleri kentin içine dolduran ve bundan para kazananların gücü nereden geliyor? Bilmiyoruz...",https://www.milliyet.com.tr/yazarlar/melih-asik/geri-cekilme-6793427
Melih Aşık,Patrikhane,01 Eylül 2022,"Yunanistan’la ilişkiler gittikçe geriliyor. AB ve ABD’yi de arkasına alan Yunanistan Ege’de egemenlik alanını genişletmeye çalışıyor. Uçaklarımızı Ege’de radar kilidine alıyor. Öte yandan, Patrikhane ve Kıbrıs Rumları da kırmızı çizgilerimizi zorlamayı ihmal etmiyor. Geçenlerde Trabzon’da Patrik Barthalomeos’a “Ekümenik Patrik” yazılı Trabzon forması giydirildi. Olay Fatih Kaymakamlığı’nın bir açıklamasıyla geçiştirildi. Kimin ne oyun oynadığı anlaşılamadı. Sırada başka oyunlar var. Gazeteci Müyesser Yıldız’ın Kıbrıs Rum medyasından aktardığına göre... Kıbrıs Üniversitesi “Ekümenik Patrik”e fahri doktora unvanı verilmesini kararlaştırmış. Unvanın takdimi 10 Eylül’de yapılacakmış. Üniversite Rektörü ve yöneticileri Fener Patrikhanesi’nde yapılacak resmi törende Patrik’e cübbe giydirecek ve birer konuşma yapacakmış. Aynı günün akşamı 25 kişilik bir grupla Türkiye’ye gelecek olan Kıbrıs Üniversitesi Tiyatro Atölyesi üyeleri, Zoğrafyon Rum Lisesi’nde, “Kıbrıs, Suriye ve Mısır Suları” adlı bir oyunu sergileyecekmiş. Özetle, Lozan’ın “ekümenik” unvanını tanımadığı Patrik ile devletin bağımsızlığını tanımadığı Kıbrıs Rum Kesimi İstanbul’da küçük bir şov düzenliyor. Gece de Rum Lisesi’nde tiyatro var. Oyunda ne tür mesajların verileceğini tahmin edersiniz. İzin mi? Programın açıklanmış olması Rumlara gerekli izinlerin verildiği izlenimini doğuruyor. SAVCI NEREDE! Gazeteler ve sosyal medyaya yansıyan rüşvet haberlerini sık sık: - Nerede bu hâkimler… - Nerede bu savcılar, soruları izliyor. Tüm yargıç ve savcılar sorunun muhatabı oluyor. Yasal durumu bize bir yargı mensubu izah ediyor. “Bu konularda hâkimlerin yapabileceği bir şey yok. Soruşturma açma yetkisi yalnızca savcılara verilmiş bir yetkidir. Savcılara gelirsek... Soruşturma yapma yetkisi suçun işlendiği yer savcılığındadır. Yani İstanbul ve Ankara’da işlenen suçları yalnızca İstanbul ve Ankara savcıları soruşturabilir. - Savcılıklar büro sistemiyle çalışır. Bilişim suçlarını soruşturmakla görevli savcı terör suçunu, aile bürosunda görevli savcı sahtecilik suçunu soruşturamaz. - Savcılar bu iş bölümü çerçevesinde hareket eder. - Mevcut yasa gereği bir savcı başsavcıdan habersiz soruşturma açamaz, açsa da o soruşturmayı yürütemez. - Diyelim ki bir savcı bir şekilde soruşturmayı tamamladı ve karar verecek. Savcının verdiği karar başsavcı onayından geçmeden geçerli olmaz. Sözün özü, iş savcılarda değil başsavcıda biter. - Savcı bir suçu emrindeki kolluk görevlileri ile araştırır. Kolluk ise savcının emrinde görünse de fiilen İçişleri Bakanlığına bağlıdır. Bakanlığın desteği olmazsa savcı soruşturmayı yürütemez. Savcıların soruşturma imkânları sanıldığı kadar geniş değildir. YOKLAR Şehir içinde yıllardır tanık olmadığımız manzaralar: - Bir trafik polisinin kaldırımdan yayalara çarpa çarpa giden bir scooter’a müdahalesi, - Ters istikamette giden bir pizza motorunu cezalandırması, - Başında kask olmadan ana yolda ilerleyen bir scooter’ın sürücüsünü durdurması... - Gece yarısı sokak arasında yüksek sesle müzik dinleyen bir araç sahibine ceza yazması... Bunlara siz hiç tanık oldunuz mu? BEYKENT Kızı Beykent Üniversitesi’nde okuyan aile dostumuz geçenlerde telaşla telefon açtı: - Biliyor musun başımıza ne geldi? - Hayrola... - Kızımın okulu yıllık ücrete yüzde 300 zam yaptı. Bir anda yüzde 300 zam... Kim olsa şok geçirir. Bu akıl dışı zam üzerine Doğuş ve Beykent üniversitelerinde okuyan öğrencilerin velileri sokağa döküldü. Protesto, gösteri, isyan derken... Okullar neticede biraz insafa geldi. Zammı yüzde 80’e indirdiler. Dostumuz diyor ki: - Kayıt yapılırken okul yıl sonunda yüzde 5-10 zam yapacağını yazılı olarak bildirmişti. Elimizde belgesi var. Yüzde 80 zam da az buz değil. Bu da bizim boyumuzu aşıyor. Enflasyon okulları da zor durumda bırakıyor kuşkusuz. Ama veliler daha da zorda. İnsaflı bir çözüm bekliyorlar. Yukarıda sözünü ettiğimiz aile dostumuzun eşiyle birlikte iki emekli maaşıyla geçindiğini ve iki çocuk okuttuklarını belirteyim. TRANSFER Brezilyalı Antony, Manchester United kulübüne 100 milyon euro (1.8 milyar lira) bedelle transfer ediliyormuş. Bizim bütçe fakiri kulüpler ancak 3-5 milyonluk oyuncular transfer edebiliyor. Bu oyuncularla kurulan takımlar da doğal olarak Edirne’den öteye geçemiyor O zaman bizim kulüpler neden her yıl yarım milyara yakın parayı transfer diye sokağa atıyor? Avrupa’da sözümüz olmayacaksa ligde şampiyon olmanın esprisi ne? Avrupa’nın futbolcu çöplüğü olmak mı amaç? Acı örnek: Geçen sene küme düşen Malatyaspor’un 19 yabancısı vardı ve bu oyunculara Malatya şehri yaklaşık 12 milyon euro ödeme yapmıştı. Spor yazarı Gökhan Bozkurt sormuş: - Malatya şehri bu parayı (yaklaşık 215 milyon TL) şehirdeki çocukların, gençlerin spor gelişimine, kendi futbol akademisine ayırsaydı daha yararlı olmaz mıydı?",https://www.milliyet.com.tr/yazarlar/melih-asik/patrikhane-6816934
Melih Aşık,Yine Scooter,26 Temmuz 2022,"Kentin kaldırımlarını zararlı böcekler gibi saran scooter derdinden nasıl kurtulacağız? Kaldırımlarda çarpılma korkusu olmadan nasıl yürüyeceğiz? Büyükşehir Belediyesi halkı korumak adına ne yapıyor? Odatv’de Masum Gök adlı meslektaşımız İBB Ulaşım Dairesi Başkanı Utku Cihan ile konuşuyor. Cihan diyor ki: “Kaldırımlar veya buna benzer yerlere bu araçları park etmek yasak. Böyle durumlarda 153 aranarak belediyeye şikâyette bulunulabilir. Gelen şikâyet sonrası biz ilk önce firmayı arayıp elektrikli scooter’larını kaldırmasını istiyoruz. Eğer firma kaldırmazsa zabıta birimleri gidip bu araçları alıp, firmaya para cezası kesiyor.” Haberi düzenleyen Masum Gök, yanlış yere park eden bir scooter’ı şikâyet etmiş. Tahmin edeceğiniz gibi, sonuç alamamış. Böyle mekanizma işler mi? Vatandaş belediyeyi arayacak, belediye firmayı arayacak, firmanın şikâyet edilen noktaya adam gönderip aleti kaldırması beklenecek, neden sonra kaldırmazsa belediye bu defa zabıta gönderip aracı kaldıracak... Ne zabıta uğraşır yüzlerce böcekle ne işleten firma. Almanya’nın birçok kentinde olduğu gibi, tamamen yasaklayacaksınız. Başka çözüm yok. ESNAF Türkiye’de seçimin sonucunu esnaf mı tayin edecek? Galiba öyle. Baksanıza, bütün partiler, özellikle muhalefet sürekli olarak her kentte ve kasabada esnaf ziyareti yapıyor. Aynı şikâyetleri dinlemekten bıkmıyor. Oysa o gidilen yerde işçi de var, mühendis de doktor da eczacı da öğrenci de öğretmen de ev kadını da sporcu da... Partinin il ve ilçe teşkilatına haber verseniz... Gideceğiniz semtte size birkaç öğretmen, mühendis, işçi, sporcu, vs. bulsa, onlarla toplantı yapsanız, partinizin o kesime yönelik politikalarını açıklasanız… Hem böylece esnaf dışındaki kesimlerin sorunlarını da öğrenmiş olursunuz. Fena mı olur? Sürekli esnaf ziyareti biraz işin kolayına kaçmak olmuyor mu? YA OLMASAYDI... Lozan Antlaşması’nın 99. yılında anılar tazelenirken, rahmetli Cahit Kayra’nın “Lozan olmasaydı ne olurdu?” sorusuna verdiği yanıtı hatırlamamak olmaz. Bakınız ne diyor sevgili Kayra: “Eğer Kurtuluş Savaşı olmasaydı, eğer Lozan Barış Antlaşması gerçekleştirilmesiydi, eğer Cumhuriyet kurulmasaydı, eğer Mustafa Kemal Atatürk olmasaydı, Türkiye Sevr Antlaşması ile kendisine biçilen utanç verici giysinin içinde kuruyup gidecekti. Bugün ülkede gazete sayfalarında, meydanlarda, konferans salonlarında saltanatı, halifeliği ve şeriat devletini övenler, ikinci cumhuriyet ya da Atatürk’ü aşmak safsatasını yayanlar da kendilerini Anadolu’nun suskun, bitik bir köşesinde bulacak, onursuzluğun gölgesi altında yaşıyor, yaşadığını sanıyor veya çoktan yok olup gitmiş olacaklardı.” GÜVEN ANITI Ankara Kızılay  Meydanı’nda Güven Anıtı üzerindeki: “Türk, öğün, çalış, güven” sloganı zaman zaman merak konusu olur. Çalışıp güvenmeden önce neden övünelim diye sorulur örneğin. Buradaki “öğün” sözcünün “kendinle övün” anlamında olduğunu sanırız çoğumuz. Acaba öyle midir? Değildir. Bu konudaki merakları Türkçeye ilgi duyan bir dostumuz gideriyor: Türkçede “öğ” akıl anlamına gelir. Öğretmen, öğrenci, öğrenim gibi sözcükler bu kökenden türetilmiştir. Atatürk’ün söz konusu cümlede kullandığı “öğün” aklını kullan, anlamına gelir. Yararlı bir nasihattir. *** Bu anıtın kenarında da küçük bir metal plakada şu yazar:  “Güvenlik anıtı Kemal Atatürk Cumhur Reisi, İsmet İnönü Başvekil, Şükrü Kaya İçişleri Bakanı, Nevzat Tandoğan Ankara İlbayı ve Uray Başkanı iken, Türk milletinin jandarma ve polisine sevgi ve hoşnutluğunu göstermek için, vilayetlerin yardımıyla yapılmıştır” yazar. (İlbay: Vali, Uray Başkanı: Belediye Başkanı.) SOFYA Ayasofya’yı ziyaret eden vatandaşların hatıra için parça söküp götürmesi dünya çapında haber olurken... Profesör İlber Ortaylı dostumuz ziyaretçi sayısının aşırılığına dikkati çekiyor, diyor ki: “Yılda 3 milyon ziyaretçinin Ayasofya’ya girmesi bir faciadır. Dünyada bu gibi eserlerin hepsinde randevu sistemi uygulanıyor. Floransa’daki Duomo denen katedrale, Roma’daki 6. asırdan kalma binalara bakınız mesela. Ayasofya’nın restorasyon için belli bir müddet mutlaka kapatılması gerekir. Ayasofya’nın sahibi olmak şüphesiz bir övünç meselesidir ama onu korumak babındaki mesuliyetin ağırlığı da ortadadır.” *** Bir başka merak... Ayasofya camiye dönüştürülürken yakınındaki tarihi Tapu ve Kadastro binası boşaltılmış, müzedeki tarihi değeri olan eşya oraya taşınmış, bir Ayasofya müzesi kurulacağı söylenmişti. Bu proje ne oldu? Kültür Bakanlığı ne gibi bir hazırlık yapıyor? Bilmeyi isterdik.",https://www.milliyet.com.tr/yazarlar/melih-asik/yine-scooter-6796388
Melih Aşık,ÇÖKÜŞTEN ZAFERE,02 Ağustos 2022,"İngiliz diplomatları Lozan görüşmelerinde Türkiye’yi küçümsemek amacıyla “Siz yalnızca Yunanistan’ı yendiniz bizi değil” demişlerdir. Bizde aydın geçinen kimileri de Kurtuluş Savaşı’nı hafife almak amacıyla bu şarkıya eşlik eder... Acaba yarattığımız sarsıntı o kadarcık mıdır? E. Büyükelçi Onur Öymen’in iki yıl uğraşarak yazdığı “Çöküşten Zafere LOZAN” adlı kitabı yukardaki iddianın yanıtını da veriyor... Diyor ki kitap: (S.238) “...Atatürk önderliğinde verilen mücadele İngiltere’deki devlet yönetiminde kalıcı sonuçlar verecek bir depreme yol açmıştı. Muhafazakar Parti, 19 Ekim 1922’de Carlton Club deklarasyonuyla hükümetten ayrıldı. Austen Chemberlain de parti başkanlığından çekildi. Yunanistan’ın Türkiye’yi işgalini var gücüyle destekleyen Lloyd George başbakanlıktan istifa etmek zorunda kaldı. Bunun sonucunda İngiltere hükümeti düştü. Lloyd George da, Liberal Parti de bir daha iktidara gelemedi. Muhafazakar Parti’den Bonar Law başbakan olarak hükümeti kurmakla görevlendirildi. Law, The Times gazetesine gönderdiği bir mektupta “İngiltere artık sadece kendini milli çıkarlarını koruyabilir. Tek başımıza dünya jandarması rolünü oynayamayız” dedi. Bu İngiltere tarihinde dönüm noktası olacak bir yaklaşımdı” Kitap, Lozan öncesi ve sonrası zamanı tarafsız, abartmasız, gerçekçi bir dille okura yansıtıyor. Kutluyoruz bu çabayı... DOLANDIRICI 212 ile başlayan bir telefon sizi arıyor... Otomatik ses önce telefon numaranızı okuyor. Haa demek doğru numarayı aramışlar, diyor dikkat kesiliyorsunuz... Ses devam ediyor: -Evde bulunmadığınızdan kargonuz geri dönmüştür.. Kargo takibi için 3’ü tuşlayınız... Kuşkunuz artıyor, 3’ü tuşluyorsunuz... - Hizmet temsilcilerimiz şu anda başka müşterilerimize hizmet vermektedir lütfen bekleyiniz, diyor otomatik ses... Bekliyorsunuz.... İkinci sıradasınız... Birinci sıradasınız, derken yaklaşık 7 dakika geçiyor... Müşteri temsilcileri çok meşgul olduğundan bağlanamıyorsunuz.. Biz sizi arayacağız, deyip hattı kesiyorlar... Bu da yeni bir dolandırıcılık yöntemi olsa gerek... Kimi dostlara göre banka şifrenizi kırmaya çalışıyorlar, kimilerine göre telefon ücretinden komisyon alıyorlar vs... Neticede bir bit yeniği var bu işte... BUĞDAY Gözler İstanbul Boğazı’nda... Bu satırların yazıldığı saatlerde buğday yüklü ilk geminin Karadeniz’i aşarak Boğaz’dan geçmesi bekleniyordu... Polarnet adlı bu gemi açlık sınırına gelen ülkelerin büyük umududur. Tarih ne garip.. Bizans İstanbul’unun umudu da hep Boğaz’dan gelecek tahıl yüklü gemilerde olmuş. Kuşatma altındaki İstanbul’da çiftçiler tahıl ekimi yapamıyor, buğday, arpa ve mısır bugünkü Ukrayna ve Rusya topraklarından geliyormuş. Prof. Halil İnalcık, “Fatih Sultan Mehmed Han” adlı hacimli kitabında Bayezid’in Anadolu Hisarı’nı, Fatih’in ise “Rumeli Hisarı’nı Bizans’ın Karadeniz’den buğday tedarikini kesmek için yaptırdığını anlatır (S.160) Bizim tarih kitapları, o kalelerin Karadeniz’den gelecek askeri yardımı durdurmak için inşa edildiğini yazarsa da yanlıştır... Çünkü Bizans’a Karadeniz’den askeri yardım gelmesi hiç sözkonusu olmamıştır. KOSOVA Ekrandaki konu: Kosova ile Sırbistan sınırındaki gerilim... Bir güvenlik uzmanı ile bir emekli general peşpeşe harita önüne geçiyor... Söyledikleri özetle: - Türkiye bir savaş çıkmaması için diplomatik gücünü kullanır... - Ya savaş çıkarsa... - O zaman Türkiye müdahil olur... Yani Türkiye: - Bu savaştan bana ne, savaşı ben mi çıkardım, beni ilgilendirmeyen savaşa mı gireyim falan filan demeyecek... Çizmeleri çekip Ya Allah bismillah diyerek savaşa müdahil olacakmış... Bunu da müdahil olmalı tonunda söylüyorlar... Aklınızla bin yaşayın e mi? EYYAM Eski zamanda Temmuz sonu ile Ağustos başındaki günlere “Eyyamı Bahur” denirmiş... Arapçada Eyyam: ‘Günler’, Bahur: ‘Aşırı sıcak’ anlamına geliyor... Basınımız ve televizyonlar bu eski deyimi sevdi. Ama TRT dahil çoğu yanlış ifade ediyor: “Eyyamı Bahur sıcakları” diyorlar... Bahur zaten sıcak anlamına geldiğine göre Bahur sıcakları demeye gerek yok... Gençlere naçizane tavsiye... Daha önce karşılaşmadığınız Arapça sözcükleri kullanırken Osmanlıca sözlüğe bir göz atıverin... WİNSTON Avrupa ülkeleri Rusya’nın doğal gazı kesmesi ihtimaline karşı sıkı enerji kısıtlamasına gidiyor. Almanya’da insanlara duşun altında 5 dakikadan fazla kalmayın, soğuk su ile duş alın, sıcak su kullanmayın gibi uyarılar yapılıyor... Bu ilk kez karşılaşılan bir durum değil... Geçmişte de yaşanmış böyle dönemler.  Örneğin... İngiliz İşçi Partisi’nin Enerji Bakanı, savaştan sonra İngiliz halkına, az yıkanarak, kömürden tasarruf etmelerini önermiş ve demiş ki: “Ben de sık yıkananlardan değilim. Sık sık yıkananlara, seyrek yıkanmanın, sağlık bakımından, olumsuz bir tarafı olmadığını rahatça söyleyebilirim...” Bakanın bu sözleri tartışma konusu olurken Muhalefet Lideri Winston Churchill son noktayı koymuş: “Halk bu iktidarın neden kokuştuğunu şimdi daha iyi anlıyor...” İZİN: Yıllık izin vakti geldi, izninizle...",https://www.milliyet.com.tr/yazarlar/melih-asik/cokusten-zafere-6800344
Melih Aşık,Refik Halid,30 Temmuz 2022,"Türkiye’de kitap yazarak geçinen edebiyatçı azdır. Ama bazı yazar da vardır ki kendi geçindiği gibi torunlarını bile geçindirir. Örneğin Refik Halid Karay (1888-1965). Refik Halid’in torunu Erten Karay lise sıralarından okul arkadaşım. Geçenlerde telefonda hoşbeş ederken söz Refik Halid’e geldi. Erten dedesini minnetle andı: - Onun sayesinde bugün de ele güne muhtaç olmadan yaşıyoruz, dedi. Refik Halid’in kitaplarını İnkılap Kitabevi basıyor. Her ay Erten’e ve diğer 3 mirasçıya satılan kitaplardan dolayı emekli maaşı kadar telif ücreti ödeniyormuş. Refik Halid’in hikâye ve romanlarından oluşan külliyatı 40 kitaptan oluşuyor. Aydede dergileri 2 cilt olarak kitaplaştırıldı. “Memleket Hikâyeleri” 18 kitap halinde yayımlandı. Ünlü yazar Kurtuluş Savaşı’na karşı tavır almıştı, 1922’de İstanbul’dan kaçtı. 1924’te 150’likler listesine konuldu, 16 yıl sürgünde yaşadı. 1938’de çıkarılan afla yurduna döndü. Sürgünde yazdığı “Deli” piyesini Atatürk bir gün sofrada kahkahalarla okur. Sonra, “Yazık oldu” diye söylenir ve İçişleri Bakanı Şükrü Kaya’ya dönerek “Ne yapacaksak yapalım, onun bir an evvel memlekete dönmesinin çaresine bakalım” der. 150’likler Ata’nın ölümünden birkaç ay önce affedilir, yurda dönerler. Arkadaşım Erten Karay, Atatürk’ün Refik Halid’e sempatisiyle ilgili şu bilgiyi de aktarıyor: - Aile dostumuz Behçet Kemal Çağlar, Atatürk’ün dedeme sürgündeyken cep harçlığı gönderdiğini anlatırdı. Atatürk’ün affediciliği de dikkat çekicidir. MAÇ BAŞLIYOR! Lig maçları önümüzdeki hafta başlıyor. Maçları nakleden spikerlerin ağzından olsun futbolcu ve hocalardan olsun sayısız inci dinleyeceğiz yine. Aşağıda geçmiş yıllarda ekranlardan çıkan ve akıllarda kalan sözlerden bir demet bulacaksınız. “Maç bitti hâlâ gol yiyoruz sayın seyirciler.” (8-0 yenildiğimiz İngiltere maçında uzatmalarda yediğimiz 8. gole spikerin tepkisi.) Daha ilk dakikalarda gol yiyen kaleci Hayrettin’e maçı anlatan İlker Yasin’in tepkisi: - Yapma Hayrettin, daha kadroları sayamadım. - Kaleci olmasaydı, o goldü. (Turgay Şeren) - Everything, something happened. (Fatih Terim) - Messiiii.... Messsiiiii... Bu adam neyin nesssiii... (Spiker Ertem Şener) - Gol makinesi diye aldık, çamaşır makinesi çıktı. (Dönemin Trabzonspor Başkanı Mehmet Ali Yılmaz) - Liverpool kalemize akın akın geliyor, yüreğimiz ağzımıza gelmekten ağzımızda yer kalmadı sayın seyirciler. (Ertem Şener) - Korner mi diye bakıyorum. Hayır, köşe vuruşu. (İlker Yasin) - İki takım da gol atmazsa maç berabere biter. (Yorumcu Ömer Üründül) - Milli Takım’a ille yabancı hoca alınacaksa benim Alman vatandaşlığım da var. (Yılmaz Vural) Sunucu Saba Tümer: - İlk ne zaman milli oldun? Rıdvan Dilmen: - Futbolda mı? SOKAK Ev adresini sorduğumuz bir dostumuz Kadıköy’de Nail Bey sokakta oturduğunu söylüyor. Merak edip, “Kimdir bu Nail Bey?” diye soruyoruz. Dostumuz: - Ben de bilmiyorum, diyor. İstanbul’da böyle nice sokak var. Sadık Bey Sokak, Naci Bey Sokak, Sadi Bey Sokak, Ahmet Bey Sokak, Hasan Bey sokak, Hüseyin Bey Sokak... Kimdir bu muhteremler? Meçhul. Ve bir de şöyle sokakları var İstanbul’un: İşkembeci Yaver, İşkembeci Fettah, Bozacı Zeynel, Lokmacı Kâşif... Bunlar vardır ama Refik Halid Karay’ın adını taşıyan  bir sokak İstanbul’da yoktur. İstanbul’u en güzel anlatan yazarlardan Abdülhak Şinasi Hisar’ın adını taşıyan bir sokak bulunur mu? Biz duymadık. Ünlü yazarları, ressamları, müzisyenleri, sanatçıları işkembeciler ya da bozacılar kadar önemsemedi İstanbul. Kentin tarihini araştıran bir İstanbul Enstitüsü veya Şehir Müzesi de hâlâ yoktur. Eksikliğini duyan var mı peki? SEBİL İsveç’te yaşayan gazeteci dostumuz Osman İkiz, İstanbul’dan Stockholm’e dönüşte havalimanında bavul beklerken susamış, çevresine bakarken ilerideki sebil benzeri su cihazını görmüş. Düğmeye basıyorsunuz su fışkırıyor, ağzınızı dayayıp içiyorsunuz. İstanbul’da suyu parayla alan Osman, bedava sudan kana kana içmiş. Cumhuriyet’teki yazısında bunları anlatırken İsveç’in başkentinde musluk suyunun içildiğini, kimsenin şişe veya damacana suya para vermediğini de anımsatıyor. Peki, İstanbul’da milyonlarca insan neden musluktan su  içemiyor? Belediye Başkanı Ekrem İmamoğlu’na bunu sormuştuk, cevap gelmedi, tekrar soralım: Musluk suyu neden klor kokuyor, koku neden giderilemiyor? Eloğlu bunu nasıl başarıyor? DANIŞMAN Büyük İskender uzun yıllar yanında bulunan danışmanını bir gün yanına çağırmış: - Senin işine üzülerek son veriyorum, demiş. - Neden, diye sormuş yardımcısı. - Bunca yıldır yanımdasın, demiş İskender, bir tek hatamı eleştirmedin. Hatalarımı görmüyorsan cahilsin, görüyor da söylemiyorsan hainsin.",https://www.milliyet.com.tr/yazarlar/melih-asik/refik-halid-6798850
Melih Aşık,"UNUTMA, HATIRLA",28 Temmuz 2022,"Yaş 60’ı aşınca unutkanlıklar başlıyor. Hafıza daralıyor. İnsan en yakınlarının isimlerini unutuyor, o kadar ki oturma odasından mutfağa gidiyor, oraya neden gittiğini bile unutuyor. Yaşı 90’a ulaşan Altan Öymen ağabeyimizle bayram sohbeti yaparken konu yaşa ve unutkanlıklara geldi. Altan Abi bu konuda bir tavsiyede bulundu. Ona da Erdal İnönü tavsiye etmiş. Tavsiye şöyle: - Zaman zaman geçmişte birlikte olduğunuz dostlar, komşular, arkadaşlarla oturup eski günleri konuşunuz. Onlarla ortak anılarınızı dile getiriniz. Bunu yaparken hem o hem siz unuttuğunuz kimi kişi ve olayları hatırlayacak, beyninizi zorlayacak, hafızanızın gözeneklerini açacaksınız. Bu arada tabii geçmişi anmanın lezzetini tadacak, hasret gidereceksiniz. Altan Abi bu tavsiyeyi zaman zaman yerine getirdiğini, örneğin bir ara ilkokul arkadaşlarını arayıp evinde toplantı yaptığını anlattı. Bir iş yerinde belli bir zamanda birlikte çalıştığınız dostları da mahalle arkadaşlarınızı da toplayıp anıları yâd edebilirsiniz. Böylece hem hoşça vakit geçirir hem beyninizin hatırlama kapasitesini artırabilirsiniz. NOT: Altan Öymen’in kardeşi Örsan Öymen 35 yıl önce aramızdan ayrılmıştı. Örsan için 22 Temmuz’da Zincirlikuyu Mezarlığı’nda anma töreni yapılacaktı. Acı tesadüf... Örsan’ın eşi Gisela da bir gün önce vefat etti. Ve o günkü anma töreninde Örsan’ın yanına gömüldü. Öymen ailesine başsağlığı diliyorum. CIVA ABD destekli bir gençleşme programına giren dostumuzun kanı alınmış, ABD’de tahlile gönderilmiş. Kanda zararlı olabilecek derecede cıva bulunmuş. Cıvanın insan kanına özellikle deniz ürünlerinden geçtiği biliniyor. Dostumuza dipte yaşayan büyük balıklardan uzak durması öğütlenmiş. Hamsi, istavrit gibi küçük ve yüzeyde yaşayan balıklar tavsiye edilmiş. Sütlü ürünlerden bir miktar uzaklaşması istenmiş. Keçi sütü ve peyniri sağlık için daha uygunmuş. Şeker kesinlikle yasaklanmış. Glütensiz ekmek tavsiyeler arasındaymış. Bunlar sohbet sırasında kulağımıza çalınanlar. Elbet sağlıklı beslenmenin başka ayrıntıları vardır. Uzun yaşamaya niyetli olanlar bu tavsiyeleri sıkı sıkıya uygulamalıdır. SAYGILAR Millet Meclisi ve belediyelerde çalışan sekreterlerle iletişim sırasında bazı noktalar dikkatimizi çekiyor. Milletvekili sekreterleri ve belediyelerin basın bürolarında çalışan genç arkadaşlardan söz ediyoruz. Kimileri yazdıkları mesaja “Merhaba” ya da “Merhabalar” diye başlıyor. Oysa hitap ettikleri kişinin “Sayın...” diye başlayarak adını soyadını yazsalar daha iyi olacak. Sadece “Ahmet Bey” gibi bir hitap da olabilir. Merhaba biraz fazla samimi kaçıyor. Bazısı mesajı “Sevgiler” diye bitiriyor. Bu tür mesajlar, karşıdaki eğer resmi ya da yarı resmi biriyse, “Saygılar” diye bitirilmeli. Ya da “İyi çalışmalar”, “Esenlikler dilerim”, “İyi günler dilerim” gibi ifadeler kullanılabilir. Büyükler yaşça küçüklere “Sevgiler” diye hitap edebilir ama küçükler büyüklere “Sevgiler” diye hitap etmez, “Saygılar” veya benzeri nezaket ifadelerini kullanır. TALKING Emekli Büyükelçi Hasan Göğüş dış dünyada “Turkey” olan adımızın bir genelge ile “Türkiye”ye dönüştürülmesi üzerinde dururken, bizi şimdiye dek duymadığımız bir deyimle tanıştırıyor. Göğüş, T24’teki yazısında “talking turkey” diye bir deyim olduğunu anlatıyor: “İngilizcede ‘talking turkey’ diye bir deyim olduğunu, ilk kez Hindistan’da yayınlanan ‘Indian Express’ gazetesinde rastladığımda öğrenmiştim. Meğer buradaki ‘turkey’in bizim memleketle de hindiyle de bir alakası yokmuş. Anılan gazetenin genel yayın yönetmeni Nihal Singh, kaleme aldığı makalelerini ‘Talking Turkey’ başlığı altındaki köşesinde yayınlarmış. ‘Talking Turkey’in Oxford sözlüğündeki karşılığı da, ‘Lafı evirip çevirmeden, dobra dobra söylemek’ imiş...” Göğüş, Turkey deyimini değiştirmenin gerekli olmadığı görüşündedir. ATEŞ Ülkenin dört bir yanında orman yangınları arttı. Komşu Yunanistan’da yangınlar daha da yaygın. İspanya ve Portekiz’den günübirlik yangın haberleri geliyor. Sabotaj dışında, yangınların en büyük sebebi ağaçlık bölgelere atılan cam kırıkları ve şişelerdir. Güneş ışınlarını ateşleyen parçaları, çevresindeki kuru yaprakları ve otları tutuşturuyor, alevler oradan ağaçlara sıçrıyor. Çare mi? Bahar aylarında ormanlarda yoğun bir taramayla cam kırıkları, şişeler ve kuru yapraklar toplanmalıdır. Akdeniz’deki belediyeler bu temizliği pekâlâ örgütleyebilir. Bütün mesele böyle bir konuyu programa almaları.",https://www.milliyet.com.tr/yazarlar/melih-asik/unutma-hatirla-6797713
Melih Aşık,WASHINGTON,05 Temmuz 2022,"Temmuz ayının 4’üncü günü ABD’de her yıl “Bağımsızlık Günü” olarak kutlanır. İngiltere’ye bağlı 13 koloninin bağımsızlığını ilan ettiğine ilişkin bildiri, 4 Temmuz 1776 günü ABD Kongresi’nde okunmuştu. Bağımsızlığın önderi George Washington göreve 17 Eylül 1796 tarihinde veda etti. Yayımladığı veda mesajı çok uzundur. Aşağıda bu uzun mesajdan iki küçük bölüm sunalım: “Belirli bir millete sevdayla bağlanmaktan kaçınınız. Başka bir ülkeye nefret yahut sevgi duyguları beslemeyi âdet edinen milletler köleleşirler, kendi görev ve çıkarlarını unuturlar. Zira bir millet, ortaklık hayaline kapılarak başka bir millete bağlandı mı, bu ikincisinin kavgalarına boşu boşuna karışır. Üstelik ona imtiyazlar tanır. Bu ise kendisinin sömürülmesine yol açmakla kalmaz, başka ülkelerin düşmanlığını ve misillemelerini de üstüne çeker. Büyük ve güçlü bir ülkeyle öyle bir ilişki kuran küçük yahut zayıf bir millet, ötekisinin uydusu olmaktan kurtulamaz.” DANIŞMA HDP’nin geçen hafta sonundaki 5. olağan kongresinde yetkili kurullara seçimler yapılırken 43 kişilik danışma kurulunda hayli ilginç isimler yer aldı. Listede Hasan Cemal, Mehmet Altan, Ali Bayramoğlu gibi ikinci cumhuriyetçi yazarlar ilk dikkati çekenlerdi. Danışma kurulunda emekli Büyükelçi Rıza Türmen, yanında Levent Köker, Şebnem Oğuz, Gençay Gürsoy, Onur Hamzaoğlu, Fatma Gök, Meral Camcı, Bülent Küçük, Zerrin Kurtoğlu gibi emekli akademisyenler de yer aldı. YAĞ Mine Kırıkkanat pazar günkü yazısında sentetik aydınları anlatıyor: “Onlar suya düşen yağ parçacıkları gibidir, halk arasına karışmaz ama her daim üste çıkıp akıl öğretir, çıkmaz sokakları yol diye gösterirler.” HANİ VİZE KALKACAKTI Türkiye İsveç ve Finlandiya’nın NATO üyeliğini onayladı, bu iki ülkeden birtakım sözler alındı. Şimdi arada bir anlaşma var ama... Avrupalıların verdikleri sözleri tutmamak gibi bir huyları da var. Örneğin, AB ile aramızda bir göç ve vize anlaşması vardır. Anlaşmada, Türkiye’nin AB’ye göçü önlemesi karşılığında Türkiye’ye 6 milyar euro mali yardım ile vize serbestisi gibi avantajlar tanınıyordu. Zamanın Başbakanı Ahmet Davutoğlu bize bu konuda umutlu mesajlar veriyordu. Aradan altı yıl geçti... Türkiye verdiği sözleri yerine getirdi. Göçmen akınını durdurdu. Ancak Avrupa mali yardımın bir bölümünü vermekle birlikte gümrük birliğinin gözden geçirilmesi ve katılım müzakerelerinin başlaması gibi sözlerini tutmadı. Dahası, bin dereden su getirerek vizesiz seyahati başlatmadı. Türkiye tek taraflı işleyen anlaşmayı iptal edebilir. Etmiyor. Gelin anlaşmayı gözden geçirelim diyor, karşı taraftan cevap gelmiyor. Çünkü anlaşmadan memnunlar. DEVELİ HİKÂYE Hikâye Mevlana’ya atfedilir. Bir bedevi, devenin üzerine oturmuş hayvanın iki yanından sarkan yükleriyle birlikte çölde ilerliyordu. Bir süre sonra yolunun üzerinde bir yabancıya rastladı, birlikte konuşarak ilerlemeye başladılar. Yabancı bir ara sordu: - Devedeki mülkün nedir? - Bir taraftaki çuvalda buğday var, dedi bedevi, diğer çuvalda da kum var. - Neden bir de kum yükledin hayvana? - Ağırlık  dengeli olsun, daha rahat taşısın diye. - Peki, neden buğdayı iki çuvala bölmedin? Hem yük dengeli olurdu hem de hayvan yorulmazdı. Bedevi yabancının verdiği fikirden çok etkilendi. Kendisi yola çıkma telaşı içinde bunu düşünememişti. - Haklısın diye bağırdı, hadi gel buğdayı ikiye bölelim. Hem sen de gel devenin üstünde yolculuk et. Yola tekrar çıkınca sordu bedevi: -  Kimsin sen, senin gibi zeki bir adam ya sultandır, ya vezirdir, ya kumandandır. - Hiçbiri değilim, dedi yolcu, hiç bir şey değilim. - Ya da zengin birisidir. - Beş param yok, dedi yolcu, baksana üstüm başım dökülüyor. - Bu kadar zeki olduğuna göre mutlaka bir şeylerin vardır? - Hiçbir şeyim yok, dedi adam, bir lokma ekmeğim bile yok. Bedevi birden öfkelendi: - İn çabuk devemden, dedi, çabuk uzaklaş, o tehlikeli zekânı da uzaklara götür. Para getirmeyen bir zekâya sahip olmaktansa aptal olayım ama param olsun, çok daha iyi. Öyle demiş bedevi. Zeki ama parasız pulsuz adamların, haksızlıkları görmek, entrikaları sezmek, doğruları cesaretle söylemek gibi kötü huyları da vardır ki bu özellikler de pek hoşa gitmez malum.",https://www.milliyet.com.tr/yazarlar/melih-asik/washington-6784422
Melih Aşık,Ege’de uçmak...,19 Temmuz 2022,"ABD Temsilciler Meclisi can sıkıcı bir değişiklik önergesini onayladı. Önerge, Türkiye’ye F-16 ve modernizasyon kiti satılması için Yunan hava sahasının ihlal edilmeyeceği şartını öngörüyor. Önerge henüz öneri niteliğinde. Bundan sonra Senato, ortak komite, tekrar Meclis ve Senato, peşinden Başkanlık aşamaları var. Ancak eğer tepkimizi güçlü şekilde ortaya koymazsak zaman aleyhimize işleyebilir. Mesele nedir derseniz... Efendim, Yunanistan, kara suları 6 mil olduğu halde kendi hava sahasının 10 mil olduğunu iddia ediyor. Atina, dünyada bir başka örneği olmayan bu tecavüzü 1931 tarihli bir kraliyet kararına dayandırıyor. Kararın ilk  bildirimi 1975’te gerçekleşmiş ve Türkiye buna anında itiraz etmişti. Türk savaş uçakları uçuşlarında doğal olarak 10 millik sınırı tanımıyor. Ve Yunanistan her defasında “Türk uçakları hava sahamızı ihlal etti” diye dünyayı ayağa kaldırıyor. Halen Ege Denizi’nin yüzde 7.47’si Türk kara suları, yüzde 43.68’i Yunan kara suları olarak işaretlenmiş durumda. Yunan hava sahası, Atina’nın 10 mil iddiasına göre, Ege’nin yüzde 50’sinden fazlasını kaplıyor. Böylece Ege semaları adeta Türk uçaklarına kapatılıyor. ABD Temsilciler Meclisi kararı gösteriyor ki Yunanistan’ın 10 millik hava sahası saçmalığı Amerikan Kongresi’nde giderek daha çok taraftar bulmaktadır. Ankara’nın da etkili kampanyalarla hem Türk kamuoyuna hem dünya kamuoyuna bu haksızlığı anlatması gerekir. Anlatamazsak, ya Yunanistan’ın 10 mil iddiasını kabul etmek ya da F-16 uçaklarını hangara çekmek seçenekleriyle karşı karşıya kalabiliriz. DAMACANA Bir damacana su 30 lira oldu. Suyun litresi 2 liraya geliyor. Neden Paris’te, Londra’da, New York’ta insanlar suyu musluktan içer de bizim kentlerimizde su musluktan içilmez? Soruyu İSKİ’nin bundan önceki genel müdürü Raif Mermutlu’ya sormuştuk. Cevabı: - Musluk suyunu içebilirsiniz. Biz evinize kadar suyu sağlıklı olarak getiriyoruz. Eğer evinizin boruları sağlam ve sağlıklıysa musluk suyu içmenizde hiçbir sakınca yoktur. Bu bilgiyi dostlarımıza ulaştırdık . Hep birlikte musluk suyunu denedik. Su klor kokuyor. Kaynatsanız da koku geçmiyor. Peki, Batı metropolleri kokusuz ama sağlıklı suyu nasıl  beceriyor? Biz neden beceremiyoruz? İSKİ VE İBB’nin bu soruya bir yanıtı olmalı. Yoksa su şirketlerinin gizli engellemesi mi söz konusu? Sayın Belediye Başkanı bu konuda halkı aydınlatmalı. YOZGAT’TA HAMAM Yozgat’ın Sarıkaya ilçesinde Roma Hamamı kalıntısı. Benzeri İngiltere’nin Bath kentinde vardır. İngilizler iyi korumuş, restore etmiş, kente hamamın adını vermiştir. Her yıl yüz binlerce turist çeker Bath kenti. Bizim Yozgat ise bahtsız. Böyle bir hamamın varlığını bizler bile bilmeyiz. MESUT ÖZİL Türkiye’deki en ünlü ve en zengin futbolcu kim mi? Kuşkusuz Mesut Özil. Almanya’dan sonra gittiği Real Madrid ve Arsenal’de milyonlar kazandı. Bugünkü serveti 500 milyon liranın üzerindedir. Şöhret mi? 2014 yılında Alman Milli Takımı’yla dünya kupasını kaldırmış, Real Madrid ve Arsenal ile nice şampiyonluklar yaşamış, şöhretin de zirvesine ulaşmıştır. Böyle bir adam bizim alaturka felsefemize göre ne yapar? Kendine bir saray yaptırır, içinde yan gelir yatar değil mi? Oysa o bunu hiç aklına getirmiyor. Fenerbahçe’de yedek soyunduğu oldu, kadro dışı kaldığı oldu. Yine de futboldan vazgeçmedi. Şimdi Başakşehir futbolcusu olarak yağmur çamur demeden yeni sezon antrenmanlarına çıkıyor. Neden bu ısrar, bu heves, bu inat? Almanya’da büyüyen Mesut bilir ki... Para mutluluk getirmez. İnsan ancak üretici olduğunda, onu var eden koşullara sıkıca sarıldığında insan olur. Alman insanı bunu anlamıştır. O yüzden üreticidir. Biz padişah düzeninden geldiğimiz için bunu anlamakta zorlanırız. *** Oyunun içinde olmak veya dışında kalmak. Bütün mesele bu. Oyuncu üreticidir. Seyirci tüketici. Siz siz olun ömür boyu çalışmayı, üretmeyi, üreterek mutlu olmayı elden bırakmayın.",https://www.milliyet.com.tr/yazarlar/melih-asik/egede-ucmak-6791998
Melih Aşık,ECZACI MELİH BEY,30 Haziran 2022,"Moda’nın adeta efsane olmuş eczacısı Melih Ziya Sezer Bey de ayrıldı aramızdan... Moda’nın birkaç sayfa kalmış tarihinden bir sayfa daha eksildi. Üç nesildir açık olan Yeni Moda eczanesi aslında bir müzedir. İçeri girince 100 yıl öncesi karşılar sizi. Vitrininde hâlâ bir havan durur. Kadıköy’de eczaneler birkaç maddenin karıştırılmasını gerektiren ilaçları yapmazlar, size Yeni Moda Eczanesi’nin adresini verirlerdi. Melih Bey 90’ında olduğu halde tek başına çalışır, her türlü karışımı da üşenmeden yapar, zamanında teslim ederdi. O aynı zamanda şairdi. Şiir kitaplarını da müşterilerine ilaç niyetine ücretsiz verirdi.  Ve müthiş bir kedi dostuydu. Bir pazar günü ara sokakta rastladığımda nereye gittiğini sordum, - Dükkâna gidiyorum, demişti, bizim kedinin mamasını götürüyorum. Nadide bir insan ve gerçek bir beyefendiydi. Melih Bey’den geriye bir müze eczane ve onun kaleminden dökülen mısralar kaldı. Ortak dostumuz Muzaffer Ayhan Kara’ya emanet ettiği şiirlerinden birini veda niyetine iliştirelim: BİZİM GİBİ Ne kadar özlesen de Getiremezsin geri Geçen zamanları Hiçbir şey geçmiş zamanlardaki gibi Yerinde değil Ne kadar düşlesek de Eskisi gibi değil Bizim gibi. JELİBON Sosyal medya dün Ankara eski Belediye Başkanı Melih Gökçek’in ekrandaki sözleriyle neşe buluyordu. Demişti ki: “Adana’dan sonra Polatlı’nın arka tarafında da 6 milyar dolarlık jelibon bulundu.” Özellikle seçim dönemlerinde zengin kaynakların bulunduğuna ilişkin haberler yoğunlaşır. Ancak bugüne dek jelibon hiç bulunmamıştı. Jelibon, malum, çocukların yediği bir cins atıştırmalık şeker. Daha önce de cinlerle ilgili öyküler anlatan Melih Gökçek’in son buluşu yaratıcılık açısından harikaydı! CÜNEYT “Canım Cüneyt, bundan sonra yokluğunu bilmek, düşünmek öyle acı ki seni sonsuza kadar kalbimde yaşatacağım.” Türkan Şoray Cüneyt Arkın’ı bu sözlerle uğurluyor. Müjdat Gezen de onu kısa ama öz tanımlıyor: “Aktördü, doktordu, ressamdı, ağabeydi, demokrattı, Cumhuriyetçiydi ve katıksız Atatürkçüydü. Onu çok özleyeceğim.” Halkın sevgilisiydi. O da halkı çok sevdi. Özellikle gençleri. Son ekran konuşmalarından birinde öğrencilerin sözcülüğünü yapıyor, “Neden yeterli öğrenci yurdu yapmıyorsunuz?” diye hükümete çıkışıyordu. Kalite adamdı. Kara Murat gibi cengâver ruhluydu. Doğruluk çizgisinden hiç sapmadı. Bir cümleyle deriz ki... Güzel bir adam geldi geçti dünyadan ve aramızdan ayrılıp sonsuzluğa uçtu. Saygıyla... KİTAP Emekli Profesör Emrullah Güney Diyarbakır’dan yazıyor: “76 yaşındayım. 66 yıldır kitap biriktiriyorum. Yerli yabancı binlerce kitap. Coğrafya, tarih, dinler, sosyoloji, psikoloji, edebiyatın her türünden kitaplar. Dergi koleksiyonları, ansiklopedi takımları. Türkçe, Fransızca, İngilizce... Azerbaycan ziyalılarının gönderdiği kitaplar -coğrafya, şiir, roman, öykü- var. Baku’ya, Gence’ye, Nahcivan’a gitmeden yüksek lisans, doktora yapılabilir onlardan yararlanılarak. Haritalar, atlaslar... Belgesel film CD, DVD’leri... Üniversitelere önerdim. Yerleri yokmuş; almak istemediler. Duyurmak bizden. Mail adresim: emrullahguney@gmail.com “ KASK Marmaris yangını sırasında sık sık “Gece görüşlü helikopter gönderin” çağrısı duyuldu. Uçak ve helikopterler akşam olunca yangını bırakıp gidiyor ancak sabah dönüyordu. O yüzden gece çalışacak helikopter gerekiyordu. Bu arada kullanılan deyim yanlıştı. Uzmanlar şöyle düzeltti: - Helikopterlerde gece görüşü olmaz. Pilotun gece görüşlü kaskı olur. Özetle... Birkaç gece görüşlü kask teminiyle sorun çözülecek. MADRİD Madrid görüşmelerinde imzaladığımız bir mutabakat ile aldığımız sözler karşılığında Finlandiya ve İsveç’in NATO’ya dönüşüne onay verdik. 1980 yılında ABD’li General Rogers’ın verdiği “asker sözü”yle Yunanistan’ın NATO’nun askeri kanadına dönüşüne onay vermiştik. Yunanistan sözünde durmadı. Ancak Rogers Planı’nda bir yaptırım öngörülmediği için Türkiye’nin eli kolu bağlı kaldı. Bu defa aynı sonucun ortaya çıkmaması temennimizi belirtelim. Ayrıca soralım... Acaba elimize geçen bu kozu daha farklı kullanamaz mıydık? Örneğin o iki ülkenin NATO’ya dönüşünün şartı olarak F-35 programına dönüşümüzü şart koşsaydık... Daha somut bir kazanç olmaz mıydı? Tabii bu sorular için vakit geç. Mutabakat hayırlı olsun diyelim.",https://www.milliyet.com.tr/yazarlar/melih-asik/eczaci-melih-bey-6781644
Melih Aşık,YENİ DÜNYA,07 Temmuz 2022,"NATO’nun yeni stratejik belgesini yorumlayan E. Gen. Nejat Eslen, gelinen noktayı: - ABD, Çin ve Rusya ile hesaplaşmak için NATO’yu kullanmayı amaçlıyor, diye özetliyor. Eslen’e göre... ABD’nin esas hedefi Çin’dir. Ancak daha önce Çin’in en büyük destekçisi olan Putin’in Rusya’sını aradan çıkarmak istiyor. İsveç ve Finlandiya’nın NATO’ya alınması Türkiye’yi nasıl etkiler? Eslen anlatıyor: - Baltık Denizi’nin Rusya’ya kapatılmasından sonra sıra bu ülke için hayati önemde olan Karadeniz’e gelecektir. ABD önümüzdeki dönemde Montrö’nün gevşetilmesi ve Rusya’nın Karadeniz’den kuşatılması için baskılarını artırabilir. Türkiye’nin buna hazırlıklı ve tedbirli olması gerekir. Kurulan yeni dünya düzenine Rusya nasıl bakıyor? Rus uzman Dimitri Trenin, Ukrayna savaşı yarın bitse bile Avrupa ile ilişkilerin yıllarca düzelmeyeceğini kaydederek diyor ki: - Rusya bugün Avrupa Birliği’nden Japonya ve Avustralya’ya kadar uzanan birleşik bir Batı ile karşı karşıya. Moskova’nın Batı’da hiçbir müttefiki yok. Rusya şimdi zorunlu olarak Asya, Ortadoğu, Afrika ve Latin Amerika ile bağlarını geliştirmeye odaklanıyor. Rusya’nın içinde yer aldığı bir BRICS örgütü var. BRICS, malum, Brezilya, Hindistan, Çin, Güney Afrika ve Rusya’nın bir araya gelmesiyle kurulmuş bir ticaret örgütü. Dünya nüfusunun yüzde 40’ı bu ülkelerde yaşıyor. Rusya Batı’nın ambargolarına karşı ekonomik ilişkileri hızla bu ülkelere kaydırıyor. ABD ve Batı’nın karşısında Çin ve Rusya öncülüğünde böyle bir kutup oluşuyor. Bize de bu gerçeklere göre pozisyon almak düşüyor. ÇÖZÜM Edirne Cezaevi’nde tutuklu bulunan eski HDP Eş Genel Başkanı Selahattin Demirtaş, HDP 5. Olağan Kongresi’nin ardından yazdığı yazıda ilginç bir çıkış yaptı. Seçime ortak adayla girilmesini öneren Demirtaş şöyle dedi: “Eğer diğer muhalefetten Kürt açılımı bekliyorsak biz de HDP olarak Türkiye açılımı yapmak zorundayız. Mağdur kimliğimizin bizi ezilmişlik veya öfke psikolojisine sokmasına izin vermeden, özgüvenle tüm Türkiye’yi kucaklamak zorundayız. Siyasetin ve şiddetin bir arada olamayacağını bizim de bildiğimizi, bütün sorunlarımıza Türkiye’nin bütünlüğü içinde çözüm aradığımızı ve onurlu bir barış için ciddiyetle çalıştığımızı tüm Türkiye’ye en uygun dille, söylemle anlatmamız gerekir.” PKK eylemlerine sempatiyle bakmayan, Cumhuriyet’le barışmış, Türkiye partisi olmaya niyetli bir HDP önerisi mi bu satırlar? Öyleyse, fazla mesele kalmıyor demektir. ÇELİK GÜLERSOY Milyonlarca İstanbullu biraz nefeslenmek, bir parça Osmanlı tadı almak isterse nereye koşar? Herhalde öncelikle rahmetli Çelik Gülersoy’un yoktan var ettiği bahçelere, köşklere, kahvelere, otellere... Gülersoy’un, başkanı olduğu Turing Kurumu’nun imkânlarıyla yıkılmaktan kurtarıp ayağa kaldırdığı ve İstanbul’a kazandırdığı tesislerden bazılarını anımsayalım: - Yıldız Parkı ile içindeki Malta ve Çadır Köşkleri, Pembe ve Yeşil Seralar - Emirgan Korusu ile içindeki Sarı, Beyaz ve Pembe Köşkler - Çubuklu Korusu ve Hidiv Kasrı - Çamlıca Tepesi Tesisleri - Fenerbahçe Parkı ve Romantika Kahvesi - Kapıkule Tesisleri - Sultanahmet Yeşil Ev Oteli, Ayasofya Konakları, Konukevi Oteli, Sarnıç Restoran - Büyükada Fabiato Köşkü, vd... Çelik Bey gece gündüz çalışır, İstanbul’un eski renkli mekânlarının tarihini yazardı. Tam 65 kitap yayımlamıştı. Bu arada gittiği dış gezilerde sahafları dolaşmış, İstanbul’la ilgili ne kadar kitap, harita, resim, gravür bulduysa satın almış, kendi kitaplığını da armağan ederek, Soğukçeşme’deki muhteşem İstanbul Kitaplığı’nı kurmuştu. Çelik Bey 6 Temmuz 2003 tarihinde vefat etti. Ölümünün 19. yılında bu İstanbul âşığını saygıyla anıyoruz. Beklerdik ki İBB de onunla ilgili bir anma töreni düzenlesin, yeni kuşaklara onu tanıtsın. Ama nerede? İstanbul’u dümdüz eden Adnan Menderes’in her yıl kabrine gidip ruhuna Fatiha okuyanlar dün Çelik Bey’i anan bir tweet mesajı bile atmamıştı. İstanbullu olmayabilirler ama İstanbul’a bu kadar yabancı olmaya hakları var mı? MEHMET Bir haber ajansı dün şu haberi geçti: “Somali Cumhurbaşkanı Hasan Şeyh Mahmud, Isparta’da eğitim alan ‘Somalili Mehmetçikleri’ ziyaret etti.” Somalili askerlere Mehmetçik denir mi? Denmez. Mehmetçik Osmanlı’da ve Cumhuriyet’te bizim askere verilen genel addır. Müslüman da olsa başka ülkenin askerine o ad verilmez. Verilirse “Alman TRT’si” gibi bir şey olur! FIÇI 1950’lerin Almanya Maliye Bakanı Ludwig Erhardt, Menderes Türkiye’sine bir isim takmış: “Das Gefaess ohne boden” Yani “Dibi olmayan fıçı”. İçine ne koysanız yutuyor.",https://www.milliyet.com.tr/yazarlar/melih-asik/yeni-dunya-6786027
Melih Aşık,FİLOZOF GÖZÜYLE,09 Temmuz 2022,"İnsanoğlunun ciddi konulardan sıkılıp abuk subuk konulara ilgi duyduğuna bir misal. Atina’da önemli bir konu tartışılırken kürsüye Demostenes çıkar. Önemli sözler söyleyecektir ama kimse dinlememekte, herkes kendi arasında sohbet etmektedir. Demostenes bir süre sustuktan sonra: - Şimdi size bir hikâye anlatacağım deyince oradakiler dikkat kesilirler. Demostenos hikâyesini anlatmaya başlar: - Bir delikanlı Atina’dan Megara’ya gitmek için eşek kiralar. Eşeğini kiraya veren adamın da Megara’da işi vardır. Birlikte yola koyulurlar. Ancak hava çok sıcaktır. Bir süre sonra yorulur yol kenarında dinlenmek isterler. Etrafta ağaç yoktur. Eşeğin sahibi eşeğinin gölgesine geçer oturur. Eşeği kiralayan delikanlı buna içerler: - Eşeği ben kiraladım, gölgesinde ben oturacağım, diye çıkışır. Eşeğin sahibi öfkeyle cevap verir: - Sen eşeği kiraladın ama gölgesini kiralamadın, ben oturacağım. Tartışma büyümeye başlar. Demostenes sözün burasında kürsüden inip yürümüş. Dinleyiciler “Anlatsana sonunda ne oldu?” diye bağırışmaya başlamışlar. Demostenes tekrar kürsüye gelmiş: - Vatandaşlar, demiş, size çok önemli şeyler anlatacaktım şu eşeğin gölgesini merak ettiğiniz kadar merak etmediniz. O yüzden artık size hiçbir şey anlatmayacağım. Çünkü hak etmiyorsunuz. Hadi bana müsaade… *** Kral Dionysios filozof Aristippos’a sorar: - Neden filozoflar hükümdarları ziyaret eder de hiç bir hükümdar kalkıp bir filozofu ziyaret etmez. Aristippos cevap verir: - Bunda şaşılacak bir şey yok efendim. Hekimler de ağır hastaların ayağına gider, çünkü hastaların hekimlere gitmesi mümkün değildir. *** Ksenokrates öğrencisiyle sohbet ediyor, o ne derse öğrencisi onaylıyormuş. Filozof sonunda patlamış: - Hiç olmazsa bir kere itiraz et, başka bir fikir söyle de iki kişi olduğumuzu anlayayım. BAYRAM Kurban Bayramı’na girerken insanlar kadar hayvanların da yaşam hakkı olduğunu savunan Zülal Kalkandelen diyor ki: “Kızının telefon numarasını kendi telefonuna ‘Kınalı Kuzum’ diye kaydeden bir baba, gerçek anlamda kınalı bir kuzuyu satın alıp kurban etmek için canlı hayvan pazarına gidiyor.” Mutlu ve insancıl bayramlar diliyor... Bayram tatilinde biz de izin istiyoruz. KADER Ali Sirmen Cumhuriyet’teki yazısına şöyle başlıyor: “Güzel, zarif gelinim Deniz Sirmen’in özenli ve şefkat dolu nezareti altında, Makbure Hanım ile yalnız yaşıyorum. Günlük alışverişi, bakkala, kasaba, manava telefon ederek (hepsi sonradan Deniz tarafından gözden geçirilmek üzere) ben yapıyorum. Her sipariş geldiğinde, yeni bir şokla karşılaşıyorum. Her şey üzerimden dozer gibi geçerken ‘Neyse ki yakında bitecek’ diye ölümden medet umuyorum. Gelin de hüzünlenmeyin... Bizim kuşak 80’li yaşlara böyle mi girecekti… Hadi yaşımız tesellimiz diyelim... ya gelecek kuşaklar?” CAPONE Ünlü gangster Al Capone’nin dünyanın hangi yönde döndüğünü anlatan şu sözü ünlüdür: “Çocukken her akşam yatmadan önce Tanrı’ya bana bir bisiklet vermesi için dua ederdim. Bir gün Tanrı’nın çalışma tarzının bu olmadığını anladım. Ertesi gün gittim kendime yeni bir bisiklet çaldım ve her akşam yatmadan önce Tanrı’ya günahlarımı affetmesi için dua ettim.” Şu sözler de onun: * Bir adamı sabah gördüğümde tesadüf olarak kabul ederim, öğlen aynı adamı bir daha görürsem kuşkulanırım. Akşam karşılaştığımızda tereddütsüz silahımı çekip vururum. Tesadüflere inanmam. * Zararın neresinden dönersen dön, dönek olmuşundur.",https://www.milliyet.com.tr/yazarlar/melih-asik/filozof-gozuyle-6787342
Melih Aşık,ARIZALI SATIŞ,28 Haziran 2022,"Bizim artık ekmek kızartmayan ekmek kızartıcısının serüvenini yazmıştık. Kadıköy’de Gürsey adlı mağazadan satın aldığımız ‘Fakir’ marka cihaz iki yıl garantiye rağmen dört ayda bozulmuş, telefonla aradığımız mağaza bizi servise yönlendirmişti. Servise ise taksiyle gidiş geliş 120 TL yazıyordu. İki kez gidiş geliş 240 lira. Telefon açtığımız Akyıldız adlı servis bir kötü haber daha vermişti. Eğer cihazdaki arızanın bizim hatamızdan kaynaklandığı anlaşılırsa onarım ücretini biz ödeyecektik. Bizim hatamız mı? Örneğin cihaza büyük dilim ekmek koymuş da bozmuşsak bu bizim hatamız oluyordu. Garanti mekanizması hep böyle mi işliyor? Bir Arçelik bayisine uğrayıp konuştuk. Dediği: - Bizden aldığınız cihaz bozulursa onu servise de götürebilirsiniz, bize de getirebilirsiniz. İsterseniz talep formu doldurursunuz servis gelir cihazı kapınızdan alır, kapınıza getirir. Piyasada hemen her elektrikli eşya iki yıl garantili satılıyor. Ancak bu garanti mekanizması görüldüğü gibi markadan markaya farklı işliyor. Bunun bir standardı, kanunu, kuralı yok mu? Var elbet…  Ne var ki kimi firmalar, yukarıdaki örnekte görüldüğü gibi, zahmete girmiyor, malı sattıktan sonra üzerine düşenleri yapmıyor veya zahmeti alıcıya yüklüyor. ÖTEYAKA CHP Genel Başkanı Kemal Kılıçdaroğlu, Mavi Marmara şehidi Çetin Topçuoğlu’nun ailesini ziyaret ederken dış politika konularına da ayaküstü değiniyor, Atina’ya şu mesajı gönderiyor: “Yunan yöneticileri bizim Kuvayı Milliyeci olduğumuzu biliyorlar. O yöneticiler aynı zamanda rahmetli Ecevit’i de rahmetli Erbakan’ı da gayet iyi biliyorlar. Şimdi konuşsunlar. İktidara geldiğimizde o adalardaki silahların ne olacağını biz onlara göstereceğiz.” Bu satırları okurken şunları düşündük... CHP dış politikada bugünkünden farklı bir üslup ortaya koymayacak mı? Dış politika iç politika malzemesi olmaya devam mı edecek? CHP liderinden beklenen, Ege’deki sorunlarda haklılığımızı dünyaya anlatarak davayı önce diplomasi alanında kazanmak değil midir? Henüz iktidar olmamış bir partinin “Sorunları iki halkın mutluluğu çerçevesinde çözeceğiz” gibi bir yaklaşım sergilemesi daha iyi olmaz mıydı? Her fırsatta biz eski CHP değiliz diyen Kemal Bey’in ikide bir Kuvayı Milliye kavramına sarılması çelişki olmuyor mu? SON SÖZ: CHP bir program hazırlayarak iç ve dış politika esaslarını kayda geçirmeli… Ege gibi sorunlarda da komisyonlar kurarak ayrıntılı dosyalar hazırlamalı diye düşünüyoruz. ALDANMA “Her yer dolu... Millet zamlara bana mısın demiyor... Herkeste para var. Millet krize meydan okuyor.” Bu tür ayaküstü yorumlara sık rastlıyoruz. Gerçekten de kafe ve lokantalar hâlâ dolu. Sokaklar kalabalık. Çıplak gözle bakınca görünen manzara bu. Peki, bunca pahalılığa rağmen bu neşe, bu canlılık nasıl oluyor? Soruyu Orhan Bursalı Cumhuriyet’te sormuştu. Onun sütununa gelen, Fuat Yalçın imzalı şu mektup hayli aydınlatıcı: “İstanbul’da sözü geçen lokantalar kaç adettir? 1000 alsak her gece 100 kişi gitse ve bu kişilerin haftada bir dışarıda yediğini varsaysak, ulaşacağımız sayı: 700.000 kişidir. İstanbul nüfusunun yüzde 3.9’una tekabül eder. Büyük bir kentte farklı gelir kesimleri olması mümkündür. Öte yandan, şehrimizde nüfusun yüzde 96’sı bu işin dışındadır.” Ayrıca şu da var... Kentin yeme, içme, meyhane, kafe, bar hizmetleri belli noktalarda toplanmıştır. Kadıköy, Beşiktaş, Bakırköy, Taksim başlıca eğlence merkezleridir. Kent nüfusu belli merkezlere akınca ister istemez her gece oraları dolduruyor. Ekonomiyi meyhanelerin doluluk oranına bakarak değerlendiremezsiniz. SWIFT Din adamlarının vaazları iyi niyetli kişileri doğruluk yolunda tutmaya yarar ama kötü niyetli kişilerin vaatle doğruluk yoluna girdiği hiç görülmemiştir. *** İhtiyarlar gençlerle aralarındaki mesafeyi korumak için saygınlık, yüksek mevki veya büyük servet gibi şeylere ihtiyaç duyarlar; aksi takdirde toy gençlerin ihtiyarları küçümseme eğilimine hiçbir şey karşı koyamaz. *** Bu dünyaya gerçek bir dehanın geldiğini şuradan anlayabilirsiniz: Bütün ahmaklar ona karşı birleşirler. *** Kralların ellerinin en uzun noktalara kadar uzandığı yaygın olarak söylenir; keşke kulakları da o kadar uzak noktalara ulaşabilseydi. (Jonathan Swift)",https://www.milliyet.com.tr/yazarlar/melih-asik/arizali-satis-6780322
Melih Aşık,GARANTİSİ VAR!,25 Haziran 2022,"Geçen mart ayında Kadıköy Çarşısı civarında beyaz eşya satan bir mağazadan ‘Fakir’ marka ekmek kızartıcısı satın aldık. Alırken de sorduk: - Ne dersiniz, dayanır mı, sağlam mı? - İki yıl garantisi var beyim, dediler, hiç merak etmeyin. Cihaz dört ayda bozuldu. Ürünü aldığımız mağazayı aradık. “Faturasıyla birlikte Bahariye’de Elsa adlı elektronik mağazasına gideceksiniz” yanıtını aldık. Cihazı kutusuna koyup, o mağazaya yollandık. Bankodaki arkadaş: - Biz Fakir’le anlaşmayı bitirdik, dedi. - Peki, ne yapacağız? - Göztepe’de anlaşmalı firmaları var, oraya götüreceksiniz. Tarif ettiği yere taksi en az 60 liraya gider. 60 da dönüş, eder 120 lira. Cihazı bıraktık, tamir oldu diyelim. Almaya gidip gelirken de 120 lira vereceğiz. Etti 240 lira. Cihazın tamamı zaten 540 lira. Telefonla Göztepe’deki servisi arayıp sorduk. - Cihazın garanti belgesi var. Herhangi bir ücret talep etmiyorsunuz değil mi? - Eğer bozulma kullanıcı hatası sonucu ise ücret alırız. - Mesela ne olabilir? - Ekmek sıkışmış olabilir, makine boğulmuş olabilir. Görmeden bir şey diyemem. - Bozukluğun kullanıcı hatasından kaynaklanıp kaynaklanmadığına kim karar veriyor? - Biz. Sonuç: Ürünü satın aldığınız yer geri alıp tamire yollamıyor. Sizi tamirciyle baş başa bırakıyor. Tamirciye gidiş geliş 240 lira taksi parası ödüyorsunuz. Yetmiyor. Eğer sayın tamirci, “Abi sen kullanmayı becerememişsin hata sende” derse, takdir buyuracağı ücreti paşa paşa ödüyorsunuz. Git, gel kaybettiğiniz zaman cabası... Bu arada Fakir’in müşteri temsilcisini aradık. Çıkan arkadaş servislerin adresini vermekten başka bir şey söylemedi. “2 yıl garantisi var” masalı böyle bir şey. BAĞDAT Bazı atasözü ve deyimleri hemen her gün bolca kullanırız da nedense anlamını merak etmeyiz. Örneğin “Yanlış hesap Bağdat’tan döner”in anlamı nedir? Bağdat’ta bir matematik profesörü mü yaşar? Yanlış hesap neden Bağdat’tan döner? Kimse bilmez. Sizi fazla merakta bırakmadan sözün doğrusunu kayda geçelim... O atasözünün doğrusu “Yanlış hesap tadattan döner” şeklindedir. Tadat, Arapça sayım demektir. Askerlik yapanlar özellikle bilir. Birliklerde sabah akşam tadat yani sayım yapılır. Eksik var mıdır, kaçak var mıdır, bunun gecikmeden ortaya çıkarılması gerekir. Diğer atasözlerinde olduğu gibi bu da zamanla değişime uğramış, tadat olmuş size Bağdat. Yanlış deyim Bağdat’tan bir türlü geri dönemiyor! (NOT: Arapça aslı tadat) NATO İspanya’nın başkenti Madrid’de 29-30 Haziran günlerinde yapılacak NATO Liderler Zirvesi’nde ele alınacak önemli konulardan biri, İsveç ve Finlandiya’nın üyeliği olacak. Liderler zirvede iki ülkenin başvurusunu oylayarak üyeliklerini resmen başlatmayı planlıyor. Peki, Türkiye bunca itirazdan sonra iki ülkenin üyeliğini kabul edecek mi? Diplomatik temaslar sürüyor. Zirvede kabul edilecek olan “Stratejik Konsept 2023” belgesine “terörle mücadele”nin daha güçlü ve net ifadelerle konularak Türkiye’nin tatmin edileceği söyleniyor. SELEK Yargıtay Ceza Genel Kurulu, 1998’de Mısır Çarşısı’nda 7 kişinin öldüğü patlamaya ilişkin davada, sanıklar sosyolog Pınar Selek ve Abdülmecit Öztürk hakkındaki beraat kararını bozdu. Geçen 24 yıl içinde alt mahkemeler ile Yargıtay arasında gidip gelen davada Pınar Selek hakkında üç kez müebbet hapis, üç kez beraat kararı verildi. Aslında patlamanın bomba değil gaz tüpüne bağlı olduğu yolunda bilirkişi kararları da var. Buna rağmen alt mahkeme ve Yargıtay iki ceza arasında tercih yapmakta zorlanıyor. Kâh müebbet, kâh beraat veriyor. Pınar Selek dava açıldığında 27 yaşındaydı. Bugün 51 yaşında. Fransa’da yaşıyor. Yargıtay’dan dönen ve yeniden görülecek olan davanın yeni karar ve Yargıtay süreçleriyle kaç yıl daha süreceğini o dâhil pek çok kişi merak ediyor olmalı.",https://www.milliyet.com.tr/yazarlar/melih-asik/garantisi-var-6778801
Melih Aşık,SICAK TEMMUZ,02 Temmuz 2022,"Sivas Katliamı, polis kayıtlarına göre, 15 bin kişinin bir otele kıstırdığı sanatçı ve aydınları şeriat çığlıkları atarak ateşe vermesi sonucu meydana geldi. Bu katliamda 33 aydın ve iki otel görevlisi can verdi. İki kişi de Madımak Otelini yakarken öldü. Olaya güvenlik güçleri müdahale etmedi, Ankara, iktidarı ve muhalefetiyle 8 saat boyunca saldırıyı uzaktan izledi. Azgın topluluk otele saldırırken Cumhurbaşkanı Süleyman Demirel, “Halkla güvenlik güçlerini karşı karşıya getirmeyiniz” uyarısı yaparken Başbakan Tansu Çiller, olay sonrası: “Çok şükür, otel dışındaki halkımız bir zarar görmemiştir” demişti. İçişleri Bakanı Mehmet Gazioğlu, “Aziz Nesin’in halkın inançlarına karşı tahrikleriyle halk galeyana gelerek tepki göstermiştir” şeklinde konuşurken, ANAP Genel Başkanı Mesut Yılmaz, “Abartmaya gerek yok. Bu kadar kişi bir futbol maçında da ölebilirdi” diyebilmişti. O gün Sivas Belediye başkanı olan bugünkü Saadet Partisi lideri Temel Karamollaoğlu dâhil ilde görevli yetkililer hakkında soruşturma açılmazken Ankara’nın 8 saat boyunca hareketsiz kalması “ihmal” olarak nitelendi. 8 saat süren bir ihmal olur mu? Yoksa gizli bir el Ankara’nın da elini kolu bağlayıp Sivas’taki görevin! tamamlanmasını mı bekledi? Olay (bugün olmazsa yarın) araştırılıp soruşturulmalı. İhmali olan isimlerin adları da Madımak Oteli’nin girişine kurbanların yanına asılmalı. VENEZIA İstanbul Limanı’nda son zamanlarda dev bir gemi sık sık görülmeye başladı. ‘Costa Venezia’ adlı bu gemi 363 metre uzunluğunda, 45 metre genişliğinde, 22 katlı bir apartman adeta. Dünyanın en büyüklerinden biri. İstanbul’dan kalkıyor, İzmir ve Bodrum’a, oradan Yunanistan’da Mikonos Adası ve Pire’ye uğrayarak İstanbul’a dönüyor. Bu kısa tur bir hafta sürüyor. Gündüz şehir turu atılıyor, gece gemide eğlence ve oyun var. En ucuz kamaranın bir hafta her şey dâhil 10 bin lira olduğunu öğrendik. Yabancı turistler İstanbul’a uçakla getiriliyor, gemiyle tura çıkarılıyormuş. Türk vatandaşının ise Şengen vizesi zorunluğu var. Eski zaman yazarlarından Refik Halid Karay 1940’lardaki yazılarında bir Marmara turu önerirdi. Gemi İstanbul’dan kalkacak, Şarköy, Gelibolu, Bandırma, Mudanya, Yalova gibi limanlara uğrayarak birkaç günlük tur yapacaktı. Venezia buna benzer ama biraz daha geniş bir tur gerçekleştiriyor.",https://www.milliyet.com.tr/yazarlar/melih-asik/sicak-temmuz-6782892
Melih Aşık,TONGUÇ’U ANARKEN,23 Haziran 2022,"Köy Enstitüleri eğitim programını hazırlayıp yurt geneline uyarlayan ve yöneten büyük eğitimci İsmail Hakkı Tonguç (1893-1960) ölümünün 62. yılında saygıyla anılıyor. İ. H. Tonguç’la ilgili anma törenlerinden biri de bugün (23 Haziran) saat 14.30’da Ankara’da Pembe Köşk bahçesinde İnönü Vakfı tarafından düzenleniyor. Anma programında Tonguç’un öz yaşamı, eğitim ve sanat felsefesi sözle, müzikle, sanatla anlatılacak. Tonguç deyince onun demokrasi konusundaki kısa ama vurucu tanımı da akla gelir. 1950’lerde ülkemizdeki demokrasiyi tanımlarken demiştir ki: “Demokrasinin iki çeşidi vardır. Biri zor ve gerçek olanı, öbürü de kolayı, oyun olanı. Topraksızı topraklandırmadan, işçinin durumunu sağlama bağlamadan, halkı esaslı bir eğitimden geçirmeden olmaz birincisi, köklü değişiklikler ister. Bu, zor demokrasidir ama gerçek demokrasidir. İkincisi kâğıt ve sandık demokrasisidir. Okuma yazma bilsin bilmesin, toprağı, işi olsun olmasın, halk bir sandığa elindeki kâğıdı atar. Böylece kendi kendini yönetmiş sayılır. Bu oyundur, kolaydır. Amerika bu demokrasiyi yayıyor işte. Biz demokrasinin kolayını seçtik, çok şeyler göreceğiz daha.” Tekrar kaydedelim, bu sözler 70 yıl öncesine aittir. LUMUMBA Hafta sonunda Belçika’nın başkenti Brüksel’de hüzünlü bir tören vardı. Afrika’nın efsane liderlerinden Patrice Lumumba’nın tek dişi Egmont Sarayı’nda yapılan törenle ailesine teslim edildi. Kongo’nun seçimle işbaşına gelen ilk başbakanı olan Lumumba 1960 yılında bir hükümet komplosuyla devrilmiş, 1961 yılında hapisten çıkarılıp ormanda kurşuna dizilmiş, üç gün sonra da Belçikalı polis şefi Gérard Soete tarafından mezardan çıkartıp testereyle parçaladıktan sonra sülfirik aside atılıp tamamen yok etmişti. Soete sonraki yıllarda bir TV programında cinayeti itiraf etmiş, bu itirafa rağmen Soete hakkında 2000 yılında ölünceye kadar hiçbir dava açılmamıştı. Kızı ise 2016’da bir röportajda Lumumba’nın dişini göstermiş, bunun üzerine polis eve baskın yaparak Kongo liderinden arta kalan tek parçaya el koymuştu. Belçika 1885-1960 yılları arasında Kongo’da akıl almaz cinayetler işledi, köleleşmek istemeyenlerin kollarını kesti, eğer adam kaçmışsa  ailesini yakalayıp ellerini kesti. . Böylece yaklaşık 10 milyon kişiyi katletti veya göçe zorladı. Buna rağmen Osmanlı’nın Ermeni tehcirini yıllardır diline dolayan Avrupalılar bir kez olsun bu katliamları dile getirmediler. Belçika parlamentosu  Osmanlı’yı soykırımla suçlayan bir kanunu da 2016 yılında kabul etti. Lumumba’nın dişini ise yeni hatırladılar. PIRLANTA Genç evli arkadaşlarla çay bahçesinde sohbet ediyoruz. O sırada çiftlerden birinin telefonu çalıyor. Genç adam telefonda kısa bir şeyler konuştuktan sonra eşine dönüyor: - Arayan Kapalıçarşı’daki kuyumcu idi, diyor. - Aa, senin onunla bir samimiyetin var mıydı? - Yoo... - Niye aramış? - Hacca gidiyormuş, helallik istedi. - Sen ne dedin? - Hakkım geçtiyse helal olsun, dedim. Genç hanım o zaman bize dönerek parmağındaki pırlanta yüzüğü gösteriyor: - Geçenlerde ondan bu yüzüğü almıştık, diyor. Bir kuyumcudan yüzük satın almışsınız. Adam aylar sonra telefonla arayarak helallik istiyor! Siz olsanız ne düşünürsünüz? Bir dostumuz önemli bir hatırlatmada bulunuyor: “İnsanın kendisine yapılan haksızlığı bilmeden helallik vermesi yanlışı yapana helallik kazandırmaz. Helalliği aldığını zanneden sadece kendini kandırır. Helallik isteyen hangi sebeple istediğini belirtmelidir.” TAHRİK Muğla’da üniversite öğrencisi Pınar Gültekin’i öldüren sanığa “haksız tahrik” indirimiyle sadece 23 yıl hapis cezası verilmesi tepkilere yol açtı. Pınar Gültekin’in katili tahrik ettiğini, bunun tanığı olamayacağına göre, mahkeme nasıl tespit etti, bilinmiyor. Geçmişte kadın katillerinin klasik bir mazereti vardı. Yargıcın karşısında hemen hemen aynı ifadeyi verirlerdi: - Efendim beni tahrik etti. - Ne dedi? - Sen de erkek misin dedi. Eskiden geçerli ifade buydu. Sanırız değişen ceza yasalarıyla birlikte bu ifade de geçerliğini yitirdi. Şimdi etkili ifade: ‘karına söylerim dedi’ şeklindedir. SÖZLEŞME CHP lideri Kemal Kılıçdaroğlu geçen hafta sonu İzmir gezisinde iktidara gelince İstanbul Sözleşmesi’ni hayata geçireceklerini tekrar açıkladı. 6’lı masa ortağı Temel Karamollaoğlu ise şiddetli bir İstanbul Sözleşmesi muhalifi. Sözleşme yürürlüğe girdikten sonra kadına şiddetin 10 kat arttığını söylüyor. Saadet Partisi Kadın Kolları da aynı fikirde. Kadınlar: - Sözleşme, Erbakan Hocamızın tabiriyle “Elma şekerine bulanmış zehirdir” diyorlar. Bakalım tartışma masada nasıl çözülecek!",https://www.milliyet.com.tr/yazarlar/melih-asik/tongucu-anarken-6777716
Melih Aşık,İzmir’in gururu,21 Haziran 2022,"Hafta sonunu İzmir’de geçiren CHP lideri Kemal Kılıçdaroğlu Milli Kütüphane’yi de ziyaret etti, şeref defterini imzaladı. Milli Kütüphane’yi Atatürk ve İnönü’den sonra ziyaret eden üçüncü CHP liderinin Kemal Kılıçdaroğlu olduğunu bilvesile öğrendik. İzmir Milli Kütüphanesi İttihat ve Terakki yönetimince “cehaletle mücadele” kampanyası çerçevesinde 1912 yılında kuruldu. Halkın yaptığı para ve kitap yardımlarıyla kısa sürede büyüdü. 1919’u izleyen işgal yıllarında Yunan güçlerince kütüphanenin “Milli” sıfatı kaldırılarak yerine “İslam” kondu. Kütüphane hakkında bir inceleme yazısı yazan rahmetli Zeki Arıkan, “İslam” mühürlü kitapları bizzat gördüğünü anlatır. Kütüphane sonradan yenilendi, genişletildi, Cumhuriyet’in 10’uncu yılında 31 Ekim 1933 tarihinde coşkulu bir törenle yeniden hizmete girdi. İzmir’in varlıklı kesimleri yeni binaya önemli katkıda bulunmuştu. Açılış konuşmasını Süleyman Ferit (Eczacıbaşı) yaptı. Atatürk, Milli Kütüphane’nin yenilenmesiyle bizzat ilgilenmiş, inşaat sırasında iki kez teftiş etmiş, üçüncü teftişe 1934 yılında İran Şahı Rıza Pehlevi ile birlikte gelmişti. Türkiye’de basılan bütün yayınların bir nüshasının  Milli Kütüphane’ye bağışlanması yolunda Atatürk’ün verdiği talimat sonradan yasa ilkesi oldu, böylece bütün yazar ve çevirmenlerin eserlerinin kütüphanelerde yer alması sağlandı. Milli Kütüphane kuruluşundan bu yana devlet katkısı almadan dernek ve vakıflarca yönetildi. Milli Kütüphane Vakfı’nın son başkanı Ulvi Puğ, kuruluşun halen 1.5 milyon dolayında kitap ve 4 bin yazma eser barındırdığını açıkladı. Milli Kütüphane İzmir halkının eseridir. Tarih boyu emeği geçenleri kutluyoruz... AKŞENER Partisinin belediye başkanlarıyla buluşan İyi Parti Genel Başkanı Meral Akşener, “Bizim cumhurbaşkanı adayımız sizsiniz” sözlerine “Ben Başbakan adayıyım, geri dönüşü olmaz” diye yanıt vermiş. Bu iddia şu ihtimallerin gerçekleşmesine bağlı. Önümüzdeki seçimi Millet İttifakı’nın adayı kazanıp cumhurbaşkanı olacak. Yeni anayasa yapılacak. İki yıl içinde parlamenter sisteme dönülecek. Yeniden seçim yapılacak. Bu seçimden İyi Parti en büyük parti çıkacak. Cumhurbaşkanı yeni hükümeti kurma görevini Meral Hanım’a verecek. Böylece Meral Hanım Başbakan olacak. Hayli uzun ve sislerle dolu bir yol. Meral Hanım’ın bu tercihiyle ilgili İyi Partili Aytun Çıray’ın yorumu şöyle: - Bu sözler iki iddia içeriyor. Birincisi, parlamenter sisteme dönülecek iddiası. İkincisi, en büyük partinin İyi Parti olacağı iddiası. Meral Hanım’ın Başbakanlık sloganı bu iki iddiasındaki ısrarına işaret ediyor. Zeka Kitabın adı “Hileler Kitabı”. Diğer adı “Arap Kültüründe Siyasi Stratejiler”. Kitap genel olarak Arap zekâsını ve kurnazlığını anlatıyor. Mesela... “Bir adam Süleyman  Aleyhisselam’ı arayıp ona şöyle der: ‘Ey Allah’ın Resulü, komşularım benim kazlarımı çalıyor ama hangi komşunun çaldığını bilmiyorum.’ Süleyman halkı namaza çağırır. Toplanan insanların önünde bir vaaz verir ve konuşmasının sonunda der ki: ‘Aranızda komşusunun kazlarını çalıp başında bu hayvanların tüyleriyle birlikte dua etmek üzere camiye girenlerin olduğunu görüyorum.’ O sırada cemaatten biri elini başının üzerine götürür. Bunun üzerine Süleyman  kazların sahibine der ki: ‘İşte hırsız orada.’ Ardından adama çaldığı kazların parasını ödetir.” EREĞLİ Karadeniz Ereğli’sinde denize dolguyla yapılacak caminin yeri için plan askıya çıkarıldı. Karadeniz Ereğli Belediyesi plana itiraz etti. Konu Ereğli’de büyük tartışma konusu. Belediye “Bu alanın 300 metrelik yürüyüş mesafesi içerisinde üç adet cami bulunmaktadır. Belediye cami yapılması için uygun sekiz farklı yer göstermiştir” diyor. Bu alanların neden kabul görmediğini soruyor. “İlave dolgu alanı olarak tasarlanan alanın yalnızca park, çocuk oyun alanı, rekreaktif alan, yürüyüş ve bisiklet yollarıyla bütüncül bir biçimde planlanması gerektiği”ni belirtiyor. Mimarlar ayrıca dolgu alanda inşaatın normal alana göre kat kat maliyetli olduğunu hatırlatıyor. Tartışma devam ediyor. TEKLİF Siyasi iletişim uzmanı Necati Özkan, Cumhuriyet’teki yazısında kararsız seçmeni çekmek için etkili olabilecek yöntemleri anlatıyor. Yazısında “Hesaplaşma, helalleşme, devri sabık yaratma gibi şeyler bir iktidarın yapacağı işler değildir” diyen Özkan, muhalefete bugünler için şu dili öneriyor: “Biz yargıyı tamamen bağımsız hale getirerek, ‘devri hukuk’ yaratacağız. Düşünce, inanç ve ifade özgürlüğünün önündeki engelleri kaldırarak, ‘devri demokrasi’ yaratacağız. Gerçek bir hukuk devletinde, gerçek bir demokraside hesaplaşma da helalleşme de üç yerde olur: Sandıkta, bağımsız yargıda ve vicdanlarda. Biz bunun zeminini hazırlayacağız. Gerisini toplumun vicdanı ve sağduyusu halledecektir.”",https://www.milliyet.com.tr/yazarlar/melih-asik/izmirin-gururu-6776351
Melih Aşık,YANGINA KARŞI,07 Haziran 2022,"Orman yangını mevsimine girdik. Komşu Yunanistan’dan yangın haberleri geliyor. Bu arada merak ediliyor.. Geçen yılki başarısız sonuçlardan sonra acaba bu yıl yeterli önlem alındı mı? Orman Genel Müdürü Bekir Karacabey, geçen Nisan ayında yaptığı açıklamada yangın söndürme hava araçları için 2 milyar 400 liralık bütçe ayrıldığını bildirmiş: “Bu yıl daha fazla HAVA aracını kullanmış olacağız. 20 uçak, 55 helikopter ile çalışacağız. Geçen yıl 39 olan helikopter sayımızı bu yıl 55’e çıkardık. İnşallah bu araçlar 1 Mayıs’tan itibaren görevinin başında olacak” demişti... Umarız işlemler tamamlanmış, araçlar hazır hale gelmiştir. Umarız erken uyarı sistemi de geliştirilmiş, havadan 7/24 kontrol görevi yapacak bir İHA filosu da kurulmuştur... Yangınsız bir yaz dileğiyle... NİHAYET Yavru Karga’nın öyküsünü burada anlattık.. Uçamayan yavruyu iki yürekli genç; İlkem ve eşi Efe Tuzcu uçurmaya çalışıyordu. Gündüzleri sokağa çıkarıyorlar, uçmasını beklerken onu kedilerden koruyorlar, akşam alıp eve götürüyorlardı...Yavru tembel çıktı.. Bir türlü uçmadı... Efe ve İlkem 11 gün onu uçurmak için uğraştılar... Nihayet dün.. Evet dün yavru nihayet kanatlandı.  Havalanıp bir çınar dalına kondu... Anası ve babası da meğer onu gözlermiş.. Gelip yanına kondular... Efe bir saat sonra gelip baktığında.. Ne yavru ne ana baba görünmüyordu. Etrafta uçan yüzlerce karganın arasına karıştılar. Bu sütunun izleyicileri bu yürekli gençler için çok güzel dilek ve temennilerde bulundular. Onlar da bu temennileri okudular. Mutlu oldular. Teşekkürlerini iletmemi istediler... MUHALİF CHP Genel Başkanı Kemal Kılıçdaroğlu, Konya’da kameralara konuşuyor: “Toplum olarak helalleşeceğiz diyoruz, CHP’nin kabahati yok mu? CHP’nin de kusuru var. CHP başörtüsünü bir numaralı sorun haline getirdi.” CHP’li dostumuz mesaj göndermiş: “İktidar kanadı CHP’ye karşı bu kadar etkili muhalefet yapamıyor” KEYİF Okurumuz ulusal tasarruf için bir hatırlatmada bulunuyor... Özel araç saltanatının sürdüğünü anımsatan okurumuz soruyor: “10 bin - 20 bin nüfuslu bir ilçede bile: Kaymakamda Belediye Başkanında İlçe Milli Eğitim Müdüründe Orman İşletme Müdüründe Müftüde Özel İdare Müdüründe Jandarma Komutanında Tarım İlçe Müdüründe İlçe PTT Müdüründe Karayolları İlçe Müdüründe İlçe Sağlık Müdüründe Vergi Dairesi Müdüründe vb. vb. Makam arabası (hizmet aracı) olması normal bir durum mudur?” FİJİ Okurumuz damacana suyun litresinin 2 liraya, küçük pet şişelerde satılan suyun litresinin en az 3 liraya çıkmasından yakınmış... Aslında bunlar iyi fiyatlar... Küçük cam şişe suların kilosu 25 liraya kadar uzanıyor... Rekor ise FİJİ marka sularda... Fiji Adaları’ndan çıkan bu kaynak suyunun bir kiloluk şişesi 59 liraya satılıyor. Bu parayı veren ve Fiji marka suyu tüketen yurttaşlarımız olmalı ki, internet sitelerine telefonla ısmarlanabiliyor. Eskiden en ucuz şey su idi. Bir şeyin ucuzluğunu tarif için “sudan ucuz” denirdi. Şimdi şu fiyatlara bakın! GÜNDEM Siyasetçilerin her gün konuştuğu, dikkati aralarındaki yapay kavgalara çektiği toplumda başka konuları konuşmaya sıra gelmez. O toplumda sanat, kültür, bilim, ekonomi, eğitim gibi ciddi ve özlü konular gündemde kendine yer bulamaz. Biz bunu yaşayarak öğrendik...",https://www.milliyet.com.tr/yazarlar/melih-asik/yangina-karsi-6768414
Melih Aşık,FAKİR BAYKURT,18 Haziran 2022,"Ünlü yazarlarımızdan Fakir Baykurt (1929- 1990) kendisinin 91. doğum yıl dönümü olan 15 Haziran’da anıldı. Asıl adı Tahir Baykurt idi. Bu adı sevmedi. PTT, adını bir hata sonucu bir zarfın üzerine Fakir Baykurt diye yazınca bu adı sevdi, benimsedi. Köy Enstitüsü mezunuydu. İlk romanı “Yılanların Öcü” ile tanındı. 1965-1971 yılları arasında Türkiye Öğretmenler Sendikası’nın Başkanlığını yaptı. 1969 yılında Kayseri’de TÖS Genel Kurulu’nun yapıldığı bina, bir gece önce camiye bomba atıldı söylentisi çıkarılarak, yakılmak istendi. Öğretmenler yanan binadan güçlükle kurtarıldı. Adeta Sivas’ın provası yapılmıştı. 12 Mart darbesiyle birlikte TÖS kapatıldı, Fakir Baykurt tutuklandı. TÖS davası bitmeden af çıktı. Ancak TÖS yöneticileri aftan yararlanmayı kabul etmediler. Yargı sürdü. Baykurt sekiz yıl ceza aldı. Ancak askeri Yargıtay kararı bozunca beraat etti. Fakir Baykurt anılarında Köy Enstitüsü günlerine ilişkin çok sayıda olay anlatır. Enstitüde Cemal ve Mustafa adlı iki öğrenci bir gece kantinden paralarla birlikte üzüm, lokum gibi yiyecek çalarlar. Ertesi gün olay anlaşılır, sorguya çekilirler. Öğrenciler “Bizi atmayın” diye yalvarırken kendilerine “daha ağır!” bir ceza verilir; kantinin anahtarları kendilerine teslim edilir, “Bundan böyle kooperatifi siz yöneteceksiniz” denir. İki genç kooperatifi güzelce yönetir, okulu bitirir, iki onurlu öğretmen olarak hayata atılırlar. 28 ŞUBAT ARAYIŞI Helalleşme, celalleşme, cebelleşme falan derken söz dönüp dolaşıyor türbana, ikna odalarına, CHP’ye, 28 Şubat’a, Nur Serter’e geliyor. Önceki akşam bir programda söz yine oraya gelince, CHP’li Gürsel Tekin suçlamayı üstlenip savunmaya geçti. Konuyla CHP’nin ilgisi ne? 90’larda Anayasa Mahkemesi’nin üniversitede türbanı yasaklayan kararından sonra türbanlı kızların eğitimden geri kalmaması için ikna odaları kurulmuş. O sırada İÜ rektör yardımcısı olan Prof. Nur Serter sonradan CHP milletvekili olmuştu. CHP ile türbanın ve 28 Şubat’ın ilişkisi buradan kuruluyor! Bu arada Nur Serter’i 2011 yılında ikinci kez milletvekili yapanın Kemal Kılıçdaroğlu olduğu unutuluyor. 28 Şubat’ın kitabını yazan eski CHP Milletvekili Yılmaz Ateş diyor ki: - 28 Şubat ve türban nedeniyle sık sık özür dilemeye kalkışan Kemal Bey neden başını çevirip yan tarafına bakmıyor? Baksa hemen yanında 28 Şubat kararlarının altında İçişleri Bakanı olarak imzası bulunan Meral Akşener’i görecektir. 28 Şubat’ın sorumlularından biri ittifak ortağı olarak hemen yanı başındadır. CHP’nin geçmişinde suç ve suçlu aramasına gerek yoktur. MODEL Saadet Partisi lideri Temel Karamollaoğlu seçimden sonra yapılacak işler için komisyonlar kurulacağını belirterek, “Yani seçime giderken bir bakıma koalisyon protokolü hazırlanıyor diyebiliriz” dedi. Koalisyonlar bilindiği gibi seçim sonrasında yeni hükümetin güvenoyu almakta zorlanması durumunda kurulur. Koalisyonu güvenoyu alacak sayıyı oluşturan partiler kurar. Seçimden önce ise ittifaklar kurulur. Temel Karamollaoğlu seçim sonrasında vakit kaybetmemek için koalisyonun seçim öncesinde kurulduğunu söylüyor. Böylece 6’lı masada yer alan partiler seçimde yüzde yarım, yüzde 1 oy dahi alsalar seçim sonrası koalisyonda yer alacak, yönetimde söz sahibi olacaktır. İyi de... Seçimde başarısız kalacak partilerin seçimden sonra koalisyonda yer alması homurtulara yol açmaz mı? RÜŞVET İstanbul Şile’de geçenlerde düzenlenen rüşvet operasyonunda 82 kişi gözaltına alındı, 32 kişi tutuklandı. Tapu daireleri geçmişte rüşvet denince ilk akla gelen kurumlardı. Son yıllarda adeta devrim niteliğinde dijital atılımlar yapıldı, tüm rüşvet yolları tıkandı… Diyorduk ki hâlâ rüşvet haberleri geliyor. Burada tarihten bir parantez açalım. Kıbrıslı Mehmet Paşa, Padişah Abdülmecit’in vazgeçemediği devlet adamlarından biriydi. Onu üç kez sadrazam yapmıştı. Kıbrıslı Paşa yolsuzluklardan ve rüşvetten çok şikâyetçiydi. Bir gün gümrüklerdeki yolsuzlukları konuşurken, Padişah’a: “Çalmayan yok, merhum Valide Sultan bile bu işlerden rüşvet almıştır” deyince, Abdülmecit çok bozuldu. Hemen Fuat Paşa’yı çağırarak, “Bu herif benim ölmüş validemden ne istiyor! Hiç utanmadan onu para yemekle suçluyor” dedi. Ertesi gün de Mütercim Rüştü Paşa’yı sadrazam yaptı. (Abdülmecit, s. 190 - Hıfzı Topuz)",https://www.milliyet.com.tr/yazarlar/melih-asik/fakir-baykurt-6774884
Melih Aşık,DOLAR,16 Haziran 2022,"Muhafazakâr ve mütedeyyin yurttaşların faizden kaçtıkları için paralarını altın ve dövize yatırdığı sık sık yazılıyor. Bu altın ve döviz de yastık altında biriktiriliyor. Tabii şu basit gerçek göz ardı ediliyor. Paranızı dolara yatırır, yastık altına atarsanız,  ABD’ye sıfır faizle kredi açıyorsunuz demektir Altın alır, bunları yastık altına atarsanız, ülkeyi  altın ithaline zorlarsınız. Her iki durumda ülke ekonomisine zarar verirsiniz Ülke daha yüksek faizle borçlanmak zorunda kalır. Neticede faizin günahından kurtulayım derken, faiz lobisine hizmet etmiş oluyorsunuz. SÜRPRİZ Bir kurumun çalışanları için en kötü sürpriz ne olabilir? Herhalde şöyle bir mesaj: “Yarın hesabınıza sadece 3500 lira yatırılacaktır.” Ankara’daki Ufuk Üniversitesi’ne bağlı Rıdvan Ege Hastanesi çalışanlarına ayın 14’ünde gelen mesaj işte böyle. Neden daha önce bildirim yapılmamış? Neden mesajın gönderilmesi için saat 17.00 beklenmiş? Belli değil. Sol Haber’in haberine göre Mütevelli Heyet Başkanı Prof. Dr. Haluk Yetkin’in imzasıyla  gelen yazıda maaşların geri kalan kısmının ne zaman ödeneceği de belirtilmiyor. Doğal olarak personel şok içinde... DAMLA CHP yönetimi, Bolu Belediye Başkanı Tanju Özcan’ı kesin ihraç istemiyle disipline sevk etti. Tanju Özcan son zamanlarda Genel Başkan Kemal Kılıçdaroğlu’nun adaylığını eleştirmeye başlamış, üstü kapalı cümlelerle genel başkanı küçük düşüren açıklamalar yapmıştı. Örneğin son olarak şu tweet’i atmıştı: “1 hafta önce kibir abidesi size ‘yüreğin yetiyorsa aday ol’ demişti Sn Gn Başkanım... sizden ses çıkmadı... siyaset iddia işidir, yol verin ben bu resti göreyim... hazırım inan olsun... sandıkta dürüvereyim defterini... güvenin bana... yenerim!” Bu tweet bardağı taşıran son damla oldu. BİLGE - Ey bilge dede, dünyada para neden bu kadar az? Bilge: - Para az değil yavrum, hırsız çok. (Eduardo Galeano)",https://www.milliyet.com.tr/yazarlar/melih-asik/dolar-6773653
Melih Aşık,Eski CHP neydi...,09 Haziran 2022,"CHP Genel Başkanı Kemal Kılıçdaroğlu son grup konuşmasında partisi CHP’yi yine eleştirdi: “Muhafazakâr genç kadın kardeşlerim size sesleniyorum” dedikten sonra ekledi: “Şuna inanmanızı isterim; CHP eski CHP değil, siz de eski siz değilsiniz. Artık beraberiz artık birlikteyiz aynı değerleri savunuyoruz.” Eski CHP kadınları ezen, onları ikinci sınıf birey yerine koyan bir parti miydi? Yoksa tam tersine kadının toplumda eşit birey olarak yer alması için peş peşe devrimler yapan bir parti mi? Tarihe bakıyoruz: 1924: Tevhid-i Tedrisat Kanunu (Öğrenim Birliği) çıkarıldı Eğitimde birlik sağlanırken kız ve erkekler eşit haklarla eğitim görmeye başladı. 1926: Türk Medeni Kanunu’nu ile erkeğin çok eşliliği ve tek taraflı boşanma hakkı kaldırıldı, kadınlara boşanma hakkı, eşit miras hakkı, velayet hakkı tanındı. 1930: Kadınlara belediye seçimlerinde seçme ve seçilme hakkı tanındı. 1930: Doğum izni düzenlendi. 1933: Kız çocuklarına mesleki eğitim vermek amacıyla Kız Teknik Öğretim Müdürlüğü kuruldu. 1933: Köy Kanunu’nda değişiklik yapılarak kadınlara köylerde muhtar olma ve ihtiyar meclisine seçilme hakları verildi. 1934: Anayasa değişikliği ile kadınlara seçme ve seçilme hakkı tanındı. 1936: İş Kanunu ile kadınların çalışma hayatına düzenleme getirildi. 1937: Kadınların yeraltında ağır ve tehlikeli işlerde çalıştırılmasını yasaklayan ILO sözleşmesi kabul edildi. 1949: Yaşlılık sigortası kadın ve erkekler için eşit esaslara göre düzenlendi. CHP, kadınların çağdaş ve eşit bireyler olması için yapmıştı ne yaptıysa... RUBLE Polonya’da halka ormanlara girip kuru dalları toplama izni verildi. Niye mi? Rusya’ya uygulanan boykot sonucu baş gösteren ısınma problemine çözüm diye… Batı boykot yüzünden zorlanıyor... ABD Başkanı Biden Rusya’nın başlattığı savaş sonucu bu yıl ABD’de elektrik sıkıntısı yaşanabileceğini açıkladı. Almanya’nın özellikle pahalı yakıt yüzünden şimdiden 5 milyar Euro zarara girdiği belirtildi. Batı’nın zararlarına karşılık Rus Rublesi giderek değerleniyor. Batı uyguladığı boykottan mutlu değil. Ama barış yerine savaşı yeğliyor. Rus ve Ukrayna gençleri ölüyor. Dünyada gıda ve enerji krizi büyüyor. Ancak ABD’nin Putin’i devirme ihtirası hepsine ağır basıyor. Tabii bir de silah fabrikalarının tatlı karları var namlunun ucunda... YEŞİL CHP’liler geçen dönemde İstanbul’da Swissotel ve Etiler Polis Koleji arazilerinin satışına karşı çıkmıştı. Gerekçe yeşil alanları korumaktı. Mevcut CHP’li Büyükşehir Belediyesi her iki araziyi de sattı... Geçmişteki mücadele ve yeşil alan savunması boşa gitti. İKİNCİ MADDE Prof. Hayrettin Ökçesiz soruyor... Neden hiçbir parti çıkıp “Bizim yolumuz Anayasa’mızın ikinci maddesidir. Tüm yurttaşları bu şemsiyenin altında toplanmaya çağırıyoruz” diyemiyor? Bunu kendi sloganı yapamıyor? Bu öneride yanlış olan nedir? Partilere niçin gereksiz ya da itici görünüyor? Ne diyor Anayasa 2. Madde: “Türkiye Cumhuriyeti, toplumun huzuru, milli dayanışma ve adalet anlayışı içinde, insan haklarına saygılı, Atatürk milliyetçiliğine bağlı, başlangıçta belirtilen temel ilkelere dayanan, demokratik, laik ve sosyal bir hukuk devletidir.” Prof. Ökçesiz haklı…  Anayasa’ya uyacağı üzerine yemin eden siyasiler neden bu maddeyi kendilerine bayrak yapmıyor? Sebep içinde geçen “laik” sözü ve “Atatürk Milliyetçiliği” olmasın! TOLSTOY Ukrayna Millî Eğitim Bakanlığı daha önce yasakladığı Rus yazarlarına ait 40 esere ek olarak Tolstoy’un ünlü “Savaş ve Barış” romanını da yasakladı... Sebebi romanda Rus askerlerinin kahramanlığının övülüyor olması... Bu yasaklamanın yine de anlaşılır tarafı var… Nihayet Ukrayna Rusya ile savaşta… Ya İtalya’da Milano üniversitesinin Dostoyevski’yi programından çıkartmasına ne demeli... SCOOTER Kadıköy’de tesadüfen tanışıp çene çaldığımız Hollandalı çift özellikle Moda civarında kaldırımları dolduran scooter’lerin (bingit) bolluğuna hayret etmiş... - Amsterdam’da bunlar tamamen yasak, bir tane bile göremezsiniz, dediler sohbet arasında... - Oysa Amsterdam’da bisikletlere ayrılan yollar var... - Bisikletlileri tehlikeye attıkları için yasak zaten... Hollandalı bu araçları bisiklet yoluna sokmuyor…  İstanbul’da ise bunlar kaldırımlardan gidiyor... Ters yola giriyor. Yaklaşık 10 kilo ağırlıkları var. Çarptıkları insanı yaralıyor. Her gün kazalar oluyor. Buna rağmen bırakın yasaklamayı sayılarını azaltmaya belediyeler dahil kimse cesaret edemiyor.",https://www.milliyet.com.tr/yazarlar/melih-asik/eski-chp-neydi-6769838
Melih Aşık,CİDDİ MİSİNİZ?,11 Haziran 2022,"DEVA Partisi Genel Başkanı Ali Babacan, Karar’da Ali Bayramoğlu’nun yazdığına göre, parti teşkilatına hitaben demiş ki: “Mevcut anayasada cumhurbaşkanının düzenleyici yetkileri ve atama yetkileri var. İllerdeki sağlık müdürüne kadar o atıyor. Biz tüm önemli atamaların partiler arası mutabakatla yapılması kararı aldık. Bu da, liyakati kaçınılmaz olarak devreye sokacak bir karar. Alt düzey atamalarsa bakanlıklara bırakılacak.” Bu durumda Cumhurbaşkanı yardımcıları, bakanlar, genel müdürler, müdür yardımcıları, müsteşarlar, yönetim kurulu üyeleri gibi üst düzey görevlilerin atanmasında yeni cumhurbaşkanı tek başına karar veremeyecek. Her atamada 6 partinin mutabakatı gerekecek. Partilerden biri “Benim gözüm o şahsı tutmadı”, “Bu şahıs partimize uymaz” falan derse cumhurbaşkanı atamayı yapamayacak... Dünya tarihinde benzeri görülmemiş bir sistem olacak bu... Adına “6 Kocalı Hürmüz” sistemi diyebilirsiniz... Bu arada pek konuşulmuyor ama.. Sanırız kabinedeki bakanlıkları da 6 parti aralarında bölüşecek... Millet ittifakının cumhurbaşkanı adayına şimdiden ‘kolay gelsin’ diyoruz... SOMALİ KEDİSİ Gazetelerde haber: “ABD Somali’ye dönüyor”... ABD 1990’lı yıllarda Somali’de üslenmişti. Ancak bir Amerikan helikopteri füze ile düşürülüp içindeki 12 asker ölünce bölgeyi terk etme kararı aldı. Şimdi Somali’ye yeniden dönüyorlarmış. Bilvesile şu hikâye... Amerikan birlikleri 90’larda Somali’ye yerleşirken yanlarında iyi beslenmiş cengâver bir kedi de bulunmaktadır. Bu kedi etrafı kolaçan ederken bir ara köşeye büzülmüş, cılız, açlıktan avurtları çökmüş bir Somali kedisi görür. Yanına gidip biraz dalga geçeyim derken Somali kedisinin iki tokadı ile kendini yerde buluverir. Koşa koşa birliğe döner. Amerikalı komutana durumu hareketleriyle anlatır. Kedinin yaraları sarılır, kendisine ilaç içirilir. Bizimki birkaç gün sonra yeniden devriye gezisine çıkar. Bakar ki, birkaç gün önce dayak yediği Somali kedisi aynı yerde duruyor. Bu defa üzerine daha güvenle gider. Ancak sonuç farklı olmaz. Somali kedisi attığı iki pençe ile bunu yeniden iki seksen yere uzatır. Amerikalı kedi: - Ben besili, eğitimli, güçlü bir Amerikan kedisiyim, diye ağlaşır, sen ise cılız bir Somali kedisisin. Beni nasıl dövebiliyorsun? Somali kedisi: - Bütün söylediklerin doğru demiş, ancak bir yanlışın var, ben Somali kedisi değil Somali aslanıyım... 1930 Cumhuriyet gazetesinin tarihte bugün sayfasında bir haber: “8 Haziran 1930... Şubat ayında ihracatımız ithalatımızı aştı...” Dünya ekonomik krizinin cihanı kasıp kavurduğu bir dönemde dış ticaretimiz bazı aylarda fazla veriyormuş. Ayrıca 1924 - 1938 yıllarında yüzde 6.6 ile tarihimizin kalkınma rekoru kırılmıştı... Cumhuriyet kadroları ekonomide uzmanlık iddiasında değillerdi... Karar alırken tek ölçüleri vardı: Halkın yararını ön planda tutmak... Bu ölçü, doğru kararlara ve başarıya götürüyordu yöneticileri... MESLEK Gürsel Albayrak, Facebook’ta mesleklere göre yalanları derlemiş... Adı geçen meslek sahiplerinin de tebessümle okuyacağını düşünerek aşağıya alıyoruz: Ayakkabıcı: Giydikçe açılır. Emlakçı: Merkeze 10 dakika. Öğretmen: Zeki ama çalışmıyor. Esnaf:  Bize gelişi bu. Memur: Sistem gitti... Bankacı:  Ekran dondu. İnsan Kaynakları:  Biz sizi ararız. Berber: Çok yakıştı. Kargocu: Geldik yoktunuz. Beyaz eşyacı: Bende de bu var. Mali Müşavir: Sehven hata. Dişçi: Zamanla çeneye oturur. Doktor: Sizi çok iyi gördüm. Avukat: Kesin temyizden döner. Antrenör: Hakem katletti. Şişman: Su içsem yarıyor. Siyasetçi: Dış güçler. Taksici: Aracı teslim ediyorum. ATAŞE Ekranda Türkiye ile Yunanistan arasındaki gerginlik konuşuluyor. E. Albay Dursun Çiçek, Yunanların bizim askeri planlarımızı nasıl öğrendiklerini anlatıyor: “Planları biliyorlar... Kumpas davalarında Fetö’cüler bu planları dava dosyalarından aldılar dünyaya açıkladılar... Coğrafya değişmeden plan değiştiremezsin ki..” Bu arada ek bilgi... 15 Temmuz darbe girişimi sonrasında Türkiye’nin Atina’daki Deniz Ataşesi Albay Halis Tunç ile Kara Ataşesi Albay İlhan Yaşıtlı yurda dönmediler. Ankara iadelerini isteyince Yunanistan iki ataşenin aileleriyle birlikte ülkeden ayrılıp İtalya’ya geçtiklerin bildirdi. Ataşeler sonra ne oldu bilinmiyor. Bir başka merak daha… Bu yurtsever! ataşeler acaba darbeden sonra üç hafta daha kaldıkları Yunanistan’a ne gibi değerli askeri bilgiler verdiler? O da bilinmiyor...",https://www.milliyet.com.tr/yazarlar/melih-asik/ciddi-misiniz-6770998
Melih Aşık,Türkçe deyince...,14 Haziran 2022,"Türk Dil Kurumu’nun hâlâ Atatürk’ün kurduğu kurum olduğu sanılır. Oysa Türk Dil Kurumu 12 Eylül Cuntası tarafından tanınmaz hale getirilmiş, Cumhuriyetçi kadrolar tasfiye edilmiş, esas işlevinden saptırılmıştı. Bugünkü TDK artık kuruluştaki işlevini yitirmiş bir kurumdur. Eski gerçek TDK anılarda kalmıştır. Türkçenin yılmaz savunucularından Sevgi Özel, eski TDK’nın anılarıyla yaşayan az sayıda uzmandan biridir. Sevgi Hanım eski TDK kapanmadan önce orada 12 yıl çalıştı. TDK’nın en güzel günlerine tanıklık etti. Kısa süre önce yayımlanan “Yalan Dünyasının Yalancıları” adlı kitabında bu tanıklığı anlattı. Kitapta neleri yazdığı arka kapakta belirtiliyor: “Atatürk’ün kurduğu Türk Dil Kurumu’ndaki 12 Eylül öncesi ve sonrasında neler olduğu ve oradaki dil emekçilerinin neler yaşadığından Dil Derneği’nin nasıl kurulduğuna, Bilgi Yayınevi’ndeki ‘editör’ masasındaki deneyimleriden Ankara’daki yazar çevresine, siyasi ve kültürel ortamın dünden bugüne nasıl yozlaştığına dair içinde tuttuğu her şeyi yazıyor.” Sevgi Hanım TDK kapandıktan sonra uzun yıllar Bilgi Yayınevi ve Ümit Yayıncılık’ta çalıştı. Doğma büyüme bir Ankaralı. Kitabında Ankara’nın eski güzel günleriyle birlikte Türkçenin uğradığı saldırıları, tartışmaları, gelişmeleri de anlatıyor. Attilâ İlhan’ın dil devrimine yaptığı haksızlıkla birlikte pek çok tartışmayı da Kırmızı Kedi’den çıkan bu kitapta bulabilirsiniz. GENÇLER Gençler büyüklerden farklıdır. Daha özgür, daha hareketlidirler. Ama elbet bunun da sınırı var. Saygılı gençleri konu dışı tutarak, bir gözlemimizi aktaralım. Kimi gençlerin özelliği kapalı bir yerde orada onlardan başka kimse yokmuş gibi yüksek sesle konuşup yüksek sesle gülmeleri... Aynı şekilde kaldırımlarda yüksek sesle gülüp konuşarak ve zaman zaman el şakaları yaparak topluca yürümeleri... Başka yayalara yol vermemeleri... Gençleri özgür yetiştirmeliyiz. Bu doğru. Ama özgürlük ile saygısızlık arasında bir çizgi olduğunu da öğretmeliyiz. Bu arada yaşıtlarına “kanka”, kendilerinden büyüklere “dayı” diye hitap etmeleri de ortak özellikleri sanırız! BAKIRKÖY Bakırköy’den gelen bir yakınma üzerine Twitter’da birkaç kelime yazmıştık. Okurumuz Acar Sokak’taki karmaşayı anlatıyordu. Mesajı attıktan yaklaşık bir saat sonra Bakırköy Belediye Başkan Yardımcısı aradı. Kendisini Şevket Ganiç olarak tanıttı. Şikâyetle ilgili bilgi istedi. Görevli ekipleri sözü geçen adrese göndereceğini bildirdi. Her belediyenin bu duyarlığı göstermediğini belirtelim. Kadıköy’deki kaldırım işgallerini kendimiz yazıyor, kendimiz okuyoruz! Beşiktaş Belediyesi’ne Shangri Li oteline halkın kaldırımında lokanta açma iznini ne karşılığında, kimin verdiğini soruyoruz, ortalık kapı duvar! Bakırköy Belediyesi’ne teşekkür ediyoruz. ALO DEDİK... Meslek lisesi öğretmeni Ali Özdemir anlatıyor: “Çalıştığım okulda öğrencilerin hemen tümünde 10-25 bin TL’lik telefonlar var. Ek olarak 2 bin TL’ye aldıkları kablosuz, kanseri tetikleyen kulaklıkları da hep ceplerinde taşıyorlar. Pahalı telefonlarla yaşayan bu çocuklar bilimden, sanattan, edebiyattan habersizler. 7-8 zayıfları olsa bile ortalamayla sınıf geçtikleri için ayrıca çok rahatlar. 2007 yılında Almanya’da bir iki meslek lisesini ziyaret etmiştik. Bizim 16 öğrencide ve altı öğretmende hep akıllı telefon vardı. Alman hocalarda ve öğrencilerde ise çoğunlukla tuşlu küçük telefonlar mevcut idi. Bizden 5-10 kat fazla kazancı olan Almanlar cihazları bozulana kadar değiştirmediklerini ifade etmişlerdi.” Bu israf, bu tüketim özentisi bitmedikçe bu ülke düzelir mi? MOTORS Prof. Mustafa Kıraç mesaj atmış: “Trafikte motosiklet kullananların  (özellikle kuryeler) kural tanımaz hareketlerine maruz kalan tek ben miyim acaba?  Arkadaş siz de bir motorlu taşıtsınız. Kurallara neden uymuyorsunuz?” Aynen böyle... Kaldırımda yürüyen veya karşıdan karşıya geçen herkes moto kuryelerin altında kalma riskine giriyor. Çünkü bu tipler altlarındaki aracı yarış pistinde motosiklet yarışına girmiş yarışçı gibi kullanıyor. Bir dostumuz geçenlerde Bodrum’da trafiğe kapalı sokak ve caddelerde de bunlar yüzünden adım atılamadığını anlatıyordu. Nereden geliyor bu magandaların cesareti? Trafik kontrolü olmamasından. Trafik memurları bunlar geçerken adeta gözlerini kapatıyor!",https://www.milliyet.com.tr/yazarlar/melih-asik/turkce-deyince-6772533
Melih Aşık,BÜYÜK ŞAİR,04 Haziran 2022,"Büyük ozan Nazım Hikmet ölümünün 59. yılında dört bir yanda anılıyor... Biz de onu anlamlı bir konuşmasıyla anıyoruz... 14 yıl hapis yatmasına rağmen adı komüniste çıkmış, daha fazla hapis yatmamak için Rusya’ya kaçması vatan hainliğiyle eşdeğer sayılmıştı. Komünizm tacirleri onun adı üzerinde yıllarca tepindiler. Sonunda dünya çapındaki ünü altında ezilip sustular. Gazeteci Orhan Karaveli ve Ömer Sami Coşar, 1960 yılında Moskova’da Nazım Hikmet’in de katıldığı bir toplantıdalar. Rusların davetiyle yapılan bu toplantıda Stalin’in 1945 yılında savaş sonrasında Türkiye’den talepleri gündeme gelir. Karaveli ve Coşar bu taleplerin Türk - Rus dostluğunu bozduğunu ve Türkiye’yi ABD’nin kollarına ittiğini söylerler. Gözler daha sora merakla Rusya’da yaşayan Nazım Hikmet’e çevrilir. Büyük şair şöyle konuşur: - Ben Türk ve Rus milletleri arasında herhangi bir düşmanlık duygusu olduğunu hiç düşünmedim. Her yıl Ruslardan aldığım binlerce mektup bu dostluğun kanıtıdır. Ruslar bir gün Türk topraklarından Akdeniz’in sıcak sularına muhakkak kavuşacaklardır. Hem de milyonlarla ve turist olarak. Çünkü Türkler ve Ruslar halk olarak birbirlerine çok yakındırlar. İkisi de “köylü millet”tir. Ama bugün burada benim ülkemin toprakları konuşuluyor. Herkes bilsin ki, ben bir gram Türk toprağı için vücudumdaki yirmi kilo kanı dökmeye hazırım...” (Orhan Karaveli - Kral Çıplak- S.44)... Nazım Hikmet ve Orhan Karaveli - Moskova 1960... ZOR ORTAKLIK Altılı Masa üyesi Ahmet Davutoğlu, partisinin il başkanlarına hitaben diyor ki: “… Bir sistem kuracağız. Yeni cumhurbaşkanı ya 6 liderden biri olur ya dışarıdan biri olur. Aday ilan edildikten sonra o aday tek başına hareket edecekse ortak bir aday çıkarmanın ne anlamı var? Biz o masadayken sadece bir aday belirlenmeyecek, önümüzdeki dönem Türkiye’nin kaderi belirlenecekse o kaderde söz sahibi oluruz. Ortak aday kim olursa olsun Türkiye’yi 6 genel başkanın ortak iradesi yönetecek, bunun için yasal düzenleme yapılacak.” DEVA Lideri Ali Babacan da geçen yıl sonunda BBC’ye verdiği röportajda aynı şartları öne sürmüştü: Aday ortaklaşa seçilecekse 6 parti aralarında bir mutabakat yapmalı Ortak aday 6 parti ile danışarak hareket edeceğine söz vermeli Ortak adayın yetkileri önceden mutabakata bağlanmalı. Özetle... Davutoğlu ve Babacan 6 partinin sözünden çıkmayacak, her adımda onlara danışacak bir aday tarif ediyorlar. Ülkenin ağır sorunlarını çözecek akıl, irade ve dinamizme sahip olup aynı zamanda dışardan yönetilmeyi kabul eden bir aday bulmak mümkün mü? 6 parti TBMM’de çoğunluğu ele geçirdikleri takdirde Cumhurbaşkanını zaten kontrol edebilirler. Bu kontrol yetmiyor mu? İki partili koalisyonların zor yürüdüğü ülkemizde 6 partili koalisyon nasıl yürür? Sıkıntı nereden mi kaynaklanıyor? CHP ve İYİ Parti’nin oyları yüzde 1- 2 dolayındaki dört küçük partiyi eşit ortak olarak masalarına almalarından... İNTİHAR Antakya İskenderun karayolunda psikolojik sorunları olan bir şahıs intihar etmek üzere bir inşaatın tepesine çıkıyor. İtfaiye ve polis adamı vazgeçirmek için çalışmalara başlıyor. O sırada yoldan geçen araçlar da bir yandan ilerleyip bir yandan intihar olayını seyretmek isteyince zincirleme kaza oluşuyor. Çok sayıda araç birbirine giriyor. Beş kişi yaralanarak hastaneye kaldırılıyor. İntihar girişimcisi bir süre sonra ikna edilip aşağı indiriliyor. Yaralıların tedavisi hastanede sürüyor. Acaba... Bölge emniyet müdürlüklerine intihar gibi vakalarda gelip geçen araçların kazaya sebebiyet vermeleri ihtimaline karşı trafiği kesmeleri mesajı gönderilmedi mi? Mutlaka gönderilmiştir. Eğer bu önlem uygulansaydı bu olay olmayacak, kimse zarar görmeyecekti...",https://www.milliyet.com.tr/yazarlar/melih-asik/buyuk-sair-6766802
Melih Aşık,SATRANÇTA DURUM,26 Mayıs 2022,"Davos konferansına zoom ile bağlanan ABD eski Dışişleri Bakanı ve siyaset bilimci Henry Kissinger, Ukrayna’ya teslim olma çağrısında bulundu ve dedi ki : “Ukrayna, Rusya’nın şartlarını kabul etmek zorunda. Toprak verip barış yapmaları lazım. Savaşın uzaması, hele ki Batı’nın daha çok dâhil olması, Avrupa’nın istikrarını felakete sürükler. Savaş, daha korkunç bir hal almadan, Ukrayna’nın durumu kabul etmesi ve Rusya’ya toprak da vererek barış yapması lazım.” Rusya’nın Ukrayna’ya karşı başlattığı savaş üç ayını doldurdu. İlk zamanlar Putin’in çamura saplandığı yorumları yapılıyordu. Şimdi düşünceler değişti. Ukrayna ordusu geriliyor. Rusya’ya uygulanan yaptırımlar beklenenin tersine sonuçlar veriyor. Rus Rublesi son haftalarda büyük sıçramalar yaptı. Örneğin, ruble bazı para birimlerine karşı son bir ayda yüzde 50, son bir yılda yüzde 150 değer kazandı. Doğal gaz ve petrolde alışverişi rubleye bağlayan Rusya üstelik her iki ürün pahalanınca bundan kazançlı çıktı. ABD ve Batı’nın derdi Putin’i haklamak. Bunun için barışı ağızlarına almıyorlar, Ukrayna’nın ezilmesini göze alarak savaşın uzamasını teşvik ediyorlar. Savaşın uzaması Rusya ve Ukrayna’nın buğday, gübre, ayçiçeği yağı gibi ürünleri ihraç edememesi nedeniyle Türkiye ve özellikle Afrika ülkelerini etkiliyor. Biden’ın Putin’i koltuktan düşürme hevesi dünyaya çok pahalıya mal oluyor. İMROZ’DA Fotoğraf sanatçısı Murat Yaykın Gökçeada’da yaşayan gayrimüslimler üzerine bir fotoğraf çalışması yapmış. Yaykın, adada gezerken bir yorgunluk anında bir kır bahçesinde dinlenmek ister. Yer yoktur. Müsaade isteyerek iki yaşlı Rum kadının oturduğu masaya ilişir. Kadınlardan biri çok gevezedir. Durmadan bir şeyler anlatmaktadır. Murat da onları dinlemektedir. Kadın bir ara susar ve Murat’a döner. “Yavrum” der, “Biz ihtiyarlar niçin çok konuşuruz, bilir misiniz?” “Niçin?” Kadın cevap verir: “Kim bilir, bunlar belkim de son sözlerimizdir, onun için.” Bu hoş öyküyü Facebook’ta Muhsin Divan anlattı. GARİBAN ADAM Mahallemizde gariban bir adam belirdi. Sokakta bir duvarın üzerinde saatlerce oturuyor. Bazen orada yatıp uyuyor. Ayaklarına bezler sarıyor. Yanına gidip konuştuk. Çok zayıf, bedenen düşkün ama lisanı düzgün bir adam. Okumuş yazmış biri olduğu anlaşılıyor. Bacakları su toplamış Yürüyemiyormuş. Paraya ihtiyacın var mı diye sorduk. Yokmuş. “Seni hastaneye götürelim”, dedik, pek ilgilenmedi. “Aslında benim bir otelde kalmam gerekir” dedi. Bizim de oteli karşılayacak imkânımız yok. Caferağa Mahallesi muhtarı Zeynep Hanım’a durumu anlattık. Biraz sonra baktık Zeynep Hanım bizim mahalleye gelmiş. Adamı arıyor. Ancak o arada adam ortadan kaybolmuş. Ertesi gün Kadıköy Sosyal Hizmetler bürosundan Yekta Hanım aradı. Onlar da Zeynep Hanım’ın uyarması üzerine gelip adamı aramışlar. Bulamamışlar. Yekta Hanım telefonunu bıraktı. “Adamı yine görürseniz beni arayın, ekip gönderelim” dedi. Adam hâlâ ortada yok. Ama hem muhtar Zeynep Hanım’ın hem Sosyal Hizmetler biriminin bu ilgisi bizi mutlu etti. Kendilerine  teşekkür ediyoruz. TUZAK Ucuzcu zincir marketlerden birinin internet sitesinde “activa” marka yoğurt reklamı görüyoruz: “Sekizli paket 15 lira” diyor. Akıl almaz bir fiyat. Çünkü bu yoğurdun dörtlü paketi her yerde 17 lira. Aynı gün bu markete gidip reyonları geziyoruz. Raflarda ara tara, reklamı yapılan o ürün yok. Sadece markasını pek duymadığımız benzerleri var. Bir dostumuz durumu izah ediyor: - Bu marketler tüketiciyi çekmek için stoklarında olmayan ürünleri çok düşük fiyatlarla internete koyuyorlar. Siz satın almaya kalkınca stokta kalmadı diyorlar. Müşteri internetten ya da mağazadan eli boş dönmemek için gözüne ilişen başka ürünleri satın alıyor. Bu aslında bir tuzak. Adına da pazarlama tekniği diyorlar! ŞAMPİYON Euroleague şampiyonluğunu kazanan Efes takımına her yandan tebrikler yağarken, kimi eleştiriler de var. Mesela: - Efes Türk takımı ama  takımda Türk oyuncu yok, deniyor. Doğru. Bir iki Türk oyuncu var ama onlar da maçta süre alamıyorlar. Ne var ki bu resim sadece bize özgü değil. Hemen her Avrupa ekibinde sahaya çıkan takımın yarıdan çoğunu yabancılar oluşturuyor. Örneğin Barcelona’da bir tek İspanyol, Real Madrid’de üç İspanyol süre aldı son maçlarda. Küresel dünyada yerli yabancı dengesine bakılmıyor. Uyumlu bir kadro kurmak, bilimsel çalışma, gerekli özgüven ve motivasyonu vermek, oyunu planlamak daha fazla önem taşıyor. Bu yarışta en büyük zorluğu koç Ergin Ataman şu sözlerle belirtti: - Yıldızları yönetebilmek. Efes kulübü bunları başardı. Ataman da yeni hedefini açıkladı: - Milli Takım’la Avrupa şampiyonluğu. Başarılar...",https://www.milliyet.com.tr/yazarlar/melih-asik/satrancta-durum-6761375
Melih Aşık,BAŞBUĞ’UN KİTABI,02 Haziran 2022,"Mustafa Kemal Atatürk toplumda sevilmekte sayılmakta ancak yeterince anlaşılmakta mıdır? Hangi koşullar altında, hangi zorluklar içinde mücadele ettiği, hangi başarılara hangi yollardan ulaştığı bilinmekte midir? Sanmıyoruz... Emekli General İlker Başbuğ’un uzun ve zahmetli araştırmalardan sonra yazdığı “Savaş ve Barış” adlı kitap Atatürk’ün anlaşılması açısından önemli bir çalışma... İmparatorluğun dağılmakta olduğu, tüm cephelerde yenilgiye uğradığı bir dönemde kolordu veya ordu komutanı olarak görev yapan Mustafa Kemal felaketler karşısında nasıl tavır aldı? Ne tür tepkiler gösterdi? Nasıl ilkeler uyguladı? Ne tür bir kararlılık sergiledi? Kitapta bu olaylar Atatürk’ün çeşitli kaynaklardan derlenmiş anılarına ve görüşlerine dayanılarak anlatılıyor Atatürk’ün düşünce dünyası ve davranış ilkelerini anlamak açısından bugüne dek yazılmış en yararlı eser diyebiliriz. Kitapta birbirinden ilginç anektotlar da bulabilirsiniz. Örneğin 7. Ordu Komutanlığından istifa eden Mustafa Kemal Halep’ten İstanbul’a gidecektir. Ama yol parası yoktur. Atlarını satışa çıkarır. Cemal Paşa atları 2 bin altın verip satın alır. İstanbul’daki Mustafa Kemal’e bir süre sonra bir mesaj ulaşır. Cemal Paşa atları 5 bin altına satmış, geri kalan 3 bin altını Mustafa Kemal’e göndermek istemektedir. Atatürk bu öneriyi anlamsız bulur... Ancak Cemal Paşa üç bin altını yine de gönderir. Dostluk ve dayanışma mükemmeldir. DİJİTAL Otomobille İstanbul’dan Edirne yönüne gidiyoruz.. Navigasyon açık... Yolu tarif eden ses: - 500 metre ileriden sola sapın, diyor... Bizim şoför sağa sapıyor... Navigasyon: - 300 metre ilerden sağa sapın, diyor… Bizim sürücü sola sapıyor... Merak edip sorduk: - Navigasyon sağ diyor sen sol yapıyorsun o neden? - Navigasyon bizi paralı yola sokmak istiyor abi, dedi sürücü, ben yolu biliyorum, sen merak etme... Bir öğretim üyesi dostumuz Bursa’dan İzmit’e gidecekmiş... Navigasyon onu Osmangazi köprüsünden Gebze’ye ulaştırıp oradan İzmit’e götürmeye kalkışmış. Yolu boşuna kilometrelerce uzatmış... Dijital cihazlar icat etmeyi veya üretmeyi beceremedik ama onların ayarıyla oynayarak bunu kazanca dönüştürmeyi öğrendik... KOÇ Fenerbahçe Başkanı Ali Koç’un hem görüşlerini hem uygulamalarını beğeniyoruz. Ancak teknik direktörlüğü İsmail Kartal’dan alıp yerine Jorge Jesus’ü getirmesi sanırız başını çok ağrıtacak. Neden derseniz? İsmail Kartal bu sezon Fenerbahçe’yi neredeyse küme düşerken ele aldı. Futbola döndürdü. 14 maçta 11 galibiyet 3 beraberlik yazdı tabelaya... Jorge Jesus yeni kuracağı takımı ne zaman düzlüğe çıkarır belli değil. Eğer ilk haftalarda başarılı olamazsa sabırsız taraftar hem onu hem Ali Koç’u tefe koyar. Ali Koç o yüzden büyük risk aldı. ALTININ KARI! Altın madenciliğinin en yoğun olduğu Ordu’daki durumu Ordu Milletvekili Mustafa Adıgüzel TBMM’de anlatıyor: - TEMA Vakfı’nın raporuna göre Ordu ilimizin yüzde 74’ü maden alanı olarak ilan edilmiştir. Fatsa’da 2 bin dönüm alanda altın madeni işletmesi yapılmaktadır. Şimdi, vatandaşlarımız şunu zannetmesin: “Adı altın, çok rantabl, devletimiz bundan çok şey kazanıyor” Asla değil. Bakın, şu 2 bin dönüm alanda bu firmanın devlete taahhüt ettiği ‘beş yıldaki’ miktar evrakında yazılı; 9,2 milyon dolar. Bunun içerisinde vergiler de var arkadaşlar. Teşviklerle vesaire bu yılda 1,5 milyon dolar bile yapmıyor. Ama bu 2 bin dönüm alana fındık dikin, bugün dikin; bunun Türkiye’ye yıllık getirisi tam 3 milyon dolar olacaktır. Arkadaşlar, açık konuşuyorum, bu madenin ülkeye kazandırdığının tam 2 katını biz buraya fındık dikip kazandırabiliyoruz. Üstelik burada yüz sene başka bir şey yetişmeyecek, bunu 100’le çarpın, 300 milyon dolarlık bir kayıptan söz ediyorum.”",https://www.milliyet.com.tr/yazarlar/melih-asik/basbugun-kitabi-6765601
Melih Aşık,MİLLETİN GÜCÜ,21 Mayıs 2022,"Lord Kinross, “Bir Milletin Yeniden Doğuşu” adlı kitabında harika bir tespit yapıyor. “Bu millet adam olmaz, bu milletle bir yere gidilmez” şeklinde kestirme yargılarla halkı küçümseyenlere anlayacakları dilden ders veriyor. Atatürk’ün yurt sevgisinin kaynaklarını anlatırken O’nun Türk insanına bakışını bakın nasıl özetliyor: “Mustafa Kemal Türk halkı üzerinde hayale kapılmıyordu. Onun katı, tutucu, kadere inanır, zekâ ve inisiyatif  bakımından ağır davranışlı olduğunu bilmiyor değil. Ama aynı zamanda inatçı, sabırlı, dayanıklı, savaşçı, üstlerine bağlı ve gerekirse aldığı emre uyarak canını vermeye hazır olduğunu da biliyordu. Atatürk, Türk insanını iyi tanıdığı, ona güvendiği,  iyi yönetilirse üstün niteliklerinin öne çıkacağı inancıyla hareket etmişti. Samsun’a çıktığı gün yurdun yer yanında isyanlar birbirini kovalıyordu. Yunanistan ordusu İzmir’e çıkmış, ardından hiç direniş görmeden Manisa ve Aydın’a yürümüştü. Bu koşullarda ancak halkına sonuna kadar inanan bir lider mücadeleye devam edebilirdi. O devam etti.” Ülkemizin insanı iyi yönetilirse her türlü güçlüğü yenebiliyor, büyük işler başarabiliyor. Öyle olmasa dünya coğrafyasının en güzel yerlerinden birinde asırlardır var olabilir miydik? BOŞUNA UMUTLAR 14 Mayıs, bir zamanlar demokrasi bayramı olarak kutlanırdı. 14 Mayıs 1950 günü, 27 yıl süren CHP iktidarının son bulduğu Demokrat Parti’nin yüzde 53 oyla tek başına iktidara geldiği tarihtir. Ünlü şairimiz Orhan Veli, çıkardığı YAPRAK dergisinde 15 Mayıs 1950’de CHP’nin yenilgisini bakınız nasıl yorumlar: “Seçimler bitti. Demokrat Parti, Halk Partisi’ni korkunç bir bozguna uğrattı. Oysaki Halk Partisi, halkı kazanacağını umarak fikirleriyle prensiplerinden son zamanlarda ne fedakârlıklar etmişti. Bütün yayınlarına göz yumulan din dergileri, okullara konan din dersleri, yeniden açılan ilahiyat fakülteleri, imam hatip kursları, türbeler, şahsi sermayeye sağlanan imtiyazlar, her türlü irticaa tanınan haklar... Hiçbiri kâr etmedi.” Dünden bugüne... CHP rakibini taklit ederek oy alamıyor. Ancak, inandırıcı bir ekonomik program yaptığında oy desteğini yüzde 40’a kadar çıkarabiliyor. Bunun örneğini geçmişte gördük. TASARRUF Aileler ev masraflarını azaltmak için McDonalds mağazalarını mesken tutmuşlar. İngiliz Gazetesi The Guardian’a göre, bu ülkede enflasyon son 40 yılın en yüksek düzeyine çıkınca sınırlı gelirli aileler eskisinden daha çok McDonalds’a gidiyor ve eskisinden daha uzun süre oturuyorlarmış. Amaç böylece evdeki yakıt masrafını azaltmak ve et yemeğini evdekinden daha da ucuza getirmekmiş. Bu arada bedava televizyon izliyorlar, dişlerini mağazanın lavabosunda yıkayarak sudan da tasarruf sağlıyorlarmış. Bir ankette de Britanyalıların yüzde 65’inin tasarruf amacıyla kaloriferlerini yakmaktan kaçındığı ortaya çıkmış. İngilizler kendilerini gelecek günlere böyle hazırlıyor. İlk bakışta biraz komik ve abartılı görünebilir ama... Dünya  koşulları insanları her alanda harcamaları gözden geçirmeye ve ince tasarruflara zorluyor. EFES Anadolu Efes dün Euroligue’de yanı final maçında Olimpiakos’u yenerek final oynamaya hak kazandı. Takımımız bu akşam Belgrad’da Real Madrid ile finali oynayacak. Dünya boks şampiyonasında kadınlarımızın topladığı altın ve gümüş madalyalar kadar değerlidir Efes’in yakaladığı başarı. Geçen yıl Barcelona ile finali oynamış, şampiyon olmuştu, bu yıl Real Madrid’le finali oynuyor. Futbol takımlarımızın Avrupa’da aynı başarıyı kazandığını, Barcelona ve Real Madrid ile iki yıl üst üste final oynadığını düşünün. Kaldı ki Efes’in bütçesi Real, Barcelona, Milan gibi kulüplerin de epey altında. Başarıda büyük payı olan oyuncular ile kulüp yönetimini ve koç Ergin Ataman’ı kutluyoruz. Bu akşam da  Real’i yenerek büyük kupayı Türkiye’ye taşıyacaklarını umuyoruz.",https://www.milliyet.com.tr/yazarlar/melih-asik/milletin-gucu-6758459
Melih Aşık,Liderlik sırları,19 Mayıs 2022,"Atatürk neden büyük bir liderdi? O’nun liderlik sırları nelerdi? Bir Amerikalı gazeteci soruyor: - İşlerinizde nasıl başarılı oluyorsunuz? Cevap: “Ben bir işte nasıl başarılı olacağımı düşünmem. O işi başarmama neler engel olabilir diye düşünürüm. Engeller ortadan kalktıktan sonra iş kendiliğinden olur.” Zor bir durum karşısında nasıl tavır almalı? Mazhar Müfit Kansu’ya bunu anlatıyor: “Herhangi bir zorluk karşısında benim yaptığım iş şudur: Vaziyeti iyice belirlemek, sonra bu vaziyet karşısında alınacak tedbirin ne olduğuna karar vermek. Bu kararı bir kere verdikten sonra acaba yapayım mı yapmayayım mı diye tereddüt etmeden kararı uygulamak. Başaracağıma inanarak uygulamak.” Celal Bayar anlatıyor: “Atatürk metodolojisinde duyguya yer yoktur; laboratuvara girmiş bir ilim adamı tüpteki oksijenle hidrojen arasında nasıl bir ayırım yapmaz, birinden birini kendine daha yakın görmezse, sosyal bilim laboratuvarına giren bir devlet adamı da doğru bir sonuca varabilmek için tüm duygularından sıyrılmak zorundadır. Atatürk işte bunu başarabiliyordu.” Yakup Kadri Karaosmanoğlu O’nun derin bir muhakeme, isabetli bir görüş ve cüretli bir karar verme kabiliyetinin bulunduğunu ifade eder ve şöyle der: “Vasıflarının yüzde 80’ini askerlik mesleğine borçludur.” Planlı ve örgütlü hareket etmek, bilime kulak vermek Ata’nın önde gelen ilkeleri arasındadır. Gençler, Prof. Hikmet Özdemir’in “Atatürk’ün Liderlik Sırları” adlı kitabında bu konuda pek çok bilgi bulabilir. ZOR GÜNLER Atatürk’e yakın isimlerden, yazar Yakup Kadri Karaosman-oğlu, bir gün O’na kendisini en yalnız ve çaresiz hissettiği dönemi sorar. Ne çocukluk günleri, ne savaşlar... Atatürk, en zor dönemi olarak, “işgal altındaki İstanbul’da kapı kapı dolaşarak insanları Milli Mücadele’ye ikna etmeye çalıştığı” günleri anlatır. İşgal İstanbul’unda esaretten kurtulmak için başkaldırmaya niyetli o kadar az kişi vardır ki... Alev Coşkun “Samsun’dan Önce Bilinmeyen 6 Ay” adlı kitabında o günleri anlatır. Kitaptaki çarpıcı öykülerden birinin kahramanı da yazar Refi Cevad Ulunay. Padişah yanlısı Ulunay, Mustafa Kemal Paşa’yı Şişli’deki evinde ziyaret eden ilk basın mensubudur. Ulunay, 4 Şubat 1919 tarihinde yaptığı röportajdan gazeteye döndüğünde, arkadaşları ne konuştuklarını soruyor, Ulunay: “Şu sıralarda Anadolu’ya geçilir, orada teşkilat kurulur, milli mukavemet harekete geçirilirse Fransız’ı da, İngiliz’i de, İtalyan’ı da memleketten kovulur, vatan istiklaline kavuşur, millet de esaretten kurtulurmuş. Anladınız mı arkadaşlar. Bu adam deli değil, zırdeliymiş” diyor Atatürk için. Yıllar sonra, Ulunay’a yanıldığı için pişman olup olmadığı soruluyor. Ulunay’ın yanıtı: - Hayır, ben haklıydım, herkes benim gibi düşünüyordu. O günlerde öyle düşünen tek adam oydu. KUZEY Emekli Tuğgeneral Eslen, Rusya-Ukrayna savaşında son durumu bizim için yorumluyor: “Rus ordusu Ukrayna’nın en büyük şehri Kiev’i ele geçiremedi ve çekildi. İkinci büyük şehri Harkov’u da ele geçiremedi ve çekildi. Rus ordusu savaş alanında birçok generalini ve donanmanın prestijli savaş gemisi Moskva’yı kaybetti, ciddi bir prestij kaybı yaşadı. Ukrayna savaşı, Rus ordusunun sanıldığı kadar güçlü olmadığını kanıtladı. O halde? Mademki Rus ordusu sanıldığı kadar güçlü değilmiş, daha güçlü daha genişlemiş bir NATO’ya neden gerek var? Sormamız gereken asıl soru budur.” General Eslen, Finlandiya ve İsveç’i NATO üyeliğine ikna eden ABD’nin amacının hem Baltık Denizi’ni hem Kuzey’deki Arktik ticaret yolunu kontrole almak olduğunu söylüyor. Arktik ticaret yolunun kontrole alınması Çin ile Avrupa ticaretini etkiliyor. BEŞİKTAŞ Ekranda Beşiktaş semtinin adının nereden geldiği tartışılıyor. Herkes aklına geleni söylüyor. Beşiktaş adıyla ilgili inandırıcı bir izahı “Galatat Sözlükleri” adlı kitapta buluyoruz. Fetihten önce Beşiktaş’ın adı “Kona Petro” imiş... Yani “Taş beşik”... Bir kilise rahibi Kudüs’ten bir mermer tekneyi alıp İstanbul’a getirmiş, kiliseye yerleştirmiş. Taş beşik adı gide gide Beşiktaş olmuş. Bu taşın da oradaki kiliseden Ayasofya’ya taşındığı rivayet edilirmiş.",https://www.milliyet.com.tr/yazarlar/melih-asik/liderlik-sirlari-6757200
Melih Aşık,CHP’DEN SÜRPRİZ,28 Mayıs 2022,"CHP lideri Kemal Kılıçdaroğlu şaşırtıcı bir tweet attı. MHP Genel Başkanı Devlet Bahçeli Meclis’teki grup konuşmasında: - Eğer şartlar içinden çıkılmaz hal alırsa NATO’dan ayrılmak gündeme alınabilir, demişti. Kemal Bey attığı tweet’te dedi ki: “NATO, Türkiye için gereklidir ancak iktidar olarak ne kadar samimiler görmek isterim. ABD Yunanistan’ı üslerle doldurdu. Hedefleri net. Türkiye’deki ABD askeri tesislerini kapamayı getirsinler Meclis’e, Kuvayı Milliye ruhuyla destekleyeceğiz. Biz neoliberalizme karşı olduğumuz kadar toprağımızda yabancı askere de karşıyız. Gerekeni yapmaya hazırız.” Çelişkiler dikkatinizi çekmiştir. Hem Kuvayı Milliye ruhuna sahip olup hem NATO’yu gerekli görmek… NATO’yu gerekli görürken, ABD üslerinin kapatılmasını önermek... NATO kalsın ama ABD gitsin demek. Bunlar hep çelişki. Bu ciddi önermeler askeri uzmanların da yer aldığı toplantılarda masaya yatırıldı mı, sonuçları hesaplandı mı, hiç duymadık. ABD ile köprüleri atacak önemdeki bu politika değişikliği parti programında veya belgelerinde yer alıyor mu? Hayır. Aynı Kılıçdaroğlu 17 Aralık 2019 tarihinde Cumhurbaşkanı Erdoğan’ın “Gerekiyorsa İncirlik’i de kapatırız, Kürecik’i de kapatırız” sözü üzerine Hürriyet’e bakınız neler söylemişti: “Restleşme yerine sorunları nasıl çözeriz, sorunları nasıl aşarız bağlamında açıklamalar ve görüşmeler yapılmalı. Türkiye’nin her sıkıştığında bu tehditleri kullanması, elindeki kartları bu kadar açık etmesi, muhataplarını bu tehditleri bertaraf edecek adımlar atmaya zorlayacaktır. Nitekim ABD, bölgede İncirlik Üssü’ne alternatif olabilecek birçok üs kurmuştur. Her fırsatta bu üslubu kullanmak Türkiye’nin çıkarlarına aykırıdır. Bunun yerine, müzakere kanallarını açık tutarak diplomasiyi önceleyen bir yaklaşım benimsenmelidir.” Kılıçdaroğlu bu makul görüşleri bırakıp, Bahçeli’yle polemiğe girmeye, iddia olarak da ortaya Amerikan üslerini koymaya hangi psikolojik etkenler sonucu yöneldi? Gündemi bu şekilde değiştirmenin sebebi neydi? Anlamak zor. TARİHTEN YAPRAK Padişah İkinci Abdülhamit yine tartışma gündeminde. Dikkatimizi AKP kurucularından olup, yaklaşık 6.5 yıl Milli Eğitim Bakanlığı yapmış olan Doç. Hüseyin Çelik’in tespitleri çekiyor. Tarık Çelenk’in yaptığı röportajda (Youtube’da mevcut) bakın ne diyor Çelik: “Sultan Abdülhamit,  1878’deki Çırağan baskınından sonra İngiliz Büyükelçisi’ni huzuruna çağırıyor ve diyor ki: - Bu Ali Suavi ve birkaç yüz  muhacirin yapacağı bir şey değil, bunun arkasında ordu var,  bunun arkasında yüksek bürokrasi var, beni, çoluk çocuğumu  tahttan indirip Topkapı’nın loş odalarına kapatacaklar, bizi perişan edecekler, bana ve aileme karşı daha ileri hareket yapılırsa İngiltere beni korur mu? Büyükelçi Layard iki gün sonra dönüyor, diyor ki: - Majeste Kraliçe, Majeste Sultan’ın sadece şahsını ve ailesini değil bütün küçük Asya’daki topraklarını da korumaya taliptir. Tabii Sultan Abdülhamit bundan memnun oluyor, fakat Büyükelçi’nin küçük bir şartı var, - Bizim, diyor, Girit Adası’nda, Malta Adası’nda Ruslara karşı cephe oluşturmamız bir hayli zordur, siz bize Kıbrıs’ı verirseniz biz bu işi çok daha rahat yaparız. Bu görüşme 24 Mayıs 1878’de yapılıyor, 4 Haziran’da yani 10 gün sonra Sultan Abdülhamit’in talimatıyla biz Kıbrıs’ı İngiltere’ye verdik.” NASİHAT Alman yazar Ephraim Lessing’in ibret verici kısa öyküleri, yani fabl’leri de ünlüdür. Lessing’in düz yazı fablleri İş Bankası Yayınları tarafından okura bir süre önce sunulmuştu. Oradan öykü: “Tanrı Zeus kurbağalara yeni bir kral vermiş, tahta obur bir su yılanı oturtmuştu. Yılan onları yemeye başlayınca: - Güya kralımız olacaksın, diye bağırıştı kurbağalar, bizi neden yiyorsun? - Çünkü dedi su yılanı, beni siz istediniz. - Ben seni istemedim diye bağırdı körpe bir kurbağa. - Öyle mi dedi su yılanı, daha kötü ya, beni istemediğin için yiyeceğim şimdi de seni. *** - Ne kadar talihsizim’ diye dert yandı cimrinin biri komşusuna, bahçeme gömdüğüm hazineyi gece çalışmışlar, yerine de koca bir taş koymuşlar. - Hazineni, dedi komşusu, kullanmıyordun ki zaten. O taşın senin hazinen olduğunu düşün. Daha fakir değilsin yani. - Ben daha fakir olmasam da diye cevap verdi cimri, şimdi bir başkası benden çok daha zengin değil mi? O yüzden öfkeden kuduracağım. *** - Söylesene dedi çayır, dikenli çalıya, yanından gelip geçen insanların giysilerine bu düşkünlüğün neden? Ne istiyorsun ki onlardan? Ne işine yararlar ki senin? - Hiç, dedi dikenli çalı, insanların giysilerini çekip almak derdinde değilim ben, sadece onları yırtmak istiyorum.",https://www.milliyet.com.tr/yazarlar/melih-asik/chpden-surpriz-6762597
Melih Aşık,YAVRU KARGA,31 Mayıs 2022,"Genç kız Moda Atıfet Sokak’ta kaldırım kenarında bir taşın üzerine oturmuş biraz ötesindeki karga yavrusunu gözlüyor. Bir fevkaladelik olduğu belli. - Ne o, uçamıyor mu yoksa, diye soruyorum. - Uçamıyor, diyor, annesi de ağacın tepesinde, ben yaklaşınca üzerime doğru geliyor. - Ne yapmayı düşünüyorsunuz? - Kediler yaklaşınca onları kovalıyorum, diyor, başka ne yapabilirim... O sırada anne karga bir ağaç dalına konmuş, sessizce aşağıyı gözetliyor. Ertesi gün aynı yerden geçerken bu defa aynı yerde bir delikanlı var. Genç hanımı soruyorum. O yemeğe gitti, diyor, nöbeti ben devraldım. - Siz arkadaşı mısınız? - Ben eşiyim. - Öyle mi? Ne kadar gençsiniz? - Biz de yeni evliyiz zaten. Karganın uçamadığın görmüşler. Onu kedilerin insafına terk edip gitmeyi duyguları kaldırmamış. Yavruyu korumaya almışlar. Genç adam bir yandan benimle konuşurken, bir yandan da yaklaşan kedileri kovalıyor. Gitmeyen olursa elindeki su tabancasıyla su  sıkıyor. - Gece ne yaptınız? - Aldık onu, eve götürdük, bir kafese koyduk, sabah yine buraya getirdik. Genç adamın adı Efe Tuzcu. Eşinin adı İlkem Tuzcu. Efe İBB’de, İlkem ise Apple şirketinde çalışıyormuş. Hafta sonunu yavru karganın başında geçiriyorlar. Üçüncü gün aynı yere gidiyorum. Tuzcu çifti yine olay yerinde. - Nasıl durum? - Bugün yatay olarak uçtu ama havalanamadı, diyor Efe. - Acaba bir sakatlığı mı var? - Sanmıyorum, bence bir iki güne kadar uçacak. Eğer uçmazsa Efe yıllık iznini kullanarak karganın başında beklemeye devam edecekmiş. Kolay gelsin deyip, yanlarından ayrıldım. Bir yavru karganın başında sabahtan akşama dek bekleyip sürekli kedileri kovalamak ve onun uçmasını beklemek... Bu zahmeti hiçbir karşılık ve beklenti olmaksızın sadece bir insani sorumluluk olarak üstlenmek... Ne yüce bir duygu... Ne derin bir sorumluluk duygusu... Yavru karga muhtemelen bugün yarın uçup gidecek. Gökyüzündeki kargaların arasına karışacak. Yeryüzünde geriye, iki genç insanın paylaşacağı ve sadece onlara ait büyük bir mutluluk kalacak. Tarifsiz bir mutluluk... HASTANE GECESİ Gazeteci arkadaşımız Yurdagül Erkoca’nın gece saat 02 sularında evde annesinin kalça kemiği kırılmış. 112’den ambülans istemişler. Araçtan bir erkek şoför ile iki tıp teknisyeni hanım iniyor. Hastayı üç kat aşağı taşımak için üç güçlü kuvvetli erkek bulunmasını istiyorlar. Gece komşuları nasıl uyandıracaksınız? Neyse ki dışarda bir tekel büfesi ve önünde de geç saate rağmen birkaç genç var. Çağırılınca yardıma geliyorlar. Hasta araca taşınıyor. Göztepe Araştırma Hastanesi’ne gidiliyor. İlk müdahaleyi genç doktorlar yapıyor. Sonda takılması mesele oluyor. Ortopedi servisinden bir hekim gelene kadar saat 06’yı buluyor. Muayeneden sonra hekim: - Ameliyat şart, diyor, ancak çok yoğunuz. Hastayı 15 günden önce ameliyata alamayız, diyor. Yaşlı kadın o halde 15 gün ameliyat bekleyecek... Olacak şey mi? Gazeteci arkadaşımız annesini mecburen özel hastaneye taşıyor. Yaşlı anne aynı gün ameliyat edilip evine yollanıyor. Arkadaşımız bu hizmet karşılığı olarak dört aylık maaşını hastane veznesine yatırıyor. Devlet hastanesinde çok sayıda temizlik işçisinin çalıştığını, etrafın tertemiz olduğunu anlatıyor Yurdagül Erkoca. “Ama doktor yok gibiydi, olanlar da gepegenç, deneyimsiz doktorlardı” diye ekliyor. Deneyimliler mi? Artık buralarda değiller. ARAZİ Kira ve konut fiyatlarındaki yüksek artışları çözmeyi amaçlayan hükümet çare olarak ucuza Hazine arazisi satacağını açıkladı. Şehircilik Bakanı Murat Kurum, “Vatandaş belki tek parselde kendi evini yapacak ya da talep örgütlenmesiyle daha büyük parseller alınacak. Ankara’da Gölbaşı, İstanbul’da Çatalca, Tuzla ve Başakşehir’de çalışıyoruz” dedi. Kentin Ankara ve Edirne istikametinde biraz daha genişlemesinin sonuçlarıyla birlikte... Tartışılan bir nokta da şu: Kimi uzmanlar inşaat metrekare bedelinin 100 bin lirayı aştığını, 100 metrekareyi aşan bir konutun eklentilerle birlikte en az 1.5 milyon lirayı bulacağını kaydederek, dar gelirlinin alacağı ucuz arsaya inşaat yapmakta zorlanacağını ifade ediyorlar. Konutları devletin veya belediyelerin inşa ederek vatandaşa taksitle satmasının daha uygun olacağı kaydediliyor.",https://www.milliyet.com.tr/yazarlar/melih-asik/yavru-karga-6764185
Melih Aşık,EFELERİN EFES’İ,24 Mayıs 2022,"Anadolu Efes basketbol takımı Avrupa’nın en büyük basketbol organizasyonu olan Euroleague’de ikinci kez şampiyon oldu. Üstelik bu başarı ünlü kulüpler basketbole daha büyük paralar yatırırken kazanıldı. Finalde yendiğimiz Real Madrid’in bütçesi 44 milyon euro, play off’ta elediğimiz Armani Milan’ın yıllık bütçesi 30 milyon eurodur. Efes’in bütçesi ise Real Madrid’in adeta yarısı kadar, yani 25 milyon euro büyüklüğünde. Başarı, takımı uyumlu oyunculardan kurmak, iyi yönetmek, iyi çalıştırmak, motivasyon vermekten geçiyor. Efes bu kadroyu dört yıl önce kurdu. Bir yıl final oynadı, iki yıl üst üste şampiyon oldu. Üstelik bu başarıyı adeta bir emekliler takımıyla elde etti. Takımda Simon 37 yaşında, Dunston 35, Beaubois 34, Moerman 34, Pleiss 33, Singleton 33, Andersson 33 yaşında. Başarıda en büyük pay ise koç Ergin Ataman’la birlikte iki süper ve sempatik oyuncuda; Micic ve Larkin. Onlar da Efes’e geldiklerinde böylesi süper oyuncular değillerdi. Burada büyüyüp yıldızlaştılar. Noktayı koyarken, bu kulübü 1976’dan beri yöneten Anadolu Holding Başkanı Tuncay Özilhan ile zafere katkıda bulunan tüm isimleri kutlayalım. Futbolda bir yıl Barcelona, ikinci yıl Real Madrid’le final oynayıp, iki yıl üst üste Avrupa’nın en büyüğü unvanını aldığımızı düşünelim... Zaferin büyüklüğü sanırız o zaman daha iyi anlaşılır. BAŞARI Kulüp yöneticilerine tavsiye... Rakibiniz başarı kazandığı zaman tebrik edip, kendi sporcularınıza örnek göstermeyi unutmayın O tak-dirde sizin sporcularınız daha çok çalışır, rakibi yenme şansı elde eder. Rakip takımı başarısından dolayı kutlamak yerine başarısını yok sayarsanız Kendi sporcu ve taraftarınıza da bunu telkin ederseniz... Fanatizmin çukurunda patinaj yapar... Yerinizde sayarsınız. SÖZ “Dans ederken müziğin sesini duymayanlar sizi deli zanneder.” Nietzche. EKMEKÇİ Mustafa Ekmekçi ustamızı ölümünün 25. yılında özlemle anıyoruz. Darbe dönemleri dâhil her devirde en cesur yazıları yazdı. Hiç unutmadığım sözüdür: - Bu cesur yazıları nasıl yazıyorsun, diye sormuşlardı. - Korka korka, demişti. YİNE HATALAR Maltepe mitingini izleyen CHP’liler Kemal Bey’in şu sözlerine takıldılar: “Diyorlar ki ama CHP de geçmişte böyle yaptı, şöyle yaptı. Evet, hatalar oldu ve evet biz bugün çok mükemmel bir parti iddiasında da değiliz. Ama biz hatalarımızdan ders çıkarmasını bilen bir partiyiz. Siz de, Allah da şahidimdir ki kendimizi geliştirmek ve düzeltmek için çok çaba harcıyoruz.” Hataların kabulü yani özeleştiri, aydın çevrelerde takdir toplayabilir. Ancak halk katında olumlu etki yapmaz. Çünkü lideri eziklik ve suçluluk duygusu içinde gösterir. “Düzeltmek için çaba harcıyoruz” derseniz, o da hâlâ düzeltememişsiniz anlamına gelir. Kemal Bey, CHP’nin geçmişteki hatalarını sık sık dile getiriyor. Ancak bu hatalar nedir açıkça söylemiyor. CHP 1923-1950 arasında iktidar olduğuna göre bunlar Cumhuriyet devrinde yapılan hatalardır. Peki, nedir onlar? İktidar CHP’nin yaptığı devrimleri yıllardır “hata” olarak niteliyor. Kemal Bey iktidara mı hak veriyor? Peki, Osmanlı’nın külleri üzerinde çağdaş Cumhuriyet’i kuran, bir ulusu yoktan var eden, Türkiye’nin dünyanın saygın ülkeleri arasında yer almasını sağlayan CHP’nin sevapları yok mudur? Kemal Bey Cumhuriyet dönemiyle ilgili hiç iyi bir şey anımsamıyor mu? Bunlar da merak ediliyor.",https://www.milliyet.com.tr/yazarlar/melih-asik/efelerin-efesi-6760066
Melih Aşık,ZOR GÖREV,12 Mayıs 2022,"Cumhuriyet, sadece bayramlarda camlara bayrak asarak veya 29 Ekim’lerde sosyal medyada “Cumhuriyet’i çok seviyoruz” diye mesaj atarak mı savunulur? Bu kadarı yeter mi? Elbette hayır. Cumhuriyet’i savunmak güç ister, kararlılık ister, inanç ister, ilke ister. Prof. Barış Doster, “Cumhuriyet Nasıl Savunulur” adlı yeni kitabında Cumhuriyet’in nasıl savunulacağını anlatıyor. Diyor ki: “. Cumhuriyet; ulusal bilinçle, Türkiye’nin bağımsızlığı, bütünlüğü, egemenliği ve siyasal birliğine toz kondurmayan politikalarla savunulur. . Laikliğe kararlılıkla sahip çıkılarak savunulur. . Emperyalizme karşı mücadeleyle savunulur. . Hukuk devletiyle, yargının tarafsızlığı ve bağımsızlığıyla, hukukun üstünlüğüyle, kuvvetler ayrılığıyla savunulur. . Üretim ekonomisiyle, planlamayla, kamucu  halkçı iktisat politikalarıyla savunulur. . Akıl ve bilimi önceleyerek savunulur. . Çağdaşlığa sahip çıkarak savunulur. . Ehliyete, liyakate değer vererek savunulur. . Örgütlü emekle savunulur. . Kadın  erkek eşitliğiyle savunulur.” Görüldüğü gibi... Cumhuriyet’i sevmek ve savunmak yurttaşlara zor görevler yüklüyor. DEMİR PEŞİNDE Tarihçi ve yazar Mehmet Burak Çetintaş ramazan günlerinde Silivri Kabristanı’ndaki aile mezarlığına gidiyor, etrafına çekidüzen veriyor. Mermer mezarlar 6x8 metre boyutlarında ve iki metre yüksekliğinde olup çepeçevre demir parmaklıkla korunmuştur. Amaç hayvanların girip mezarları eşelemesini önlemektir. Aile üyeleri arife günü kabristana bayram ziyareti yapıyorlar. Bu defa ne görsünler? Kabristanı çevreleyen bütün demirler yok olmuş. Demirleri çalanlar kesmek ve sökmek için saplandıkları mermerleri de parçalamışlar. Mehmet Bey aceleyle mezarlık yöneticilerini arıyor. Aldığı yanıt: - Mezarlıkta mesai saatleri dışında bekçi bulunmuyor. Olay mesai saatleri dışında olmuş. Maalesef gören olmamış. Mezarlıklar Müdürlüğü Güvenlik Şefi söz arasında diyor ki: - Demirin kilosu 10-12 lirayı geçince parmaklık, kapı ne varsa götürmeye başladılar. Hatta gece mezarlık duvarlarına kamyonla çarpıp demirleri yerinden oynatıp, sonra söküp götürüyorlar. Bir emekli büyükelçi anlatıyor. Gece İstanbul’un göbeğindeki apartmanın demir kapısını çalmışlar. Kimi caddelerde rögar kapaklarının çalındığını gazetelerde okuyoruz. Altın ve gümüş gibi, demir de kıymete bindi günümüzde. Demiriniz varsa altın ve gümüş gibi onu da korumaya alacaksınız! Çünkü hırsızlar takipte! SEYİRCİ Kayserispor-Trabzonspor Türkiye kupası yarı final maçını izliyoruz. Gözler topla birlikte sahaya atılan maddelerde. Madde ara sıra bir futbolcunun kafasına gelip, onu yere düşürüyor. Ne hakemin fazlaca umurunda ne de sahada görev yapan güvenlik güçlerinin. Sadece bir kez anons yapılıyor: “Ayıp oluyor çocuklar, bir  daha yapmayın” tadında bir anons. Maç kaldığı yerden devam ediyor. Üstelik Kayserispor güzel de futbol oynuyor. Böyle vahşi bir seyirci desteğine ihtiyacı yok. Ama anlaşılan sahaya madde atmanın başka bir keyfi var. Veya bu da bir spor sayılıyor! MADIMAK Sivas’ta 33 aydının yakıldığı Madımak Oteli bilim ve kültür merkezine dönüştürülmüş, girişine de yaşamını yitirenlerin adlarının yer aldığı bir anı köşesi yapılmıştı. Bu arada nasıl olduysa olmuş, o anı köşesine oteli yakanlar arasında yer alan Ahmet Alan ve Hakan Türkgil adlı saldırganların adları da konulmuştu.  Bir başka yara da böyle açılmıştı. Neyse ki yıllar sonra hata düzeltilmiş. Sivas Valiliği iki saldırganın adını onur köşesinden çıkarmış. Olumlu bir adım atılmış. Tabii böyle duyarlı konular baştan doğru düşünülse de doğru adımlar atılsa daha iyi olur. DANIŞMA Büyük İskender uzun yıllar yanında bulunan danışmanını bir gün yanına çağırmış: “Seninle yollarımızı ayırıyoruz” demiş. “Neden?” diye sormuş yardımcısı. “Bunca yıldır yanımdasın” demiş İskender, “Bir tek hatamı eleştirmedin. Hatalarımı görmüyorsan cahilsin, görüyor da söylemiyorsan hainsin.”",https://www.milliyet.com.tr/yazarlar/melih-asik/zor-gorev-6753257
Melih Aşık,HEP AYNI TERANE,26 Nisan 2022,"Geldik yine 24 Nisan günlerine... Türkiye’yi suçlamak için yine kuyruktalar. Sanırsınız ki dünyada soykırım suçu işlemiş ve bunu kabullenmeyen tek ülke Türkiye’dir. 1945 yılı 6 Ağustos günü ABD Japonya’nın Hiroşima kenti üzerine atom bombası attı. Ardından Nagasaki vuruldu. Kadın, çoluk, çocuk, genç, ihtiyar, 300 binin üzerinde insan öldü veya sakat kaldı. ABD Başkanı Barack Obama 2016 yılı mayısında Japonya’yı ziyaret edecekti. Hiroşima için özür dileyip dilemeyeceği kendisine soruldu: “Hayır, dedi Obama, şunu kabul etmeliyiz ki liderler savaş sırasında her türlü kararı alabiliyor, bunları incelemek ve sorgulamak tarihçilerin işidir.” Fransız devlet başkanları Cezayir katliamı konusunda her soru sorulduğunda: - Özür dilemeyeceğiz, diyorlar. İngiltere Hindistan’da öldürdüğü 5 milyon Hintli için asla özür dilemedi. Amerika’nın Kızılderili soykırımı için özür dilemesi hiç gündeme gelmedi Almanya’nın 6 milyon Yahudi’yi katli için Willy Brandt’ın Polonya’da soykırım anıtı önünde diz çöküp özür dilemesi yeterli sayıldı. Konu çoktan unutuldu. Ancak 1915 Ermeni trajedisi sürekli gündemdedir. Dozajı yeterli görülmemiş olmalı ki 1990 sonrası gündeme Pontus, Süryani, Keldanı, Arımi, Dersim soykırımları da sokulmuştur. Anıtlar dikilmiştir. 1915’in soykırım sayılması için objektif koşullar örneğin bir mahkeme kararı yoktur. Savaş koşulları içinde cereyan etmiş bu olayı o günün koşullarından ayırıp tak taraflı bir suçlamaya dönüştürmek ne hukuka ne mantığa sığar. Amaç belli ki bugünün neslini kendi tarihi konusunda kuşkuyu düşürmek, Türkiye’yi dünya uluslar camiasında köşeye sıkıştırmaktır. Defalarca yazdık. 1915 aydınlatılmak isteniyorsa bir uluslararası komite kurulur, bütün soykırım iddiaları aynı komitece ele alınır. Bizi suçlayanlar buna razı mı? KİNTSUGİ 15. yüzyılda yaşayan Japon komutan Aşikaga Yoşimasa’nın çok sevdiği Çin porseleni çaydanlığı kırılır. Komutan derhal çaydanlığın onarılmasını ister. Çaydanlık onarılır ama kırık izleri giderilemez. Onun üzerine sanatçılar devreye girer. Sanatçılar kırık izlerini gizlemek yerine altın varakla iyice belirginleştirerek orijinal desenlere dönüştürürler. Kintsugi sanatı işte böyle doğar. Kintsugi sanatının ardındaki felsefeye göre bir eşya ya da bir insan hasara uğramış ve kırılmış ise taşıdığı iz kıymetlidir. Bu yüzden önceki halinden çok daha değerlidir. Kırıklar, izleri gizlenmek için değil, bilakis daha da vurgulanmak içindir. Hasara uğramış insanlar için de durum farklı değildir. İnsan, hiç acı yaşamamış gibi, hiç hata yapmamış gibi, hiç kırılmamış gibi yapamaz. İçimizdeki oyukları, kalbimizdeki kırıkları altınla doldurup yaşanmışlıkları kutsamak, yaraları kutlamak, izlere müteşekkir olmak, açıkça, kasten ve herkesten önce kendine dürüst yaşamanın tek yoludur. Hem bazı yara izleri eskisinden de güzel yapar insanı. Tıpkı “Dünya herkesi kırar ve sonra pek çok insan işte o kırık yerlerinden güçlenir” diyen Hemingway gibi. (Facebook’tan) ERMENİ EYALETİ Genç denecek yaşta kaybettiğimiz değerli araştırmacı Prof. Stefanos Yerasimos 2002 yılında Türkiye Bilimler Akademisi’nde bir konuşma yapıyor. Konusu: “Birinci Dünya Savaşı ve Ermeni Sorunu” 1877-78 Osmanlı-Rus savaşı sonrasında başkaldırmaya başlayan Ermeniler büyük devletlerin Osmanlı’ya karşı Truva atı haline gelmiş, isyanlar, katliamlar, sürgünler birbirini izlemiştir. 1915 yılındaki tehcir öncesinde yaşanan ve az bilinen ilginç bir gelişmeyi Yerasimos şöyle anlatıyor: “1912’nin son aylarından başlayarak Osmanlı-Ermeni kuruluşları Doğu’daki altı vilayette özerklik istemektedirler. Osmanlı İmparatorluğu’nun çözülmesi sürecinde, bu özerkliğin bağımsızlığa giden yolun ilk kademesi olacağı herkesin malumudur. Rusya’nın baskısı ve dönemin altı büyük Avrupa devletinin katılımıyla özerklik projesi hazırlanıp Mart 1914’te Osmanlı hükümetine kabul ettirilir. Bu projeye göre altı vilayet birleştirilecek, Ermenilerin çoğunlukta olacağı bir vilayet meclisi kurulacak ve valinin yanında yabancı müfettişler bulunacaktır. Norveçli müfettiş Hoff ve yardımcısı Hollandalı Westenenk Ağustos 1914 başında Erzurum’a gelmişlerdi...” Birinci Dünya Savaşı’nın patlamasıyla bu proje suya düşer. Ermeniler Van’da kısa süreli bir cumhuriyet de kurmuşlardır. Bu tür gelişmeler Osmanlı hükümetini telaşlı kararlar almaya yöneltmiştir. TABANLAR Dilimizde “tabanları yağlamak” diye bir deyim vardır. İnsanın bulunduğu yerden apar topar ve hızla kaçmasını ifade etmek için kullanılır. Peki, yağlamakla tabanın ilgisi nedir? Efendim, eskiden özellikle kırsal yörelerde sığır gönünden çarık yapılarak ayağa giyilirdi. Bu ilkel ayakkabı güneşten ve sudan kolaylıkla etkilendiği için sık sık kurur, ayağı sıkardı. O zaman kişi yürümekte zorlanırdı. Çarığı yumuşatmak için zaman zaman zeytinyağı ya da iç yağıyla yağlamak gerekirdi.  Çarıkları yağladınız mı yürüyüp koşmak kolaylaşırdı. Deyim oradan geliyor.",https://www.milliyet.com.tr/yazarlar/melih-asik/hep-ayni-terane-6744572
Melih Aşık,ADALET KULESİ,14 Mayıs 2022,"İstanbul siluetinde simge olmuş üç kuleyi hemen herkes bilir: Galata Kulesi, Beyazıt Kulesi, Kız Kulesi. Bir de dördüncü kule vardır ki adı daha az bilinir: Adalet Kulesi. Bu kule, Topkapı Sarayı’nın en yüksek noktasıdır. Tek katlı Saray İstanbul’un her yanından görülmüyorsa da o kuleyi nereden baksanız görmeniz mümkündür. Fatih Sultan Mehmet tarafından inşa ettirilmiştir. Kulenin Osmanlı sultanının adaletini sembolize etmesi, uzaktan bakıldığında herkesçe görülmesi ve sultanın adaletinden emin olunması istenmiştir. Divanı Hümayun, yani zamanın bakanlar kurulu, bu kubbenin altında toplanır, en önemli kararlar bu kulenin altında alınırdı. Giriş kapısının üzerindeki kitabede şu yazı okunur: “Padişahın bir gün adaletli davranması yetmiş sene nafile ibadetten daha hayırlıdır.” ATIN GÖZLERİ Kazakistan Devlet Başkanı Kasım Cömert Tokayev Ankara’da Cumhurbaşkanı Erdoğan tarafından ağırlandı. Onuruna Beştepe’de davet verildi. Haberleri okurken aklımıza Asya Türk Cumhuriyetlerinde bizim devlet başkanları onuruna verilen davetler geldi. Hele de Süleyman Demirel onuruna verilen bir yemek vardır ki... Yavuz Donat “Off The Record” adlı kitabında anlatır. “...Orta Asya’daydık. Türk Cumhuriyetlerinden birinde... Cumhurbaşkanı Demirel akşam yemeğine davetliydi. Karşılama... Sohbet... Sonra da muhteşem bir salonda yemeğe geçildi. Masada bir tek kuş sütü eksikti. Servis mükemmel. Yemek sohbeti de öyle... Derken sıra ana yemeğe geldi. Masaya koskoca bir gümüş tepsi içinde bir atın kellesi getirildi. Evet evet... Pişirilmiş... Atın gözleri kellenin üzerinde... Dili dışarıda... Kocaman kelle... Ev sahibi devlet başkanı ayağa kalktı. Elinde kadeh... Konuşmaya başladı: - Hörmetli prezident. Bu atın iki gözü var. Birini siz yiyesez, ötekini de ben yiyem. Ki bu iki gardaş millet birbirine kötü gözle bakmaya... Ev sahibi gözlerden sonra atın kulağını ve dilini de birlikte yemeği teklif eder... Bizim heyet şokta... Süleyman Demirel eline çatalı bıçağı almadan önce ayağa kalkıp teşekkür konuşması yapar: - Hörmetli prezident, bu yahşi yemek için çok teşekkür ederim. Ama muhteşem yemeği görünce çok üzüldüm. Buraya eşimle gelecektim. Hasta olduğu için gelemedi. Keşke o da burada olsaydı da bu muhteşem yemeği görseydi. Sizden ricam... Bu atın kellesini Türkiye’ye götürsem ve eşimle birlikte yesem... Bunu nasıl karşılardınız...” Masada o anda bir alkış kopuyor. Nazmiye Hanım için geçmiş olsun dilekleri birbirini izliyor. Atın kellesi paketlenmek üzere içeri götürülüyor. Kelle sonra ne mi oluyor? Tahmin etmişsinizdir... NÜKLEERE DOĞRU Finlandiya’nın hanımların çoğunlukta olduğu hükümetinin NATO’ya üyelik için başvuruda bulunacağını açıklaması, İsveç’in de benzer bir adıma hazırlanması Rusya’nın karşı tepkisine yol açtı. Kremlin sözcüsü Dimitri Peskov, Finlandiya’nın bu kararının Rusya tarafından verilecek “simetrik yanıtlara gerekçe oluşturduğunu” kaydetti. Finlandiya’nın Rusya ile 1300 kilometrelik sınırı bulunuyor. Rusya, Finlandiya’nın NATO üyeliği halinde sınıra yakın Kaliningrad’a nükleer füzeler koyabileceğini daha önce gündeme getirmişti. . NATO ve Batı gelişmelerden şimdilik memnun. Zelenskiy’i barışmak yerine savaşa devam etmesi için teşvik ediyorlar. Yüklü silah yardımı yapıyorlar. Hedef Putin’i devirmek... Peki, Putin bu savaşı kaybedeceğini anlarsa ne yapar? Teslim bayrağını mı çeker, yoksa nükleer silaha mı sarılır? İkinci şık da büyücek bir ihtimaldir. Sonuçta dünya üçüncü büyük savaşa doğru gidiyor… Batı ve NATO’nun Putin’i devirmek için çıktığı yolun sonu aydınlık görünmüyor. TAHRİBAT Sık kullanılan kimi sözcükler özellikle kulaklarımızı tırmalıyor. Örneğin, mevduat, tahribat, mühimmat... Bunlar zaten çoğul kelimeler. Sonlarına “lar” eklemeye gerek yok. Cümle içinde “lar” eklemeden kullanınız. Meramınızın ifade edildiğini göreceksiniz.",https://www.milliyet.com.tr/yazarlar/melih-asik/adalet-kulesi-6754457
Melih Aşık,KADIN KÖY,23 Nisan 2022,"TÜİK verilerine göre, Türkiye’de nüfusun yüzde 50.1’i erkeklerden, yüzde 49.9’u kadınlardan oluşuyor. İstanbul’da oranlar değişmiyor. Ancak Kadıköy ilçesinde durum farklı. Yine TÜİK kayıt sistemine göre, Kadıköy’de nüfusun yüzde 55’ini kadınlar, yüzde 45’ini erkekler oluşturuyor. Peki, kadınlar neden Kadıköy’de yaşamayı tercih ediyor? Bu sorunun cevabını Kadıköy’de yaşayan kadınlar yanıtlıyor: - Gece istediğimiz gibi çıkıp yürüyebiliyoruz Kadıköy’de. O yüzden burada daha güvende hissediyorum kendimi. - Kadıköy hem daha güvenli, hem kültürel ve sanatsal faaliyetler yönünden daha zengin. - Burada çok fazla sayıda kadının olması da aslında kadını rahatlatan bir durum. - İstediğimiz kıyafetle, istediğimiz saatte çok rahat yürüyüş yapabiliyoruz. Avrupa’da gibiyiz. - Bir kadının hareketlerinden ve giyim tarzından dolayı yargılanmıyor olması en önemli sebep burada yaşamamız için. - Diğer semtlerde genç bir kadınla bir erkek rahatça parkta oturamaz, dedikodudan uzak sokakta gezemez, içeri girip oturacak kafe bulamaz. Kadıköy’de bunlar var. Ancak bir sorun da mevcut. Kadıköy’ün bu çekiciliği yüzünden dışarıdan günübirlik gelenlerin sayısı artıyor. Özellikle hafta sonlarında Kadıköy ve Moda’da adım atacak yer kalmıyor. Eğer diğer semtler yaşanacak hale gelmezse Kadıköy de yakında kalabalık altında ezilecek, çekiciliğini kaybedecek. MEHTAP Diyelim ki romantik bir delikanlısınız ve çok hoşlandığınız bir kız var. Ama size pek pas vermiyor. Bir mehtaplı gecede dayanamadınız, aşka geldiniz ve telefonuna şu mesajı gönderdiniz. “Güneş herkes için doğar, ay ise gece uyumayanlar için. Sen bu gece uyuma, ben bu gece ay olacağım, o gözlerine yalnız senin için doğacağım birtanem.” Yine diyelim ki kız hiç romantik değil, sizi şikâyet etti. Sonuç ne mi olur? Yargıtay 14. Ceza Dairesi’nin 2012/5731 E. 2012/1824 sayılı kararına göre mahkeme sizin cinsel taciz suçu işlediğinize karar verir, güneşi ve ayı bir süre cezaevi avlusundan izlemek zorunda kalabilirsiniz. KAPI Yunanistan Başbakanı Miçotakis, UNESCO Genel Direktörü Audrey Azoulay’a telefon açarak Ayasofya’nın tarihi kapısının tahrip edilmesinden dolayı üzüntüsünü belirtmiş. Bu kapının 15. yüzyılda imparatorların girişine ayrıldığı belirtiliyor. Fatih Sultan Mehmet de aynı yüzyılda Ayasofya’ya bu kapıdan mı girdi, belirtilmiyor. Kapının fotoğrafları kemirilerek tahrip edildiği iddiasını doğruluyor. Bu iddiaya göre kapıyı kutsal olduğuna inanan kişiler kemirerek tahrip etmektedir. Kemirdikleri parçaları yutuyorlar mı, yanlarında mı  götürüyorlar bu konuda da açıklık  yok. Sonuç olarak, “Bir bu eksikti” diyebiliriz. KUTLARIZ Bugün 23 Nisan Çocuk Bayramı’yla birlikte duvarında “Egemenlik Kayıtsız Şartsız Milletindir” yazan Büyük Millet Meclisi’nin kuruluşunu kutluyoruz. Avrupa’nın diktatörler ve darbeler çağında Mustafa Kemal Atatürk’ün Cumhuriyet’in kuruluşunu yurdun dört bir yanından temsilciler davet ederek bir Meclis’le başlatması ve mücadeleyi o Meclis’le yürütmesi bir tarihi mucizedir. Bu başarıyı gösteren Atatürk ve ilk Meclis üyelerini saygıyla anıyoruz. SİHA Yunan Katimerini gazetesinin haberine göre... Yunanistan, Türkiye’nin geliştirdiği silahlı ve silahsız insansız hava araçlarına (SİHA-İHA) karşı savunma yolları arıyormuş. Yunan basını, Atina’nın İsrail yapımı Heron ve ABD yapımı MQ-9 uçaklarını edinmek için İsrail ve ABD ile görüştüğünü bildiriyor. Yunanistan son olarak Fransa’dan 18 adet Rafale uçağı satın almıştı. İHA ve SİHA’lar hava savunmasında yeni bir çığır açtı. Şimdi de onlara karşı çare arıyor Atina. Görüldüğü gibi… Silahlanma yarışı asla bitmek bilmiyor. En iyisi barış. Yurtta barış, cihanda barış. EMLAK Sahip olduğu küçük konutu emlakçı eliyle satışa çıkaran dostumuz deneyimini bizlere aktarıyor. Diyor ki: - Dairemi kaç liradan satacağımı bilemedim. Emlakçıya danıştım. Emlakçı bir değer tespiti yaptı. Emin olmak için bir başka emlakçıya gittim. Onun yaptığı değer tespiti de aşağı yukarı öncekiyle aynıydı. Ancak mülkümü bir tanıdık eliyle çok daha yüksek bir fiyata sattım. Ve şunu fark ettim. Emlakçılar sizin gayrimenkulünüzü çabuk satabilmek için ederinden daha ucuz fiyat çıkarıyorlar. O yüzden, bir gayrimenkulü elden çıkarırken emlakçının verdiği fiyatla yetinmeyin, kendiniz de sıkı bir araştırma yapın. Mülkün gerçek değerine ancak böyle ulaşabilirsiniz. ENTEL Mülkiyeli arkadaşımız Mehmet Ali Kılıçbay, Facebook sayfasında farklı bir aydın ve entel tanımı yapmış. Bakın ne demiş: “Aydın, kendini bir kesimin, kesitin, sınıfın veya amorf halk kitlesinin mücahidi olarak gören ve bunu kendi ‘doğru olduğuna kesinlikle inandığı’ ideolojisi doğrultusunda yapmaya uğraşan kişidir. Kendi özgün fikri veya görüşü yoktur. Mensup olduğu ideolojinin haznesinden beslenir. Entelektüel ise üzerine vazife olmayan her işe bizzat kendi görüşleri doğrultusunda maydanoz olan kişidir.” *** Kemal Bey’in bu hafta gelecek eleştirilere cevabı belli oldu: “Elektrikler kesikti, çalışamadım hocam.”",https://www.milliyet.com.tr/yazarlar/melih-asik/kadin-koy-6742887
Melih Aşık,KOÇ’UN SIRLARI,28 Nisan 2022,"İş adamı Vehbi Koç anlatıyor: “Bazı kişiler benim Antalya’da sahibi olduğum Talya Oteli’ne gitmeyip de daha mütevazı olan Erdek’teki Pınar Oteli’ne gidişime hayret etmektedir. Ben de onlara: “Talya oteli pahalı, onun için Erdek’e gidiyorum” şeklinde cevap verince işi cimriliğime getirip doğru söylediğime inanıyorlar. Halbuki benim Erdek’e gidişimin başka sebepleri var. Üniversitelerimizden genç asistanlar, doçentler, subaylar, pilotlar ve Almanya’dan gelen işçiler genellikle Erdek’teki otellerde ve kamplarda tatillerini geçiriyorlar. Bu vesile ile onlarla sohbet edip görüşlerini öğreniyorum. Gençler bana daima yeni şeyler söylüyorlar, onlardan çok şeyler öğreniyorum.” Vehbi Bey 90 yılı aşkın süre yaşadı. Ömrünün sonlarında da başındaki gibi gençti. Gençliğini kuşkusuz düzenli yaşamak kadar yukarıda anlattığı kimi ilkelerine de borçluydu. Tıbbın kabul ettiği ilke şudur: İnsan beyni tekdüzelik içine girdiğinde tembelleşiyor, çabuk yaşlanıyor. Yeni bilgiler edinmek beyni hareketlendiriyor, insanı gençleştiriyor. Dostlardaki çeşitlilik iş yerlerinde de geçerli. Modern dünyada bir iş yerinde çalışanların farklı ırk, etnisite, yaş, cins, deneyim sahibi olmalarına önem veriliyor. Bu şekilde hem kişisel hem kurumsal gelişmenin daha hızlı ilerlediği gözlenmiş. Sonuç... Siz de dostlarınızı çeşitlendirin. Yarattığınız monoton çevreye takılıp kalmayın. MODEL İBB açıklama yapıyor: “İstanbul Büyükşehir Belediyesi, ‘Microsoft Türkiye’ iş birliğiyle ‘İstanbul’un Tarihi Güzelliklerinin Minecraft ile Modellenmesi Projesi’ yarışması düzenledi...” Pardon... Minecraft ile modellenme ne demek? Doğrusu, biz bilmiyoruz. Kültürümüz o kadar ileri değil. Vatandaşın bildiğini de sanmıyoruz. *** Gazetelerde bir başka haber: “Bu yıl üçüncüsü hayata geçirilen ‘Sürdürülebilir Büyüme Programı’na katılmaya hak kazanan start up’lar belirlendi.” Start up ne demek? Doğrusu, ben onu da bilmiyorum. Bu tür haberleri yazan gazeteci arkadaşların yazdıklarının anlaşılmasını sağlamak gibi bir dertleri yok mu? Yoksa anlaşılmaz haberler yazmanın bir başka keyfi mi var? T. ÖZAL Eski Cumhurbaşkanı Turgut Özal, ölüm yıl dönümünde Topkapı’da bulunan mezarı başında anıldı. İmamoğlu, törenin ardından Turgut Özal’ın Anıt Mezarı Çevre Düzenlemesi ve Müze Binası İnşaatı projesiyle ilgili bilgi aldı ve anıt mezarla uyumlu bir müze inşa edeceklerini açıkladı. Böyle bir müze inşası belediyenin işi midir? Bizce bu tür siyasi tartışma içeren konularda karar alınırken anket yapılmalı, İstanbul halkının düşüncesi alınmalı. Vergilerinizden böyle  bir harcama yapılmasını onaylıyor musunuz? Halka sorulmalı. MEZİYET Altı muhalefet partisinin  geçen pazar akşamı yapılan son toplantısından sonra yayımlanan bildiride bir bölüm: “Cumhur-başkanı adaylığı konusunda liderler olarak birçok kez vurguladığımız gibi, uzlaşmacı, özgürlükçü, demokratik değerleri içselleştirmiş, milletimizin tamamını kucaklayan, siyasi ahlak ilkelerini benimseyen, liyakat sahibi bir aday belirleyeceğiz.” Güzel... Peki, bu aday ülkeyi en az iki yıl tek yetkili olarak yöneteceğine göre... Yönetim becerileri, kararlılık, ekip çalışmasına yatkınlık, hızlı düşünme gibi meziyetlere de sahip olması gerekmez mi? Hatırlatmış olalım. ERMİŞ Çanakkale zaferleri kutlandığında Atatürk ve silah arkadaşları anılırken bazıları da bu zaferleri savaş sırasında ortaya çıkan yeşil cübbeli ermişlere bağlarlar. Ya da savaş gökte beliren aksakallı bir ermişin dualarıyla kazanılmıştır. Bunun yeni bir şey olmadığını Sami Selçuk’un kitaplarından öğreniyoruz. “Kendini Tüketen Hukukun Dramı” adlı kitabında Sami Selçuk anlatıyor: İstanbul’un fethinden sonra Fatih’in hocası Akşemsettin zaferden kendine pay çıkarmış, gökten inen ak cübbeli meleklerin fetihte emeklerinin olduğunu söylemiş. Sultan bunun üzerine öfkelenmiş, çok sevdiği hocasına: - Bu kent benim kılıcımla fethedilmiştir, senden hiçbir yardım olmamıştır, diye çıkışmış.",https://www.milliyet.com.tr/yazarlar/melih-asik/kocun-sirlari-6745966
Melih Aşık,KURUKAHVECİ,10 Mayıs 2022,"Kurukahveci Mehmet Efendi konserleri devam ediyor. Örneğin dün akşam (9 Mayıs) İstanbul Oda Orkestrası Süreyya Operasında Beethoven ve Dvorak’ın eserlerini çaldı. Şef Rengin Gökmen, piyanoda Gülnur Ensari izleyenlere güzel dakikalar yaşattılar. Ne ilgisi var Kurukahveci Mehmet Efendi ile Beethoven’in derseniz... Efendim Kurukahveci Mehmet Efendi’nin kahve ticaretine başlamasının 150. yılı nedeniyle bir dizi etkinlik düzenlenmiş. Türkiye’nin en eski aile şirketlerinden olan Kurukahveci Mehmet Efendi’nin yöneticileri bu anlamlı yıldönümünü sanatsal etkinliklerle kutluyorlar. Böylece sanat ve kültür üreticilerine de destekte bulunmuş oluyorlar... Kahve eskiden Yemen’den gelirmiş.. Şimdilerde Brezilya’dan geliyor. Harmanlanması, kavrulması, öğütülmesi ülkemizde özel yöntemlerle yapılıyor. Cezvede kaynatılıyor. Özel bir tadı, köpüğü, kokusu oluşuyor. Tarihte bu kimlikle yerini alıyor. Halen iç pazar yanında 55 ülkeye Türk kahvesi ihraç eden şirketi ve yönetim koltuğundaki Kurukahveci torunlarını kutluyor, nice yıllara diyoruz... GEVEZE FOTOĞRAF Böyle fotoğraflara muhabirler arasında “Geveze fotoğraf” adı verilirmiş. Bu deyimi ben de bilmiyordum Nazım Alpman arkadaşım söyledi. Geveze fotoğraf size her bakışta ayrı şey söylüyor...  Başkan’ın bir yanında Ertuğrul Özkök... Karşısında Nagehan Alçı... Onun yanında Akif Beki... Cumhurbaşkanı aday adayının ilk kampanya gezisinde kurduğu gazeteci kadrosu bu mu olmalıydı? Fotoğraf her bakana bu soruyu sorduruyor. Peşinden gelen “Vız gelir tırıs gider” gibi “sizi takan kim” anlamına gelecek savunmalar tuz biber oluyor... Bir roman okudum hayatım değişti, demişti Orhan Pamuk... Bir resim çektirdim siyasi hayatım kaydı diyecek belki de ilerde birileri... Kader... TUVALET AYIBI Dolmabahçe’de Saray ile Cami arasındaki geniş meydan büyük bir otopark haline getirildi. Meydanın kıyısı da boydan boya kafeterya yapıldı. Kafeteryanın bir bölümü açık, bir bölümü kapalı. Açık bölümde püfür püfür boğaz havası alarak çay kahve içebiliyor, manzarayı izleyerek dinleniyorsunuz... Kafeteryanın tenteleri üzerinde ve kapısında “Milli Saraylar” ibaresi var. Demek ki kafeteryayı Milli Saraylar işletiyor. Ancak mekanda bir eksik var: Tuvalet... Garsonlara tuvaletin yerini soruyorsunuz... Cevap: - Efendim burada yok, tuvalet caminin öte tarafında... Tuvalete ulaşmak için meydandan çıkıp caminin öte yanına geçecek yani en az 500 metre yol yürüyeceksiniz... Bu kafeteryanın turistik bir merkezde yer aldığını, içinde en az 50 masanın bulunduğunu kaydedelim... Yasaya göre, tuvaleti olmayan kafeterya, kahvehane, lokanta gibi yerlere işletme ruhsatı verilmez. Anlaşılan İBB, Milli Saraylar’ın adından çekinerek mekanı denetlemiyor. Sonuçta elini yüzünü yıkamak isteyen bile cami tuvaletine yollanıyor. Ayıp oluyor... U17 Mesajı eski federasyon başkanlarından Mustafa Kemal Ulusu geçti... U - 17 genç    milli takımı açıklanmış...  20 kişilik kadronun 11’i yurt dışından... Yani 84 milyonluk Türkiye’den takıma ancak 9 genç oyuncu katabilmişiz. Bir dönem alt yapıdan müthiş futbolcular çıkaran Beşiktaş ve Trabzon’dan tek futbolcu yok kadroda... Transfer mevsiminde yüz milyonlar saçan Türk kulüplerinin alt yapıya ve sporcu yetiştirmeye ne kadar önem verdiği buradan da anlaşılabilir. Futbolcu yetiştirmeye önem vermiyoruz ama futbol konuşmaya çok önem veriyoruz... Radyolar televizyonlar sabahtan akşama dek futbol analizleri yapıyor... Taraftarlar antrenmanları bile kaçırmıyor... Peki taraftarın bu futbol aşkı neden yeşil sahaya yansımıyor... Bunun pek çok sebebi var kuşkusuz.. Sebeplerden biri taraftarın futbolun spor yanını değil  kazanç - kayıp yönünü ön plana alması... Taraftar takımı maç kazanınca mutlu oluyor... Futbolun kalitesi ikinci planda kalıyor İnsanların kalitesiz futbola rağmen tribünleri şevkle doldurması da sanırız bunu gösteriyor. GRİP Bir dostumuz yanımdan telefonla annesini arıyor... Telefonun ucundaki anne: - Çok fena grip olmuşum oğlum, diyor, bir haftadır yataktan kalkamıyorum... Arkadaşım soruyor: - Yahu anne bu Covid olmasın? - Keşke Covid olsa... Arkadaşım Covid oldu üç günde iyileşti benimki bir haftadır  sürüyor... Netice... Covid’in gripten daha az tehlikeli olduğu günlere geldik... İki yıl önce böyle bir manzarayı tahmin eder miydiniz? Yine de siz siz olun hem gripten hem Covid’den kendinizi koruyun...",https://www.milliyet.com.tr/yazarlar/melih-asik/kurukahveci-6751917
Melih Aşık,AĞAÇ VE İNSAN,30 Nisan 2022,"Ağaçla insanın sevgisi, sevdası, öyküsü çoktur. Aşağıda birbiriyle ilgisiz iki ağaç öyküsü. Yıllar önce rahmetli Büyükelçi Vahit Halefoğlu anlatmıştı... Halefoğlu’nun görev yaptığı yıllarda Moskova’daki Büyükelçiliğimizin büyütülmesi kararı alınır. Binanın yanında boş bir arsa vardır. Bu arsanın alınması için Sovyet Dışişleri Bakanlığı’na başvurulur. Başvurunun kamuoyunda duyulmasıyla birlikte Sovyet gençleri arsada toplanmaya, kararı protesto etmeye başlar. Meğer Rusların taparcasına sevdiği ünlü şair Puşkin zaman zaman gelir o arsadaki ağacın altında kitap okurmuş. Gençler kararı günlerce protesto edince Sovyet hükümeti arsayı Türkiye’ye satma kararından vazgeçmiş. *** Değerli bilim adamı İlhan Başgöz anılarını yazdığı “Gemerek Nire Bloomington Nire” adlı kitabında anlatır... İkinci Dünya Savaşı sonrasında komünist avının zirveye ulaştığı yıllar... Ankara’da ihbar sonucu komünistlikten soruşturmaya uğrayan öğrenci yargıç karşısına çıkarılıyor. Yargıç ihbarcıya kanıtını soruyor. Cevap: - Bu öğrenci her yaz aynı ağacın altında ders çalışırdı. - Peki, oğlum ne var bunda? - Efendim, o ağacı 1932 senesinde Ziraat Fakültesi’ni ziyaret eden Rus Generali Voroşilov dikmişti. Yargıç ihbarcıyı “Çık dışarı” diye kovuyor. 6 SANDIK ELMA CHP Milletvekili Ömer Fethi Gürer, CHP il ve ilçe yöneticileriyle birlikte Niğde’de meslek odalarını ziyaret ediyor. Uğranan yerlerden biri de Mali Müşavirler Odası’dır. Bu ziyaret sırasında Oda Başkanı Hikmet Bekil, Ömer Fethi Gürer’e çok değerli bir hediye veriyor. Ne midir bu? Çerçeve içinde, Atatürk’e 1936 yılında satılan 6 sandık elmanın faturası. Atatürk o yıl yaptığı gezide Niğde’ye de uğruyor, anlaşılan ikram edilen elmanın tadını çok beğeniyor ve 6 sandık elma satın alarak Ankara’ya gönderilmesini istiyor. Parası peşin ödenen bu 6 sandık elmanın (170 kilo) tutarı 58 lira 87 kuruştur. Elmalar Ankara’ya gönderilirken faturası da satıcı tarafından ilin valisi Ziya Tekeli’ye teslim edilmiş, devlet arşivine konulmuştur. Faturada hamaliye parası, sandık bedeli, taşıma ücreti ayrı ayrı belirtilmiş. Faturayı arşivde bulan ise Kültür Bakanlığı İl Müdürü Alper Göncü’dür. Niğdeliler çok muhtemelen Ata’ya  gönderilecek 6 sandık elmanın parasını almak istememiştir. Ancak Atatürk parayı ödemiş, faturanın Ankara’ya gönderilmesini istemiştir. Atatürk’ün yaptığı her harcamayı kuruşu kuruşuna belgelediği bilinen gerçektir. ORUÇLU ANILAR Oruçla ilgili anılarımızı sordular. Anlattım. 5-6 yaşlarımdaydım. Ankara’dan gelmiş, Kocamustafapaşa’da büyükannemin evine yerleşmiştik. Evde herkes oruç tutuyordu. Tabii biz çocuklar da yarım yamalak tutar, onlara katılırdık. İftara yakın fırına koşar, pide kuyruğuna girerdik. Fırından taşan pide kokusu harikaydı. Ne keyifli bir bekleyişti. Bazen iftara yetişmez, biz kuyrukta beklerken ezan okunurdu. Ezan dediğimiz uzaklardan gelen ve  yine uzaklara giden, derin, içli bir ses. O sırada minarenin kandilleri de yanmıştır. Pide kapılır, koşa koşa evin yolu tutulur, sofraya yetişilirdi. Büyük caminin arkasında ahşap evlerin sıralandığı sokakta otururduk. Aklımda kalan  kişilerden biri mahallenin kunduracısıdır.  Namaz vakitleri küçük dükkânın kapısını çeker, takkesini takar, camiye  yollanırdı. Onun için herkes namuslu adam derdi. Kundurasını onardığı kişiden para istemez, utana sıkıla “Ne verirsen ver” derdi. O zamanın Müslümanları öyle kişiler idiler. Başkalarının hakkını yemekten çekinir, ağızlarına yalanı almaz, günaha girmekten korkarlardı. O zamanlar “Günaha girsem de olur, iki rekât namaz kılar, tövbe ederim, günahlarım affolur” gibi düşünceler yaygın değildi. Müslümanlar örnek insanlardı. Sene 1948-49 olmalı. Onlar öyle zamanlardı... NOT: Bayramınızın bol şekerli geçmesini diliyor, bayram haftasında izin rica ediyoruz.",https://www.milliyet.com.tr/yazarlar/melih-asik/agac-ve-insan-6747143
Melih Aşık,Göç yolları,17 Mayıs 2022,"Sınırlarımızdan içeri doğru gelen sığınmacı akınını konuşurken... Yurt içindeki göçleri gözden kaçırıyoruz. Bu göçlerden biri şehirlerin merkezlerinden şehir dışlarına doğru yöneliyor. Konuyu Milliyet’te iki gün önce Duygu Erdoğan yazmıştı. Kiraların olağanüstü artışı ve gelirlerin azalması, maddi durumu sınırlı yurttaşları kentin merkezi yerlerinden veya mutena semtlerinden alıyor kiraların daha düşük olduğu uzak semtlere taşıyor. Bir başka göç ise doğudan batıya doğru yöneliyor. Geçen hafta Silivri’nin köylerini gezerken gördük ki... Güneydoğu’nun çeşitli yörelerinden insanlar orada mallarını mülklerini satıyor, Trakya köylerine yerleşiyordu. Çünkü Trakya’da tarım yapan çiftçilerin çocukları okuyor, şehre iniyor, tarlaları ekip biçmek zorlaşıyor. Bu yüzden tarlaları ellerinden çıkarmak isteyenler çoğalıyor, bu arazilere doğudan gelen aileler talip oluyor, köylere onlar yerleşiyordu. Böyle de bir göç var yurt içinde. Kısacası, nüfus sürekli yer değiştiriyor. SEKTÖR Kadıköy Moda’daki dairesini kiraya veren gazeteci dostumuz sohbet arasında: - Sorma başıma geleni, dedi. - Hayrola ne oldu? - Benim daireyi tutan kişi bir emlakçıyla anlaşmış. Daireyi bir geceliğine veya birkaç geceliğine yüksek fiyatla kiraya veriyormuş. Böylece epey para kazanıyor. Ben buna karışmak niyetinde değildim. Ama diğer dairelerden şikâyet gelince kiracıyı çıkartmak istedim. Çıkmadı. Mahkemeye verdik. Şimdi onunla uğraşıyorum. Bir emlakçıyla konuştuk. Son zamanlarda bu tür çifte kiralama olaylarına sıkça rastladıklarını anlattı. Açıkgözler böyle yeni bir meslek edinmiş! ALANLAR Rize-Artvin havalimanı hafta sonunda Cumhurbaşkanı Erdoğan tarafından hizmete açıldı. Hayırlı olsun. Ordu-Giresun Havalimanı da böyle deniz doldurularak inşa edilmişti. Bu tür deniz dolgulu alanların en ünlüsü Japonların Osaka’da inşa ettiği Kansai Havalimanı’dır. 1994 yılında açılan Kansai yapay bir ada üzerine inşa edilmişti. Ada, 1999 yılından itibaren yılda 2-4 santimetre batmaya başladı. Bugüne dek 80 santim battı. Uzmanlar batışın bir süre sonra duracağını öngörüyor. Bakalım göreceğiz. Bu arada iklim değişikliğine bağlı olarak deniz seviyesinin önümüzdeki yıllarda yükseleceği, suların yarım metre yükselmesi halinde Avrupa’da 11 havaalanının deniz seviyesinin altında kalacağı hesaplanıyor. Rize ve Ordu havaalanları inşa edilirken bu ihtimaller göz önüne alındı mı? Öyle olduğunu tahmin ediyoruz... ENGELLİ Adana’da yaşayan, yüzde 87 engelli raporu olan Sakine Güller’in evinin avlusuna giren hırsızlar, tekerlekli sandalyesinin akülerini çalmışlar. Sakine Hanım üzüntüden kalp krizi geçirmiş. Günlerdir ödünç aldığı normal tekerlekli sandalyeyle geziyormuş. Haber Cumhuriyet’te idi. Merak ettik... Koskoca Adana’da bu kadına iki akü alacak bir hayırsever bulunamamış mı? Mahalleli, belediye, kaymakamlık, valilik... İki akü parası toplayıp engelli kadını üzüntüden kurtaramamış mı? Vah ki vah... MYK CHP ile ilgili gelişmeleri Ankara’dan muhabirimiz Mehtap Gökdemir’in kaleminden izliyoruz... CHP Parti Meclisi dün MYK raporunu görüşmek üzere toplandı. MYK raporları MYK üyelerinin verdiği raporların birleştirilmesiyle oluşuyor. Her alanda yaşanan gelişmeleri ele alan raporları gözden geçirmek için partinin resmi internet sitesi “chp.org.tr”ye girdik. Her yıl en az üç rapor hazırlanmasına rağmen internet sitesinde 1921 yılına ait 2, 1920 ve 1919 yıllarına ait birer rapor bulduk. Diğerleri atlanmış. Yeri gelmişken. Partinin internet sitesinin çok baştan savma hazırlandığını buraya ekleyelim.",https://www.milliyet.com.tr/yazarlar/melih-asik/goc-yollari-6755926
Melih Aşık,FABRİKA OKULU,12 Nisan 2022,"Turhal Şeker Fabrikası’nın kuruluş yıllarını anlatan yazımız çok ilgi çekti. Bu vesileyle Sümerbank’a da göz atalım. Sinan Meydan’ın “Anahtar” adlı son kitabında 1933’te kurulan Sümerbank ve onun fabrikalarının öyküsü de yer alıyor. Mesela: “Her Sümerbank fabrikası aynı zamanda bir okuldu. Fabrikalarda okuma-yazma, meslek kursları, fabrika ilkokulları, fabrika kreşleri açıldı. Her fabrikada kütüphane, hastane veya revir bulunurdu.  Tedavi ve ilaçlar ücretsizdi. Fabrikalarda işçilere ücretler dışında evlenme, çocuk, hastalık, vb. başlıklar altında ek ödemeler yapılır, yemek ve giyecek verilirdi. Dokuma fabrikaları yılda bir kez işçilere ücretsiz basma dağıtırdı. İşçilerin dinlenmesi için her yıl Kuşadası gibi yerlerde fabrika kampları düzenlenirdi. Her fabrikanın işçi, memur konutları, bir misafirhanesi ve bir hamamı vardı. Fabrikalarda kadınlı erkekli balolar düzenlenirdi. Bazı fabrikaların temsil ve müzik grupları vardı. Fabrikalarda öğle yemekleri klasik müzik eşliğinde yenirdi. Bazı fabrikalarda fabrika radyosu vardı. Her fabrikanın spor altyapısı ve spor tesisleri vardı. Nazilli Basma Fabrikası kendi santralinden Nazilli’ye elektrik verirdi.” FERMUAR Fermuar giysi ve eşyada önemsiz görünen ama önemli bir parçadır. Bavuldan çantaya, balık adam giysisinden paraşüte, çizmeden monta her yerde işe yarar. Fermuar bozulursa eşya işe yaramaz olur. Bir hanım Facebook’ta anlatıyor: - Oğlumun montunun fermuarı bozuldu. Tamiri için bir alışveriş merkezinin alt katındaki terziye telefon ettim. Fermuarı 300 liraya değiştireceğini söyledi. İnternete girip araştırdım, karşıma “fermuarhastanesi.com” çıktı. Aradım, telefona Vehbi Bey çıktı. Durumu anlattım, montun fotoğraflarını istedi. Fiyat sordum. “8 lira yeni fermuar, 30-40 lira da dikim, en fazla 50 liraya hallolur” dedi. Üşenmedim, kalktım Maslak’tan Üsküdar’a gittim. Yeni fermuara bile gerek kalmadı, Vehbi bey fermuarı tamir etti ve 10 lira aldı. Daha fazla vermek istedim, kabul etmedi. Hastane lafın gelişi, küçücük bir dükkânmış burası. Aklınızda bulunsun. PAROLA Batı’dan birbiri üstüne jestler geliyor. ABD Başkanı Joe Biden aylar sonra Washington Büyükelçimizi Beyaz Saray’da kabul etti. İngiltere ve Kanada bize uyguladıkları silah  satış yasağını kaldırdılar. Körfez ülkeleri kesenin ağzını açıyor. F-16 satışı için yollar açılıyor. Karşılığında bizden ne beklendiği merak edilirken Uluç Gürkan dostumuz telefonda: - Bakalım Biden 24 Nisan’da soykırım diyecek mi, ben en çok bunu merak ediyorum, diyor. Başkan Biden malum geçen yıl ilk kez soykırım (genocide) sözünü telaffuz etmişti. Daha önceki başkanlar o günü “metz yagern” (büyük felaket) deyimiyle anarlardı. Bu yıl Başkan’ın ağzından hangi sözcük çıkacak? Merak edilen o. KİTAP Kitap Vakfı’ndan bir mesaj geldi. Diyorlar ki: “Her yıl nisan ayının 3. pazar günü kutlanan ‘Kitap Hediye Günü’ vesilesiyle, Herkese Kitap Vakfı, Karaman Kazancı Köyü Ortaokulu kütüphanesine sizin adınıza 100 adet kitap hediye etmiştir. Okuyan Türkiye için birlikte el ele. İmza: Kitap Vakfı Kurucu Genel Başkanı Bülent Şenver” Böylece 17 Nisan’ın kitap hediye günü olduğunu da hatırlıyor. Sayın Şenver’e gençlerin aydınlanması için sarf ettiği engin çabalardan dolayı teşekkür ediyoruz. Adımıza yaptığı hediyeden dolayı da ayrıca teşekkürler. KALP Ankara’da iki gün önce kalbi sıkışan bir dostumuz cep telefonundan MHRS’ye girip bir devlet hastanesinin kardiyoloji servisinden randevu almak istemiş. Diyor ki: “Ankara’nın merkezi ilçeleri Çankaya, Altındağ, Yenimahalle, Mamak, Pursaklar, Etimesgut, Keçiören, Sincan’da kamu hastanelerinden (Ankara Şehir Hastanesi de dâhil) önümüzdeki 15 günlük dönemde randevu alabilmek mümkün değil. An itibarıyla bu ilçelerin her birinden şu standart cevapla karşılaşıyorsunuz: ‘Aradığınız klinikte alınabilir uygun randevu bulunamamıştır. Farklı hastane ya da semt polikliniklerinden tekrar arama yapabilirsiniz.’ “ Dostumuz sadece merkeze 45 km mesafedeki Çubuk’ta 20 Nisan 2022 için bir randevu bulmuş. “Bu kalp beni 20 Nisan’a kadar yaşatır mı bilmiyorum” diyor mesajında. Mecburen koşulları zorlayıp özel hastaneye gideceğini ekliyor.",https://www.milliyet.com.tr/yazarlar/melih-asik/fabrika-okulu-6735858
Melih Aşık,GENÇLİĞE ÖĞÜT,14 Nisan 2022,"Yıl 1934. Devlet bursuyla yurt dışına gönderilen her öğrencinin eline bir nasihat notu tutuşturuluyor. Amaç dışarıya giden öğrenci ailesini ve ülkesini iyi temsil etsin, ne kendini ne yurdunu küçük düşürmesin. Bu nasihatlerden bazılarını okuyoruz: Para biriktireyim diye gerektiğinden aşağı bir şekilde yaşama. Kimseden öteberi isteme. Muhtaç olsan da belli etme. Kendini başkalarına acındırma. Parayla alacak işleri parasız yapmaya kalkma. Cimrilik etme. Kışkırtıcılara sırtını çevir. Evine muntazam mektup yaz, merak ettirme. Sıkıntılarını ailene yazma Tutumlu ol, paranı sokağa atma. Artırabildiğini evine gönder. Kendine iyi bak, sağlığını koru. Sarhoş olma. Uyku saatinde uyu. Uçkuruna sahip ol. Yabancı ilde yapacağın iyi iş de, kötü iş de şahsına yüklenmez. Türklüğe ait olur. YOLUN VE BAHTIN AÇIK OLSUN” Sonradan başbakanlığa kadar yükselen Prof. Sadi Irmak anlatır. Yıl 1924. Cumhuriyet’in ilanının birinci yılı. Hükümet yurt dışına öğrenci göndermek üzere sınav açmış. Sınavı kazanan öğrencilerden biri de Sadi Irmak’tır. Irmak anlatıyor: “Beni Berlin Üniversitesi’ne yolluyorlardı. Trene bineceğim sırada bir telgraf müvezziinin “Mahmut Sadi” diye avaz avaz bağırdığını duydum. Elime bir telgraf tutuşturuldu. İmza Milli Eğitim Bakanı’nındı. Atatürk’ün emri ile çekilmişti. İçinde unutamadığım şu cümle vardı: “Sizi birer kıvılcım olarak gönderiyoruz. Gür alevler olarak dönmelisiniz.” KORKULAR Gazetelerde sık rastlanan bir başlık: “Korkutan deprem” Korkutmayan deprem olur mu? Deprem tüm insanları korkutur. Ne var ki biz yine de en az korkan milletiz. Nereden mi biliyoruz? Alınan önlemlerden. Eğer korkuyor olsak, depreme karşı daha ciddi önlemler almaz mıydık? Oysa deprem umurumuzda değil gibi davranıyoruz. Üstelik maliyeti çok olmayan ama çok önemli tedbirler de alınmalıydı şimdiye kadar. Örneğin İstanbul yakınında askeriyeye bağlı deprem taburları oluşturulmalı, bu taburlar yıkıcı bir deprem durumunda yolları açmakla görevli olmalıydı. Yıkımları önleyemeyiz ama zarar görenlere çabuk ulaşarak ölümleri azaltabiliriz. Ayrıca okul ve hastanelerde deprem tatbikatı yapıldığını duymuyoruz. Bunu da yapmalıyız. Sadece korkmak hiçbir şeyi çözümlemiyor. TAKSİ Taksilerde en kısa mesafe 15 liraydı. Bundan dört ay önce 20 liraya yükseltildi. Derken, birkaç gün önce de 28 lira yapıldı. Taksiye binip iki kilometre yol gidiyorsunuz 28 lira... Bir taksi şoförüne: - Bu zam çok olmadı mı, diye sordum. - Çok oldu, dedi. Müşteri şimdiden azalmaya başlamış. İBB’nin taksi sayısını artırma talebine karşı Şoförler Derneği Başkanı: - Taksilere zam yapılırsa talep azalır, yeni taksiye ihtiyaç kalmaz, diyordu. Bakalım bu okkalı zam yeni taksiye talebi ne ölçüde düşürecek? ORMANLAR Milliyet’in dört acar muhabiri, Gökhan Karakaş, Can Erok, Çiğdem Yılmaz ve Cemal Yurttaş, Muğla, Marmaris dolaylarında geçen yıl yanan orman alanlarını dolaştılar, yeşillendirme ve ağaçlandırma çalışmalarını yerinde görerek bizlere güzel bir dizi röportaj hazırladılar. Sanırım birkaç gündür sizler de ilgiyle okuyorsunuz. Biz milletçe orman gerçeğini maalesef pek bilmeyiz. Zaman zaman gazetelerde okuruz. Falanca kuruluş ormanlık alanda şu kadar ağaç kesecek, bunun beş katı ağaç dikecek falan denir. Ormanı bozup yol kenarlarına beş katı ağaç dikmekle orman geri gelmez. Orman kendi içinde hassas dengeleri olan apayrı bir dünya. Otların, çalıların, yaprakların güneşe uzanmak için birbiriyle mücadele ettiği, tabandaki bin bir çeşit böceğin kıyasıya dövüştüğü, yaşayan bir sistem. Oradaki yaşam ne yazık ki kardeşçesine değil. Ormanın ne olduğunu öğrenmek için değerli bilim adamı Prof. Hikmet Birand’ın geçen yıl yayımlanan “Anadolu Manzaraları” adlı kitabını salık veririz. Ormanı anlamak için keşfetmemiz gerekiyor.",https://www.milliyet.com.tr/yazarlar/melih-asik/genclige-ogut-6737306
Melih Aşık,İFTARI BEKLERKEN,18 Nisan 2022,"Bunlar ramazan akşamlarında iftarı beklerken ya da iftardan sonra sofralarda anlatılan hoş hikâyelerdir. Adamcağızın biri evlenmeye niyet etmiş, çevresinin uygun bulduğu temiz pak bir hanım bulmuşlar. Nikâh yapılmış. Kadıncağız iyi hoş ama epey safçaymış. Adam ramazana doğru eve beş okka şeker getirmiş. Kadın, her sözü manası manasına anlarmış, demiş ki: - Efendi, kilerde daha okkalarca şeker var idi. Neye aldın? - Ramazan için aldım. Adam ertesi gün bir okka kahve getirmiş, kadın yine: - Daha iki üç okka kahvemiz var idi. Bu da ramazana! Ardından fasulye, pirinç, mercimek... Kadın bir gün kafes arkasından sokağa bakarken bir adamın diğerine: - Vaay! Ramazan! Ne vakit geldin? dediğini işitmiş. Kendi kendine: Hah... Efendinin dediği bu adam, diyerek kapının önünden geçen adamı camı vurarak çağırmış: Ramazan Bey, sizin bizde emanetleriniz var, alınız diyerek kocasının son günlerde getirdiği bütün erzakı adama teslim etmiş. Adam o gün bugün toz... ESKİ TOP Anadolu’nun bir kasabasında ramazan gelince tepeye eski püskü bir top yerleştirilmiş. İftar vakitlerinde topu patlatmayı becerebilecek bir adam aranmış. O da bulunmuş. Ramazanın ilk günü herkes merakla top sesini bekliyor. Ancak vakit geçip karanlık bastığı halde top bir türlü patlamıyor. Oruçlar açıldıktan sonra kasabanın ileri gelenleri ağır ağır tepeye tırmanıyor. Bakıyorlar adam topun başında kan ter içinde uğraşmakta. Bir türlü topu ateşleyemiyor. Kasabalı soruyor: - Neden patlamıyor top? - Ne bileyim, diyor adam, patlamıyor işte. - Yahu, sen bize bu işten anladığını söylemiştin. Şimdi niye patlatamıyorsun? - Patlamıyor işte, diyor adam. Kasabanın ileri gelenleri topçuyu sıkıştırıyorlar. Topla uğraşmaktan anası ağlayan adam bunalıyor. Bir kasaba ileri gelenlerine, bir de onların çakaralmaz topuna bakıyor. Sonunda küfrü basıyor: Ben sizin topunuzun... KURT İLE TİLKİ Ormanda işlerin kesat olduğu günlerden birinde kurt ile tilki birlikte yürüyorlar. Bakmışlar karşılarında ağaç dalına asılmış besili bir koyun budu. Kurt, bu işin içinde bir hinlik olabileceğini düşünmüş, yanındaki tilkiye: - Sen şunu al gel de birlikte yiyelim, demiş. Tilki bakmış budun tam altında gizlenmiş bir bomba var. - Ben oruçluyum Bay Kurt, demiş, sen al afiyetle ye... Kurt başka çare olmayınca buda doğru hamle yapmış, yapmasıyla bomba patlamış, kurt bir yana but bir yana uçmuş. Tilki anında budun üstüne atlayıp kemirmeye başlamış. Kurt son nefesinde seslenmiş: - Hani sen oruçluydun yahu? Tilki sırıtmış: - Ee, duymadın mı top patladı. BEKTAŞİ Bektaşi’yi ramazanda öğle vakti oruç yerken yakalamışlar. Bizimki zaptiye karakolunda komisere şöyle dert yanıyormuş: - Yahu, 11 ay aç gezdim, kimse halin nedir diye sormadı, bir gün karnımızı doyuralım dedik bak başıma neler geldi. NOT: Bektaşi fıkralarını Bektaşilerin ürettiği sanılır. Oysa bilinir ki Bektaşi fıkralarını İstanbul’un bilge halkı üretmiştir. Kime karşı? Yobazlığa karşı.",https://www.milliyet.com.tr/yazarlar/melih-asik/iftari-beklerken-6734249
Melih Aşık,KÖY IŞIKLARI,19 Nisan 2022,"Köy Enstitülerinin 82. kuruluş yıl dönümünde ülkenin aydınlanması için kurulmuş olan bu eğitim sistemi bir kez daha hatırlanıyor, bir kez daha anılıyor. Bu arada bazılarımız Köy Enstitülerinin yeniden kurulmasını bile hayal edebiliyor. Oysa artık köy mü kaldı? Ne var ki Köy Enstitülerinin kimi ilkeleri okullarımızda bugün de pekâlâ uygulanabilir. Eğitimi ezbercilikten kurtarmak, çocuklara ve gençlere okuma alışkanlığını vermek, her öğrenciye bir müzik aleti kullanmayı öğretmek, her öğrenciye spor imkânı sağlamak, halk oyunları öğretmek gibi... Köy Enstitüleri kültürlü ve üretken öğretmenler ve onların eliyle aynı niteliklere sahip öğrenciler yetiştirmeyi amaçlıyordu. Enstitülerin babası İsmail Hakkı Tonguç’un koyduğu kurallardan biri şuydu: “Enstitü öğrencileri doğru ve adalete uygun emirlere uymayı ana ilkelerden biri sayarlar. Haklı ve yerinde tenkitlere dayanırlar. Haksızlığa, kötülüğe boyun eğmez, bunları gidermek için gerekirse savaşırlar. İş hayatı içinde milli kültürün değerleriyle temas ede ede yetişen bu çocuklar yersiz ve olur olmaz şeylere öfkelenmeyi, öfkeli iken hüküm vermeyi kusur bilirler. İçlerini intikam, kin, kıskançlık, kibir, dedikoduculuk gibi hislerden temizlemeye var kuvvetleriyle çalışırlar. Enstitü öğrencisi şahsi menfaatini ülke menfaatinin üzerinde tutmaz.” Köy Enstitüleri yalnızca ideal öğretmeni değil ideal insanı yetiştirmeyi de amaçlamaktaydı. NATO 30 üyeli NATO’ya iki aday ülke daha var: İsveç ve Finlandiya. İki ülke NATO’ya girmek için gerekli temasları başlattılar. Moskova, karşılık olarak, Baltık bölgesine nükleer silahlar nakledeceğini açıkladı. ABD içinde de bu iki ülkenin üyeliğine karşı olumsuz tepkiler gözleniyor. Örneğin deniyor ki: “Rusya’nın Finlandiya ile 1340 kilometre uzunluğunda bir sınırı var. Bu uzun sınırda bir anlaşmazlık çıkabilir, iki ülke savaşın eşiğine gelebilir. Bu durumda ABD ve NATO Finlandiya’nın yanında Rusya’ya karşı savaşa girmek zorunda kalacaktır. Oysa böyle bir savaşta ABD’nin hiçbir çıkarı yoktur. Finlandiya gibi bir ülkeyi NATO’ya almak tehlikeli yükümlükler getirir. Unutmayalım; Almanya Polonya’ya saldırınca İngiltere o ülkeye verdiği savaş garantisi yüzünden Almanya ile  savaşa girmek zorunda kalmıştır. Oysa bunda hiçbir çıkarı yoktu.” Yorumlar pek de haksız görünmüyor. TEVFİK İLERİ Köy Enstitülerinin kuruluş yıl dönümünde adı geçen siyasi figürlerden biri de Tevfik İleri’dir. Demokrat Parti döneminin Milli Eğitim Bakanı olan Tevfik İleri, CHP iktidarı döneminde zaten işlevini yitiren Köy Enstitülerine kilidi vuran adam olarak bilinir. Siyaset tarihindeki en hızlı antikomünistlerden biridir. Buyrun size onunla ilgili ilginç bir öykü... Tevfik İleri, 1952 yılında Hasanoğlan Köy Enstitüsü’nü ziyaret etmiş, uzun süre kusur aramış, sonunda müzik salonunun orak şeklinde inşa edildiğini tespit etmiştir! Salonun havadan fotoğrafları da çekilmiş, orak şeklinde olduğu saptanmış, konu Meclis’e getirilmiş, salonun yıkılarak şeklinin düzeltilmesi kararı alınmıştır. Kadere bakın ki... Her taşın altında komünizm arama hastalığı bir gün dönüp İleri’yi de vurmuştur... Tevfik İleri, bir akşam Maltepe’de Devlet Tiyatrosu sanatçılarının kampına  davet edilmiş, akşam sanatçıların eğlenirken söylediği şarkılar arasında Rusların “Volga Volga” parçası da yer almıştır. Bu olay üzerine basında ve Meclis’te komünizm propagandasına alet olmakla suçlanınca kendini şöyle savunmuştur: “Volga Volga şarkısını söylemek hiçbir zaman suç değildir. Eğer bu şarkının söylenmesi bir suç ve kötü bir unsur ise bu takdirde Puşkin’in eserlerini okumayı, Çaykovski’yi dinlemeyi de yasak etmek icap eder.” Kadere bakın... Bu hızlı antikomünist sonunda kendisinin komünist olmadığını ispat etmek için uzun uzun dil dökmeye mecbur kalmıştır! GÖÇ İDARESİ! Göç İdaresi Başkanlığı sayıları 7 milyona kadar çıkan sığınmacıların sorunlarını çözmek için kuruldu. Onların kayıtlarını tutmak, düzenli şekilde yerleşimlerini sağlamak ve tabii ülkelerine geri dönüşleri için gereken önlemleri almak başta gelen görevleri arasında. Başkanlığın internet sitesine girince çok ilginç bir manzarayla karşılaşıyoruz. Başkanlığın sekiz üst düzey yöneticisi bulunuyor. Bunlar; Başkan, Başkan Yardımcısı, beş genel müdür ve 1. Hukuk Müşaviri’nden oluşuyor. Tümünün ortak özelliği mi? Hiçbirinin koltuklarında “asil” olarak oturmuyor olmaları.",https://www.milliyet.com.tr/yazarlar/melih-asik/koy-isiklari-6740170
Melih Aşık,NÜFUS ÇOKLUĞU,21 Nisan 2022,"Nüfus planlaması zaman zaman gündeme gelir, üzerinde biraz tartışılır sonra unutulmaya terk edilir. Bugün koşullar konunun yeniden gündeme gelmesini gerektiriyor. Türkiye 84 milyon nüfusuyla Avrupa’nın Rusya’dan sonra ikinci kalabalık ülkesi haline geldi. Nüfusun hızlı artışı halkın gıda maddelerine erişimini de olumsuz yönde etkiliyor. Çarşı pazardaki aşırı fiyat artışlarının elbette gıda maddesi talebinin artmasıyla da ilgisi vardır. Kiraların aşırı artışı da aynı konuya bağlıdır. Yasa dışı göçü önleme tedbirleri alınırken nüfus planlaması için de harekete geçmek gerekiyor. Konuyu cesaretle ele almalıyız. POLİS Emniyet Genel Müdürlüğü (EGM) ile Vakıfbank arasında geçen ay imzalanan yeni promosyon protokolüne göre, EGM merkez ve illerde görev yapan tüm personelin maaşına her ay 300 TL ilave ödeme yansıtılacak. Ayrıca, beş yıl geçerli olacak bu miktar, altı ayda bir yapılacak memur maaş zammı oranında artırılacak. Polisler adına iyi haber. Ancak bir de polis emeklileri var. Sayıları 160 bini bulan polis emeklileri de bu protokole dâhil edilmelerini istiyor. Polis Emeklileri Derneği’nden Halis Kahraman, emeklilerin çalışan polislerden daha da zor durumda olduğunu kaydederek, EGM’ye bu yönde çağrıda bulunuyor. Emeklileri unutmayın... MEKTEB Bir medrese açılışı haberini izlerken eski devrin ünlü yazarı Refik Halid Karay’ın anlattığı öykü hatırımıza geldi. Refik Halid, Suriye’de bir otele girmiş. Bakmış resepsiyonun yanındaki odalardan birinin kapısında Mekteb yazıyor. Merakla o odaya bakarken kapısından boylu poslu güzel mi güzel bir hanım çıkmış. Mektep, erkekler bilir, argoda başka anlamlara da gelir. Refik Halid oradakilere merakla sormuş: - Otelin içinde mektebe ne gerek var? Demişler ki: - Orası idare bürosu… Arapçada büroya mekteb denir. - Allah Allah… Peki, bizim mektep dediğimiz şeye siz ne dersiniz? - Medrese. Bizde ise medrese malum; İslami bilgilerin okutulduğu yer anlamındadır. NEYZEN Müjdat Gezen televizyon programında eski hicivcilerden söz ederken Neyzen Tevfik’in yaptığı ağır eleştirilere rağmen ne mahkemeye sevk edildiğini ne hapis yattığını anlattı. Hatırımıza Neyzen’le ilgili pek bilinmeyen olay geldi. Atatürk’e Neyzen’den söz etmişler. Bir gün Haydarpaşa Garı’nda, Neyzen Tevfik’in tesadüfen orada olduğu söylenince Atatürk görüşmek istemiş. Biraz hoşbeşten sonra Atatürk Neyzen’e: - Benden bir isteğin var mı? diye sormuş. Neyzen biraz durmuş: - Var Paşam demiş, ağabeyim bana çok kötü davranıyor onu zaptedin. Atatürk’ten ayrıldıktan sonra yakınları Neyzen’e yaklaşmış: - Yahu ağabeyin sana çok iyi davranmıyor mu? Neden öyle söyledin? Cevap: - İyi davranıyor. Ama Atatürk benden bir isteğin var mı, diye sorunca heyecandan aklıma bir şey gelmedi, öyle söyledim. ÇOBAN Haber dünkü gazetelerden: “Hakkâri’nin Yüksekova ilçesine bağlı Karabey köyünde hayvancılıkla uğraşan besiciler, çoban bulamıyor. Altı ay için aylık 7 bin liraya küçükbaş güdecek çoban çıkmayınca besiciler, sırayla çobanlık yapmaya başladı.” Geçenlerde Trakya’nın bir köyünde sohbet ederken baktık, oradaki besiciler de çoban bulamamaktan şikâyet ediyordu. Bir yandan on binlerce Afgan’ın ülkemize kaçak girdiğini gazetelerde okuyoruz. Bir yandan çoban bulunamıyor. Nereye gidiyor, ne yapıyor bu kaçak Afgan tayfası?",https://www.milliyet.com.tr/yazarlar/melih-asik/nufus-coklugu-6741525
Melih Aşık,ŞEKER FABRİKASI,07 Nisan 2022,"Yıllarca ABD’de sürgünde yaşayan, ülkenin değerli aydınlarından Prof. İlhan Başgöz (1921-2021) Turhal Şeker Fabrikası’nda 1940 yılında iki ay staj yapar. Başgöz gözlemlerini “Gemerek Nire, Bloomington Nire” adlı kitabında anlatır: “Turhal’da, başka adaylarla beraber iki ay şeker fabrikasının lojmanlarında kaldık;  ahır temizledik,  inek sağdık ve bir güzel beslendik. Kahvaltıda tereyağı, süt, reçel, zeytin, peynir… Bunlar benim soframı tek tek ziyaret eden yiyeceklerdi. Her hafta  fabrika sinemasında bir film, bedava. Bu şeker fabrikasını görene kadar devlet fabrikalarının ne olduğunu bilmezdim. Fabrikanın bütün işçileri, sıcak sulu, merkezden ısıtmalı evlerde yaşıyorlardı. Fabrikanın büyük bir çiftliği vardı. Çalışanlara süt, yoğurt, tereyağı, sebze ve meyve çok ucuza bu çiftlikten geliyordu. Bir spor kulübü, bir sinema salonu, bir de sağlık kliniği vardı. O klinikte Dr. Ceyhun Atıf Kansu doktor olarak çalışıyordu. Aklımda yanlış kalmamışsa bir de işçiler için ilkokulu vardı. Bütün bunlardan başka, fabrika işçilerine bir paso verilirdi. Bununla senede 20 gün devlet demir yollarında bedava seyahat edebiliyorlardı. Bu, devletin sosyal politikasıydı. Onun için şeker herhalde biraz pahalıya mal oluyordu.” TRENDE “Hepimiz aynı gemideyiz” veya “aynı trendeyiz” muhabbetine ilişkin... Efsane hocamız Seha Meray’ın anlattığı bir İspanyol öyküsü. Barselona’dan Madrid’e giden tren bir istasyonda mola veriyor. Yolcular arasındaki İspanyol köylüsü farkında olmadan treni kaçırıyor. Perona gelince Madrid’den Barselona’ya giden treni kendi treni sanarak biniyor. Kompartımandaki yolcularla muhabbet sırasında onların Barselona’ya gittiğini öğreniyor. Kendi kendine mırıldanıyor: - Şu teknolojiye bak... Ben Madrid’e gidiyorum. Onlar Barselona’ya. Ve hepimiz aynı trendeyiz. SÜZME Damacana suya para yetiştiremez olduk, diye yakınanlara mühendis Semih Kalkanoğlu tavsiyede bulunuyor: “Moskova’da çalıştığım yıllarda şantiyede yemek yerken masalarda ilk kez Brita marka (Alman) şeffaf polietilen sürahilerde su içerdik. Yurda dönerken bunlardan cam olanından bir sürahi ve üç yedek kartuş alıp geldik. O gün bu gün eşim Moldova’ya gidip geldikçe (3’ü bir pakette) kartuşlardan getiriyor. Suyu güzelce süzüyor. Bir kartuşu yaklaşık bir yıl kullanıyoruz. Hayatımızda bir kez bile damacanayla su almadık evimize.” Bu tür çözümler araştırılmalı. Damacana suya para yetişecek gibi değil çünkü. RESİM Gazetelerde iki günün biri hayvan cinayeti haberi. Ve yerde kanlar içinde bir kedi veya köpek fotoğrafı görüyoruz. Görenlerin midesi kalkıyor. Gören eğer bir hayvansever ise içi eziliyor. Hasta oluyor. Bu fotoğrafların ne bir öğreticiliği var ne bir terbiye ediciliği. İç karartıcı haberler arasında bir de bu tür fotoğraflar sadece can sıkıntısını artırıyor. Gazeteci arkadaşlar konuyu bir de bu açıdan düşünmeliler. TERBİYE Televizyonlarda her gece birkaç kanalda halkı aydınlatıcı! tartışmalar izliyoruz. Peki, bunları izleyenler aydınlanıyor mu? Sanmıyoruz. Çünkü  ekranda birinin ak dediğine öteki kara diyor, bağırış çağırış derken sonuçta izleyenin sadece kafası karışıyor. Programlar malum. Ortaya bir soru atılıyor. Üzerinde tartışma başlatılıyor. Tartışma ilerledikçe soru işaretleri azalacağı yerde çoğalıyor Çünkü konunun içeriği, kapsamı, bağlantıları konuşulmuyor. Tartışanların esas amacı karşı tarafı yenik düşürmek. Kendisini daha bilgili göstermek. Kimi bunu tuttuğu siyasi parti adına yapıyor. Kimi kendini çevresine beğendirmek derdinde. Tartışmada alta düşenlerin rakibinin konuşmasını sık sık keserek veya bağırıp çağırarak üste çıkmaya çalıştığına çok sık tanık oluyoruz. Bazen kişiler galip gelse de fikir galip gelmiyor. Halkı böyle aydınlatıyoruz!",https://www.milliyet.com.tr/yazarlar/melih-asik/seker-fabrikasi-6732882
Melih Aşık,MONTRÖ HEYECANI,05 Nisan 2022,"Günümüzde Türkiye’ye bölgede büyük bir stratejik avantaj sağlayan Montrö Sözleşmesi’nin Atatürk’ü, ona protokol kurallarını unutturacak kadar heyecanlandırdığını bilir misiniz? Cumhurbaşkanı Atatürk, o heyecan içinde, Başbakan İsmet İnönü’yü uğurlamak için iki kez Yeşilköy Havaalanı’na bir kez Haydarpaşa Garı’na gitmiştir. İnönü 17 Haziran 1936’da İstanbul’a gelir. O gün Florya’da Atatürk ile uzun bir görüşme yaparlar. Ertesi gün, yani 18 Haziran 1936’da, Atatürk, İsmet İnönü’yü Yeşilköy Havaalanı’na kadar aynı araçla giderek uğurlar. İnönü’nün acilen gelişi, dört gün sonra (22 Haziran) başlayacak olan Montrö Konferansı ile ilgilidir. Bundan sonraki İnönü ziyareti 13 Temmuz’da olur. Montrö’de bazı sorunlar çıkmıştır. Florya’da bu konu görüşülür. Atatürk, geceyi Florya’da geçiren İnönü’yü, 14 Temmuz 1936’da öğleden sonra, yine Yeşilköy Havaalanı’na giderek ikinci kez uğurlar. Montrö şehrindeki görüşmeleri Dışişleri Bakanı Tevfik Rüştü Aras başkanlığında bir heyet yürütmektedir. Atatürk ve İnönü görüşmeleri pürdikkat izlemektedir. 20 Temmuz 1936’da Boğazların Türkiye’nin egemenliğine geçişini sağlayan “Montreux Sözleşmesi” imzalanır. Atatürk, tekrar İstanbul’a gelen Başbakan İnönü’yü Florya’da ağırlar ve 22 Temmuz 1936 akşamı onu, bu kez trenle gideceği Haydarpaşa’dan Ankara’ya uğurlar. Belli ki bu son ziyaret Montrö antlaşmasını kutlamak amaçlıdır. Atatürk’ün gara kadar giderek İnönü’yü yolcu etmesi bir ihtimal teşekkür anlamındadır. Protokolün bir kenara itilmesi elbet aradaki samimiyet ve sevgiyle de ilgilidir. DÖNÜŞÜM İsmet Özel Mülkiye’de arkadaşımızdı. Türkiye İşçi Partili bir komünistti. Okulu bıraktı. Ne oldu bilinmez, sonraki yıllarda hidayete erdi, İslamcı oldu. Necmettin Erbakan’ın partisine geçti. Hâlâ da o tarafta yer alır. Gördüğümüz kadarıyla, o partide kimse ona “Eskiden komünistti, bundan İslamcı olmaz” demedi. Aralarına aldılar. Bu dönüşü yapan başkaları da oldu. Onları da mazisiyle yargılamadılar. Laik kesimde böyle olmuyor. Kendi içinde ilerleme kaydetmiş, İslamcı kesimden laik kesime geçmiş biri olunca... Derhal tırnaklar çıkarılıyor. Adam ne zaman doğruyu söylese derhal geçmişi hatırlatılıyor. Bir İslamcı değişip dönüşüp laik ve demokrat olamazmış gibi linç operasyonu başlatılıyor. Çünkü bazıları laikliği kendi tekelinde sanıyor. Bu sağlıklı bir ruh hali değil. O kadarını hatırlatalım. SAVRUK Rahmetli gazeteci arkadaşımız Örsan Öymen’in oğlu Örsan K. Öymen felsefe profesörü olarak Işık Üniversitesi’nde derslerine devam ediyor. Bir yandan da CHP ile ilgisini sürdürüyor. Bir ara parti meclisi üyeliğine kadar yükselen Örsan Öymen, şimdilerde partisinin muhalefet saflarında yer alıyor. Son yazısında CHP’nin tarihinde hiç olmadığı kadar savrulduğunu yazan Örsan Öymen bakınız ne diyor: “CHP ile İYİ Parti arasında kurulacak bir ittifaka HDP’nin ve sosyalist partilerin sandıkta destek vermesi durumunda, AKP-MHP iktidarı son bulacaktır. Buna rağmen CHP’nin, laiklikle sorunu olan ve toplam oyu yüzde 5’i geçmeyen DEVA, GP, SP gibi partilerden vazgeçememesi de CHP’deki yapısal savrulmanın göstergelerinden biridir. Bu savrulmanın arkasında hangi güç odakları bulunmaktadır?” HANIM HAKLARI Bu ülkede kadınlara seçme ve seçilme hakkı ilk kez 3 Nisan 1930 tarihinde yani bundan 92 yıl önce verilmiş. Kadınlar bu haklarını ilk kez o tarihte belediye seçimlerinde kullanmışlar. Muhtar seçme ve seçilme hakkı kadınlara 1933 tarihinde... Milletvekili seçme ve seçilme hakkı ise 5 Aralık 1934 tarihinde tanınmış. Fransa, Belçika, İtalya, İsviçre, Yunanistan gibi ülkeler kadınlara bu hakkı çok sonra vermiştir. 1935 yılında Meclis’e 18 kadın milletvekili girmiş. Bu oran o yıl dünyada Finlandiya’dan sonra en yüksek orandır. Osmanlı’da ilk meclis 1876 tarihinde çalışmaya başlamış ancak kadınlara değil seçilmek, oturumları izleme hakkı dahi tanınmamıştır. 1908 yılında bir gurup kadının meclis oturumunu izleme girişimi büyük olaylara yol açmıştır. Cumhuriyet kadınları kendilerine verilen hakların önemini kavradıkça daha da büyük gayretle savunacaklardır. SUYUMUZ Kullandığımız damacana suyun fiyatı iki ay önce 18.5 liraydı. Dün bir damacanaya 26.5 lira ödedik. Suyun kaynağı olarak Uludağ gösteriliyor. Üzerinde bir yabancı firmanın damgası var. Yabancı firma bizim topraktan çıkan suyu bize satıyor, maliyet artışını fiyata yansıttığı gibi, kârını da döviz olarak kendi ülkesine transfer ediyor. Bu arada Londra, Paris, New York dâhil hemen tüm metropollerde musluktan akan su içilir. Bizde musluk suyu bir türlü içilir hale getirilmez. Boru ve arıtma sistemi bir türlü düzeltilmez. Neden?",https://www.milliyet.com.tr/yazarlar/melih-asik/montro-heyecani-6731396
Melih Aşık,DAVULUN SESİ,16 Nisan 2022,"Kentlerimizde davul sesi pek duyulmaz oldu. Ancak bazı semtlerde ramazan davulu hâlâ çalınıyor olmalı ki şikâyetler yükseldi, valilerden davulu yasaklamaları istendi. Aslında İskoçların gaydası, İspanyolların kastanyeti gibi davul da bizim milli çalgımız sayılır. Çalgının da ötesinde, mesajları, tarihimize uzanan anlamları vardır. Eski zamanlarda davul yalnız sahur vaktini değil iftar vaktini de haber verirdi. Bayram sabahlarında da davulla uyanırdık. Köy düğünleri, pehlivan güreşleri, at yarışları, yolcu karşılamaları, asker uğurlamaları, zafer kutlamaları davul eşliğinde yapılırdı. İftar vakitlerinde davulcular bazen askere çağırılan tertipleri de ilan ederler, analar babalar oğullarının askere gideceğini önce davulculardan öğrenir, hüzünlenirlermiş. Ormanlarda çocuk, büyük biri kaybolduğunda aramaya davulla çıkılır, kaybolan kişi davulun sesine doğru gelir, böylece onu arayanlara kavuşurmuş. Refik Halid Karay, 1948 yılındaki bir yazısında davulun kentlerde unutulmaya yüz tutmasını üzüntüyle kaydediyor ve şöyle diyor: “Milletin elinde böyle aslan gibi kükreyen, yeri göğü sarsan, insana orduların yürüyüşe geçtiği, topların patladığı hissini veren iptidai fakat pervasız ve mert nağmeli bir musiki aleti mevcut olup da bunu kullanmaması ve gelecek nesilleri bundan mahrum bırakması adeta bir suçtur. Bizim davulumuzda dünyayı yerinden oynatmış bir tarihin sesi saklıdır.” MEDENİ BİLGİLER İYİ Parti Genel Başkanı Meral Akşener umulmadık bir çıkış yapıyor ve son grup toplantısında: - Atatürk’ün Medeni Bilgiler kitabını iktidara geldiğimizde okullarda ders kitabı olarak okutacağız, diyor. Bu sütunda zaman zaman yazarız. Atatürk’ün görüş ve ilkelerini anlamak için “Medeni Bilgiler” kitabı Nutuk kadar hatta belki daha da önemlidir. Bu kitap ilk kez “Vatandaş İçin Medeni Bilgiler” adıyla 1930 yılında yayımlandı, ortaokul ve liselerde ders kitabı olarak okutuldu. Kitabın büyük bölümü bizzat Atatürk tarafından, bir bölümü de O’nun fikirlerinden esinlenerek Afet İnan tarafından yazılmıştır. Kitabın önemli bölümünde devletin yurttaşlara ve yurttaşların devlete karşı hak ve ödevleri anlatılır. Demokrasiyi uzun uzun anlatan Atatürk, Cumhuriyet’i demokrasinin temeli olarak görür. O’na göre... Eleştiri ve tartışma tamamen hür olmalıdır. Eleştiri hürriyeti hükümet ile millet arasında bir anlaşma ortamı meydana getirir. Avrupa’da diktatörler çağı yaşanırken Atatürk’ün demokrasiden söz eden liberal görüşlü bir lider olduğunu bu kitapta açıkça görebilirsiniz. Atatürk’ü sevmek milli bayram ve anma günlerinde adını anmakla sınırlı olamaz. Atatürk’ün görüş ve ilkelerini anlamak, yaşanan çağı onun görüşleri ışığında yorumlamak gerekir. Bu kitap yeni nesillere o yolu gösterir. İSVEÇ İsmet İnönü zaman zaman İkinci Dünya Savaşı sonrasında Sovyetler Birliği’nin yarattığı tedirginlik üzerine ulusal güce güvenmek yerine ABD ve Batı’ya yaklaşmakla suçlanır. Bu yakınlaşma malum, DP devrinde NATO üyeliğine kadar uzanmıştır. Geldik 2022 yılına. Rusya Ukrayna’yı işgale başlıyor. Ve İsveç ile Finlandiya NATO üyeliği için temaslara başlıyor. O Rusya ki Ukrayna karşısında bile askeri olarak zorlanmaktadır. O İsveç ki dünyanın en güçlü ekonomilerinden biridir. İsveç gibi bir ülkenin Ukrayna karşısında tekleyen bir Rusya’ya karşı NATO himayesi istemesi her açıdan çok ilginçtir. Ve Türkiye açısından önemli. Eğer Finlandiya ve İsveç NATO’ya üye olursa Baltık Denizi Rusya için daralacak, Türkiye ve Boğazların önemi biraz daha artacak, üzerimizdeki baskı yoğunlaşacaktır. KURBAĞA Bu da bir Çin hikâyesi... Kurbağalar arasında bir yarışma düzenlenmiş. Bir sürü kurbağa yarışa katılacak arkadaşlarını seyretmek için toplanmış. Yarışa katılan kurbağalar düz bir direğe tırmanacakmış. Ancak hiçbiri bunu başaramıyormuş. Seyirci kurbağalar aralarında sürekli konuşuyorlar: - Bunların hiçbiri oraya tırmanamaz, diye yorumlar yapıyorlarmış. Gerçekten de kurbağalar saatlerce uğraşmış. Tek tek elenmişler. Ancak birisi uzun uğraşlardan sonra tepeye tırmanmayı başarmış. Sonradan öğrenilmiş ki kuleye çıkmayı başaran kurbağa sağırmış!",https://www.milliyet.com.tr/yazarlar/melih-asik/davulun-sesi-6738612
Melih Aşık,Zoraki kurultay!,22 Mart 2022,"İktidar tarafından Meclis'e sevk edilen yeni Siyasi Partiler Kanunu'nda şöyle bir madde yer alıyor. “Seçime katılma yeterliliği elde eden parti, parti tüzüğünde belirtilen süreler içerisinde ilçe, il ve büyük kongrelerini üst üste iki defadan fazla ihlal etmemiş olma koşuluyla seçime katılma hakkını muhafaza eder.” CHP’nin muhalif kanadından Yılmaz Ateş, bu maddenin öncelikle CHP'yi ilgilendirdiğini söylüyor ve şu açıklamayı yapıyor: “Bu teklif yasalaşırsa CHP’nin ilçe, il ve genel merkez kongrelerini yapmadığı takdirde seçimlere giremeyeceği kesinlik kazanmaktadır. Burada ‘ihmalden’ kastedilen, yönetimlere verilen kongreleri bir yıl uzatma yetkisidir. AK Parti ve MHP Kovid-19’a rağmen kongrelerini zamanında yaptılar. CHP ise 2020’nin Şubat ayında yapılması gereken kurultayını Kovid’i sebep göstererek, 2022 Temmuz’unda yapması gereken kurultayını da “iktidarın baskın seçim yapacağı” varsayımıyla erteledi. Baskın seçim ihtimali ortadan kalktığına göre, partimizin kurultayı yapmaması için gerekçe de kalmamıştır.” NETİCE: Genel Başkan'ı zorlu bir erken sınav bekliyor. RUHSAL Montesquieu “Romalıların Çöküşü Üzerine Düşünceler” adlı eserinin bir yerinde diyor ki: “Sürekli izledikleri gladyatör dövüşleri Romalıları aşırı derecede vahşileştirmiştir. Claudius’un bu tür gösterileri izleye izleye kan dökmeye daha hevesli hale geldiği fark edilir.” Bu satırları okurken her gece ekranlarda kavga, dövüş, cinayet, vahşet sahneleri izleyen genç insanların durumu aklımıza geliyor. Acaba hemen her gece saatlerce izlenen bu sahneler onların ruhsal durumunu nasıl etkiliyor? Gazetelerde günübirlik okuduğumuz kanlı olaylarda ekranlardaki vahşet filmlerinin ne ölçüde rolü var? Maalesef bunları ne umursayan var ne araştıran... TIBBİ Profesör Akın Yıldız, “Bir Tıp Doktorunun Gördükleri” adlı anı kitabında yaşanmış öykülere yer veriyor. Biri şöyle: “Başbakan, eşini rahatsızlığı için acile getirmişti. Yakınması idrar tahlili gerektiriyordu. Hemşire idrar tüpünü peçeteye sararak bana verdi. İdrarı laboratuvara götürürken arkamdan birinin koşar adım yaklaştığını hissettim. Dönüp baktım, gelen Başbakan’dı. İdrar tüpünü elimden alırken şunu söyledi: “Ben de doktor oğluyum, hastanın sahibi varken doktorun idrar taşıması benim onurumu incitir.” Zamanında bu incelikte siyasiler varmış. KAYIP Ukrayna’ya yönelik savaş nasıl sonuçlanırsa sonuçlansın, öyle anlaşılıyor ki Rusya sonuçta hem siyasi olarak hem ekonomik ve askeri olarak büyük güç kaybına uğrayacak. Çünkü Batı, Ukrayna’nın direnişi yanında, Rusya’ya karşı çok kararlı ve vahşi bir ekonomik savaş yürütüyor. Üstelik savaşın uzaması için türlü çeşitli kışkırtmaları da ihmal etmiyor. Bu hengâmeden Rusya’nın kayıpla çıkması, Türkiye’nin de kayıplara uğramasını beraberinde getirecek. Dış politikayı ABD’ye karşı Rusya ile dengelemek bize hareket yeteneği ve güç sağlıyordu. Suriye politikamız da Rusya-ABD  dengesine dayanıyordu. Rusya’nın kaybetmesiyle meydan tamamen  Kürt devleti kurma hedefi güden ABD’ye kalacak. Turist sayısında azalma, tahıl veya gaz ithalatının pahalanması gibi gelişmeler de ekonomimizi hayli zorlayacak. Tek umut, savaşın bir an önce bitmesinde.",https://www.milliyet.com.tr/yazarlar/melih-asik/zoraki-kurultay-6723094
Melih Aşık,SIRADAKİ ÇİN!,31 Mart 2022,"ABD’nin yeni ulusal savunma stratejisini Pentagon hafta başında Kongre’ye gönderdi. Yeni stratejide ABD’nin karşı karşıya olduğu bir numaralı “tehdit” olarak Çin belirtiliyor. Şu sırada gözler Rusya-Ukrayna savaşında. Tahminler o ki Rusya bu savaştan ne askeri ne siyasi yönden galip çıkamayacak. Dış politika uzmanı Prof. İlhan Uzgel, Putin için geleceği şöyle özetliyor: “Putin bu hamlesiyle Batı’ya, NATO’ya can suyu vermiş oldu. Şu anki tabloya göre planladığı her şey ters sonuç verdi. Putin bu savaşı kazansa da kazanmasa da artık iktidardan düşünceye dek yaptırımlar tam olarak kalkmayacak. Bundan sonra Batılı bir lider Putin ile görüşmeyecek. Putin yönetimi içeride daha baskıcı olacak. Avrupa Konseyi’nden çıkan karar sonucu Rusya’nın Batı bağı iyice azalacak. Yalnızca Doğu Avrupa ülkeleri değil, Batı Avrupa halkları da NATO’ya daha sıkı sarılacak, Avrupa’da NATO’nun ne kadar önemli bir savunma örgütü olduğu söylemi güç kazanacak.” Ve anlaşılıyor ki Rusya’nın gündemden çıkmasıyla dünya huzura kavuşmayacak. Dünya bundan sonra sonu iyi bitmeyecek bir ABD-Çin çekişmesine sahne olacak. Çocuklarımız, torunlarımız yine gerilimli bir dünyada yaşayacak. BAŞKENT Televizyondaki bilgi yarışmasında tıp fakültesi öğrencisine sorulan soru şöyle: “1924 anayasasında ve 1961 anayasasında Türkiye’nin başkentinin neresi olduğu yazar?” (a şıkkı) İstanbul, (b şıkkı) Ankara (c şıkkı) Erzurum (d şıkkı) Sivas. Yarışmacı genç hanım düşünüyor, taşınıyor ancak joker hakkını kullanarak soruya doğru yanıtı verebiliyor. Sosyal medyada genç hanımın bu cehaleti alaya alınıyor. Genç hanım çok muhtemelen başkentin Ankara olduğunu biliyordur. 1924 ve 61 anayasaları soruya eklendiği için kafası karışmış olabilir. Ancak yarışmada daha vahim bir durum var. Yarışmaya seyirciler de katılıyor. Seyircilerin yüzde 60’ı da Türkiye’nin başkentini bilemiyor. Yüzde 28’i başkentin Erzurum olduğunu söylerken, yüzde 16’sı İstanbul bir o kadarı Sivas demiş. Bunlar iyi kötü okula gitmiş kişiler. ZEKÂ Brain Stats adlı kuruluş tarafından IQ ortalamalarına göre ülkelerin zekâ sıralaması yapılmış. 30 ülke arasında ilk sıraları Hong Kong, Singapur, Güney Kore, Japonya, Çin ve Tayvan alıyor. Ardından ABD ve Avrupa ülkeleri geliyor. Türkiye 19’uncu sırada. Türkiye’den sonra sıralama şöyle: Azerbaycan, Endonezya,Irak, Kuveyt, İran, Pakistan, Suudi Arabistan, Suriye, Hindistan, Mısır, Katar... Birinci Hong Kong’un ortalama IQ’su 108, Türkiye’nin 90.",https://www.milliyet.com.tr/yazarlar/melih-asik/siradaki-cin-6728561
Melih Aşık,Soygun rekoru!,24 Mart 2022,"Sessiz sedasız bir dünya rekoru kırdık. İki genç, bir bankadan tam 16 milyar lira çekerek hesaplarına geçirdiler, yaklaşık 700 bin lirasını harcadıktan sonra tesadüfen yakalandılar. Haberi Hürriyet’te Musa Kesler imzasıyla okuduk... İnanamadık... Telefon açıp Musa’dan ayrıntılarını öğrendik. Biri diş atölyesinde, öteki benzincide çalışan iki kardeşten Emre Gezer polis ifadesinde olayı anlatıyor: “Banka hesabımda para kalmamıştı. Hisse senedi hesabından ‘para çek’ yazan menüden para çekmek istedim. Miktar yazma kısmı çıktı. Kafama göre miktar yazdım. Her yazdığım miktar mevduat hesabıma geçiyordu. 60-70 kez bu işlemi tekrarladım. Her defasında talebim gerçekleşti. Hesabımda 16 milyar lira para birikti. Bu paralarla hemen cep telefonu aldım. Ardından bir galeriden BMW almak için 300 bin lira havale yaptım. ATM’den 40 bin lira nakit çektim. Durumu aile büyüklerimize anlattık. ‘Akrabamızdan, komşulardan kimin borcu varsa bize gelsin’ dedik. Borcu olan veya ekonomik durumu iyi olmayan akrabaların hesaplarına para havale ettik.” Sözü geçen özel ve büyük banka, hesaplardan 16 milyar liranın çekildiğini dört gün sonra fark ediyor! Suç duyurusunda bulunuyor. İki kardeş, Emre ve Recep Gezer aynı gün masaj salonuna giderken araçlarının tesadüfen durdurulup aranması sırasında  yakalanıyorlar. Ve ardından inanılması güç bir yargı kararı: 16 milyar lirayı hırsızlayan iki kardeş mahkemece adli kontrol şartıyla serbest bırakılıyor. Çünkü ceza yasası “bilişim yoluyla hırsızlık”ta tutuklama öngörmüyormuş! Cezası da zaten beş yıl falanmış. Peki, 16 milyar lira o banka için önemsiz bir rakam mıymış? Hayır. Düşünün ki bankanın geçen yılki net kârı 10.5 milyar lira. Musa’nın tespitlerine göre... Bunlar amatör çocuklarmış. Eğer profesyonel hırsız olsalar 16 milyar çoktan uçmuş olacaktı. Şaka değil, günlük kurdan tam 1 milyar 80 milyon dolar ediyor. Bugüne dek en büyük banka soygununun Brezilya’nın Fortaleza kentinde yaşandığını ve hırsızların 71 milyon dolar çaldığını ekleyelim. 16 milyar lira dünya bankacılık ve hırsızlık tarihinde bir daha kırılamayacak bir rekor. Böyle bir rekorumuz da oldu sonunda. META Batılıların kendi çıkarları söz konusu olunca sergiledikleri ikiyüzlülüğe ilişkin sayısız örnekten biri daha... Bilindiği gibi Facebook, Instagram ve WhatsApp’ın arkasındaki yeniden markalaşmış şirket olan META’nın platformlarında Ruslara yönelik şiddet çağrıları ve Putin’e yönelik ölüm tehditlerine izin veriliyor. Amerikalı bir yazar soruyor: - Peki, neden Filistin’e karşı İsrail vahşeti sürerken, İsrail yetkilileri hatta İsrail askerlerine karşı en ufak eleştiriye bile yasak uygulanıyor? Cevap? Yok… RUHSAL Montesquieu “Romalıların Çöküşü Üzerine Düşünceler” adlı eserinde diyor ki: “Sürekli izledikleri gladyatör dövüşleri Romalıları aşırı derecede vahşileştirmiştir. Claudius’un bu tür gösterileri izleye izleye kan dökmeye daha hevesli hale geldiği fark edilir.” Bu satırları okurken her gece ekranlarda kavga, dövüş, cinayet, vahşet sahneleri izleyen genç insanların psikolojisi aklımıza geliyor. Mesela dünkü gazetelerde bir haber: İstanbul Sancaktepe’de evin içinde sigara içmemesi için uyarılan Reşit Yüksel adlı genç bıçakla annesini öldürmüş, babası ve iki kardeşini ağır şekilde yaralamış. Her gün buna benzer, sayısız, manyakça cinayet işleniyor. Eskiden var mıydı böyle şeyler? ZİL Borcunu ödediği için elektrik sayacı yeniden açılması gereken vatandaşımızın evine ekip gitmiş. Sonrasını şöyle anlatıyor ekibin başı: “Önceden anlaştığımız saatte adamın evine gittik. Kapıyı açan olmayınca şirkete döndük. Adam iki saat sonra arayıp ne zaman geleceğimizi sordu. ‘Geldik, zile bastık, yoktunuz’ deyince, adam: ‘Sizi memur yapanın’ diye söze başladıktan sonra şöyle devam etti: Zilin elektrikle çalıştığını bilmiyor musunuz be adam!”",https://www.milliyet.com.tr/yazarlar/melih-asik/soygun-rekoru-6724320
Melih Aşık,UYANDIRAN TEKLİF,17 Mart 2022,"Seçim barajını yüzde 10’dan yüzde 7’ye düşüren seçim yasası teklifi, genellikle yüksek oy alan partilere yarıyor. Yüzde 7’nin altında kalan ve umudunu ittifaka bağlayan partilerin Meclis’e girmesini zorlaştırıyor. Bu yüzden ittifaklar önemini yitiriyor. AREA Araştırma’nın eski ve yeni yeni sisteme göre milletvekili dağılımlarını karşılaştırdığı çalışmaya göre AK Parti’nin milletvekili sayısı 295’ten 305’e, MHP 49’den 52’e ve HDP 67’den 72’e çıkarken CHP 146’dan 134’e, İyi Parti 43’ten 37’e geriliyor. İttifak önemsizleşiyor. DEVA, Gelecek, Saadet gibi partilerin Meclis’e girmesi imkânsızlaşıyor. Ayrıca... Yeni seçim yasası ilçe ve illerde seçim kurullarına en kıdemli yargıcın başkanlık etmesi şartını kaldırıyor. Bu görevlere birinci sınıf yargıçlar arasından kurayla seçim yapılacak. Geçmiş yıllarda seçim kurul başkanları çok yerde soruşturmaya uğramıştı. Bu yüzden birçok birinci sınıf yargıcın kuraya katılmak istemeyeceği yorumu yapılıyor. *** Bu arada... Siyasi partiler ve kamuoyu  başkanlık seçimine odaklanırken, Meclis’te çoğunluğu almanın önemi unutuluyor. Meclis’te çoğunluğu alacak olan ittifak Başkan’ı çalıştırmayabilir, onu güç duruma düşürecek yasalar çıkartabilir. AVUKAT TİRADI Mahkemede çok güzel konuşan, parlak nutuklar atan ama dava kazanmakta aynı ölçüde başarılı olamayan avukatlara sitem için yazmış Romalı ünlü şair Martial bu şiiri... “Ne zehirden ne cinayetten ne de tecavüzden Sadece çalınan üç keçiden ibaretti davam Komşum üç keçimi çaldı demiştim sadece Kanıt istedi hâkim haliyle Fakat Postumus -avukatım- sözü alınca Cannae savaşından başladı söyleve Mitridates’in kahramanlığından söz etti Eskilerin Kartaca dehşetini anlatarak  devam etti İhanetten, sadakatsizlikten bolca bahsederek Tarihte Sulla, Marii ve Mucii’nin yaptıklarına da girdi Sesinin tonu görkemliydi titretti yürekleri Görseniz harikaydı konuşurken el kol vücut jestleri Çok iyi sevgili avukatım, dinledi herkes seni zevkle Ama lütfedip tek bir kelimeyle olsun Şu  benim üç keçiyi de ansaydın keşke.” (Prof. Turgut Öz’e teşekkürle) CİLDİYE Hollanda’da yaşayan bir arkadaşımız anlatıyor: - Geçen gün vücudumda kızarıklıklar belirdi. Burada yani Amsterdam’da özel bir Türk hastanesi var. Muayeneye gittim. Önce aile hekimine gideceksiniz, o sevk ederse biz bakarız, dediler. Aile hekimine gittim. Genç sayılabilecek bir arkadaştı. Bir cilt uzmanına  görünmek istediğimi söyledim, beni sevk etmesini rica ettim. Kızarıklıklara baktı. Sonra internette bir çalışma yaptı. Benim kızarıklıklara benzer kızarıklıklar buldu. Ekranda bana da gösterdi: - Bak, dedi, onlar önemli şeyler değil bir süre sonra geçer. - Siz yine de beni bir cildiyeci doktora havale edin, dedim. Hiç oralı olmadı. İlaç da vermedi. Öylece sepetledi. İlginç olan. Burada aile hekimi havale etmezse özel hastaneye de gidemiyorsun. Sistemin bazı faydaları olabilir. Ama bize uymuyor! KAPAMA HDP hakkındaki kapatma davasında Anayasa Mahkemesi’nin kararı beklenirken eski Adalet Bakanı Hikmet Sami Türk Cumhuriyet’te Sefa Uyar’a sonucu anlatıyor. Diyor ki: - Kapatılırsa muhtemelen yeni bir parti kurulacak, Meclis’teki milletvekilleri de o partiye geçecek. Yeni parti grup kurabilir ama seçime katılamaz.",https://www.milliyet.com.tr/yazarlar/melih-asik/uyandiran-teklif-6720295
Melih Aşık,Eşit Hikâyeler,26 Mart 2022,"Kadınların ve kız çocuklarının daha güçlenmesi... Eski alışkanlıkların, inançların, geleneklerin yontulması... Kadınların günlük hayata eşit bireyler olarak katılması... Toplumda cinsiyet eşitliğinin sağlanması... Milliyet gazetesi bu hedeflerin gerçekleşmesi için Birleşmiş Milletler iş birliğiyle proje ve kampanyalar düzenliyor. Geçen cuma günü de bu çabaların parçası olarak “Eşitlikçi Hikayeler Zirvesi”ni gerçekleştirdik. Zirvede teknoloji, girişimcilik, kültür - sanat, spor gibi alanlarda başarılı olan kadınların deneyimleri paylaşıldı. Bendeniz iş hayatında kadın farkını çok yakından gözlemledim. Biz erkekler çabuk sinirleniyoruz. Bir sorun ortaya çıktığında çatışmacı kişiliğimiz öne geçiyor, güce dayalı yaklaşımlara başvuruyoruz. Sinirlenmek çoğu kez yanlış kararlar almamıza yol açıyor. Kadınlar sorun ortaya çıktığında güçlerini değil zekâlarını kullanıyor. Olaya birkaç adım geriden bakıyor. Sakin ve iki taraflı düşünüyor. Fikirlerini sorduğunuzda da size akılcı yanıtlar veriyor, sizin aklınıza gelmeyen çözümler önerebiliyorlar. Erkeklerin evde, işte, hayatın her alanında kadın aklına ihtiyacı var. Erkekler bunu anladıkları andan itibaren kadının üstünlüğü demeyelim de eşitliğini kabul ediyorlar. Onu yardımcı değil de ortak olarak benimsiyorlar. Erkekler her problemde kadın aklına başvursalar eminiz sorunlar iki kat hızla çözülecek, hayat kolaylaşacaktır. CÜNEYT ARKIN Cüneyt Arkın anılarından oluşan mütevazı bir kitap yazdı. Oradan alıntı yaptık. Soruluyor kendisine: - Eskişehir’den milletvekili adayı olmuştunuz, daha sonra siyasetten neden uzaklaştınız? - Seçim çalışmasına çıktığımda karım başında al yazmasıyla dua ederdi. Kalbi temiz mübarek bir insandır. Mutlaka duası kabul edilecek, seçimi kazanacaktım. Ancak daha sonra itiraf etti. Meğer seçimi kaybetmem için dua ediyormuş! *** Bir filmde 40 tane garibana Bizans elbisesi giydirmişler. Cüneyt Arkın ve iki arkadaşı saldırıp bu üç kişiyi yere serecekler. Rejisör gerekli talimatları vermiş. Ancak çekim başlayınca bu 40 kişi Cüneyt Arkın ve iki arkadaşına saldırıp kanlar içinde bırakıyor. Rejisör isyanlarda: - Ne yaptınız len, hani yenilecektiniz? - Biz gâvur değil Türk’üz, Türk yenilmez. - Film len film bu, film icabı yenileceğniz! - Türkler filmde de yenilmez. TEMEL Saadet Partisi lideri Temel Karamollaoğlu bir toplantıda konuşuyor. Video banttan izlediğimiz konuşmasında Karamollaoğlu diyor ki: “Bazen bize şöyle diyorlar; Kılıçdaroğlu’nun, CHP’nin peşine takıldınız gidiyorsunuz. Biz kimsenin peşine takılmadık. Onlar aslında bizim peşimize takıldı.” Sonra da kendini tutamayıp kahkahayı patlatıyor. Altı partinin imzaladığı Bilkent mutabakatını okuyunca Temel Bey’e hak veriyorsunuz. Bildiri CHP seçmenini değil adeta Saadet Partisi, DEVA ve Gelecek Partisi seçmenini memnun edecek tarzda düzenlenmiş. CHP seçmeninin eğilimleri, ilkeleri, beklentileri yok sayılmış. Oysa CHP seçmeninin oyu yüzde 25, peşine takıldığı üç partinin toplam oyu yüzde 5. ECZACI Eczacı Odası Başkanı Ecz. Pınar Özcan eczacılık fakültesi açmaktaki gayretimize değinerek diyor ki: “Türkiye’de eczacılık fakültelerinin sayısı 60’a ulaştı. Hindistan ve ABD’nin ardından eczacılık fakültesi sayısı en fazla olan üçüncü ülkeyiz. Bu ülkenin bu kadar çok sayıda eczacılık fakültesine ihtiyacı yok.” 2016 yılında Sağlık Hizmetleri Genel Müdürlüğü’nün hazırladığı rapora göre 2023 yılında olması gereken eczacı sayısı 31.300. Şimdi 2023’te beklenen eczacı sayısı 39.400. Son altı yılda eczacılık fakültesi sayısı 23’ten 60’a çıkmış. Devlet için yatırım israfı. Gençler için vakit ziyanlığı, işsizlik adaylığı. ARAMA Gazeteci dostumuz bir milletvekili ile TBMM’nin “Bahçe Lokantası”nda yemek yiyordu. Bir ara iki sivilin iki köpekle içeri girdiğini gördü. Köpekler masalar arasında dolaşıp sağı solu koklayıp gittiler. Gazeteci garsonlara “Nedir bu olay?” diye sordu. Aldığı yanıt; “Efendim, Meclis Başkanı Sayın Şentop lokantamıza yemeğe gelecekmiş, o nedenle bomba araması yapıldı.” Gazeteci bunu bir güvenlik görevlisine sorduğunda aldığı yanıt: - Devlet adamları için böyle bir protokol kuralı var. Meclis Başkanı yalnız da gelse konuğu ile de gelse aynı protokol uygulanıyor. Lokantada bu tür arama yapılıyor.",https://www.milliyet.com.tr/yazarlar/melih-asik/esit-hikayeler-6725595
Melih Aşık,ARADAKİ KAÇAK,29 Mart 2022,"Okurumuz Semih Kalkanoğlu yazıyor: “Adana’da, Antalya’da çiftçiden kilosu 2 liraya alınan bir kilo kabak evimdeki soframa 25 liraya geliyor. Üreticiden kilosu 3 liraya alınan bir kilo domates evimdeki soframa 15 liraya geliyor. Üreticiden kilosu 4 liraya alınan patlıcan, evimdeki soframa 35 liraya geliyor.” Semih Bey ayrıntılı hesap yapmış. Bir kilo kabağın taşıma masrafını, aracı kârını üzerine koymuş. Bir kilo kabak evimize 7 liraya ulaşıyor. Peki, neden 25 lira? Aradaki 18 lira kimlerin cebine gidiyor? İşte bunun sırrı yıllardır çözülemiyor! Yıllardır yeni hal yasası, üreticiden tüketiciye doğrudan pazarlama, kooperatifleşme gibi masallar dinleriz. Bunlar bir türlü gerçekleşmez. Çünkü üretici ve tüketici örgütsüzdür. Aracı-tefeci takımı örgütlüdür, siyaset üzerinde etkilidir. Bir başka soru. Neden yeni bir tarım planlaması yapılmaz? Örneğin, neden İstanbul Ankara gibi illerin çevresindeki  topraklar daha çok sebze tarımına ayrılmaz? Geçmişte İstanbul’un ihtiyacı İstanbul çevresindeki tarlalardan karşılanırdı. Böylece akaryakıt masrafı büyük ölçüde önlenecektir. Bu tür konularda ziraat odaları, ziraat mühendisleri neden konuşmazlar! KAYRA Elimizdeki küçük mütevazı kitap “Cahit Kayra Anısına” adını taşıyor. Uzun yıllar devlette bürokrat olarak çalışmış, bakanlık yapmış, ömrünün en verimli dönemini ise son yıllarda kitap yazarak geçirmiş olan Cahit Kayra abimize bir veda kitabı bu. Onun dostları olarak bizler izlenim ve anılarımızı yazdık. Ölümünün birinci yılında bu kitap çıktı ortaya. Tarihçi Kitabevi kitabı yayımladı, biz dostları geçen hafta sonu Tarihçi Kitabevi’nde küçük bir toplantıda onu andık, selam, sevgi ve saygılarımı gönderdik kendisine. Kitapta Anais Martin, Bilsay Kuruç, Bingür Sönmez, Buket Uzuner, Cüneyt Akalın, Ersen Gürsel, Halil Akıncı, Hilmi Yavuz, Hasan Mani, İdil Biret, Melih Ziya Sezer, Mine Kırıkkanat, Murat Katoğlu, Sabri Ulaç gibi Cahit Kayra dostlarının anlatımları var. Cahit Bey’in 104 yıl süren onurlu yaşamının dostlarına yansıyan pırıltılarını bu kitapta bulacaksınız. DAViD Aydın Arkeoloji Müze Müdürü Abdülbari Yıldız eski eser kaçakçılığı suçundan tutuklanmış. İnternet ve gazete haberlerine göre, bir araçta yapılan aramada Donatello’nun ‘David’ isimli heykeli bulunuyor. Aydın Müzesi’nden rapor isteniyor. Müze heykelin sahte olduğunu, sahibine iade edilmesi gerektiğini belirtiliyor. Heykel daha sonra Ege Üniversitesi’nde iki ayrı uzman tarafından inceleniyor. Tarihi eser raporu veriliyor. Donatello’nun David heykeli Floransa’da Bargello Sarayı adlı müzededir. Belli ki ele geçen heykelcik orijinal eser değil. Değerli veya değersiz bir replika (bire bir kopya) olabilir. Haberlerde bunun belirtilmesi gerekirdi. Oysa haberler ele geçen heykelcik orijinalmiş gibi düzenlenmiş. Haberi veren gazeteler ve internet sitelerinde David heykelinin aslının nerede olduğunu bilen veya araştırma gereği duyan kimse yok mu? KULE Bir sanat kültür sayfasında Galataport meydanındaki kuleden saat kulesi diye söz edilmiş Düzeltelim. O saat değil sancak kulesidir. Öyle olduğu tepesindeki uzun direkten bellidir Saat kuleye sonradan konulmuştur. Böylece, biz de ukalalık hakkımızı kullanmış olalım!",https://www.milliyet.com.tr/yazarlar/melih-asik/aradaki-kacak-6727201
Melih Aşık,EVLENME TEKLİFİ,02 Nisan 2022,"Bir evliliğin mutlu başlayıp mutlu sürmesi için evlenme teklifinin yapıldığı yer ve bunun biçimi de önemliymiş. Gençler bu konuda titizmiş. Facebook dostumuz Reyhan Pütün İstanbul’u gezerken Karadeniz kıyısındaki Riva’da gördüğü uygulamayı aktarıyor: “Riva’da sahil kenarına ‘pleksiglas’tan yapılmış, çevresi renkli ışıklarla donatılmış şeffaf küreler kurmuşlar. Bu neyin nesidir diye sormak için sahile kadar indik. İçine iki koltuk, bir masa, masa üstüne iki kadeh konulmuş, yere iki üç yumuşak yastık serilmiş ve ucuz tarafından bir müzik sistemi kurulmuş evcikler. Evlenme teklifi yapılan yer olarak kiralanıyormuş. Hem teklifini yapıyorsun hem Karadeniz’in hırçın dalgalarını seyrediyorsun. Bir buçuk saati 1.500 TL imiş. Şeffaf kulübe 60.000 TL’ye mal oluyormuş. ‘Bugün beş kişi var sırada abi’ dedi kulübenin işletmecisi delikanlı. Yani on günde masrafı çıkarıyor, on bin TL de artı yazıyor, yurdum insanın müthiş buluşları karşısında hayretler içinde kalıyoruz.” NOT: Evlenme teklifi için Batı’da da parlak yöntemler var. Örneğin bir firma bu teklifin havada yapılması için özel uçak bile kiralıyormuş. IZGARA Bir Afrika hikâyesi... Adamın biri büyük bir ineği kesti, ızgarayı yaktı ve kızına seslendi: -Kızım, akrabalarımızı, arkadaşlarımızı, komşularımızı çağır, onlara güzel bir ziyafet çekelim. Kız sokağa çıktı, bağırmaya başladı: - Evimizde yangın çıktı, lütfen koşun yangını söndürmesi için babama yardım edin.  Gelenler nar gibi kızarmış ineğin çevresinde oturdu, geç saatlere kadar yiyip içtiler. Onlar gittikten sonra baba kızına dönüp sordu: - Gelenlerin bazılarını zar zor tanıyorum, bazılarını hiç tanımıyorum, kim bunlar, peki akrabalarımız, dostlarımız, komşularımız nerede? Kızı dedi ki: - Yangın var söndürmeye koşun deyince işte bu insanlar koştu. Ben de yemeğe onları çağırdım. Akrabalar, dostlar falan hiç oralı olmadı. Bunlar bizim cömertliğimizi ve konukseverliğimizi hak eden kişiler... ŞARLATAN Ankaralı meslektaşımız Sami Gökçe, elmaya dua okuyarak kanseri tedavi ettiğini! iddia eden ve bu yolla köşeyi dönen “Zöhre Ana” lakaplı kadına sosyal medyada “şarlatan” deyince hakkında birkaç yıl önce ceza davası açıldı. Mahkeme arkadaşımızı altı ay hapse... Bunun karşılığı para cezasına mahkûm etti. mahkemesi de ilk derece mahkemenin kararını onaylayınca Sami Gökçe çareyi Anayasa Mahkemesi’ne başvurmakta buldu. Kendisine sorduk: - Nasıl bir sonuç bekliyorsun? - Anayasa Mahkemesi’ne başvurumu geçen ay yaptım, 14 bin 702. sırada olduğumu gördüm. Bu yoğunluk içinde sıra bana ne zaman geliyor bilmiyorum. - Peki, elmaya dua okuyarak kanseri tedavi eden Zöhre Ana ne oldu? - Acı ama gerçek; tedavi için gittiği Almanya’da kanserden öldü. Geride de ona inanıp para kaptıran ama şifa bulmayan onlarca hasta bıraktı. NOT: Marifetli Zöhre Ana bir ara törenle CHP’ye katılmış, rozetini Kemal Bey takmış, sonra partiden ihraç edilmişti. BULDUM İşinize yarayıp yaramayacağı belli olmayan bir bilgi verelim. Almanya’da yolda para bulursanız ne olur? Yolda 10 euro bulursanız bunu alıp cebinize koyup gidebilirsiniz. Ama 10 euro’dan fazla bir para örneğin 20 euro bulursanız bunu polise teslim etmeniz gerekir. Eğer teslim etmezseniz üç yıla kadar hapisle yargılanabilir, ayrıca para cezası alırsınız. Eğer paranın sahibi altı ay içinde ortaya çıkmazsa o parayı size iade ederler. Paranın sahibi bulunursa size bir ödül vermek zorundadır. Bunun miktarı da 500 euro’nun altındaki paralar için yüzde beş, 500 euro’nun üstü için yüzde üçtür. UĞUR’LU FENERBAHÇE Gazeteci Uğur Dündar dostumuz Fenerbahçe Kongresinde Divan Kurulu Başkanlığı’na adaylığını açıkladı. Uğur yaptığı basın toplantısında demiş ki: “Fenerbahçe’de ortaya çıkacak bir umut ışığı 30 milyonluk camiamızdan bütün Türkiye’ye yansıyacak bir umut ışığı olacaktır.” Bunlar ilk bakışta abartılı edebi sözler gibi görünüyorsa da... Öyle değildir. Futbolla ilgisi olan herkes bilir ki... Fenerbahçe, G. Saray, Beşiktaş taraftarı futbolun ve kulübün hastasıdır. Takım maç kazanamazsa, ligde iyi yerlere gelemezse taraftar hasta olur. Evinde huzur kaçar, işinde hata yapar, sokakta hırçınlaşır. Üç büyüklerin (tabii Trabzon’u da ekleyelim) iyi durumda olması milyonlarca taraftarın huzurunu, aile saadetini ve iş başarısını olumlu etkiler. 30 milyonun mutluluğu bütün ülkeye yansır. Uğur Dündar dostumuz bunu anlatıyor. Bir Galatasaraylı olarak da onu o görevde görmeyi isteriz.",https://www.milliyet.com.tr/yazarlar/melih-asik/evlenme-teklifi-6729910
Melih Aşık,Rus buğdayı,19 Mart 2022,"Rusya’da tarımın gelişmesi ve gelecekte bunun Türkiye’ye etkileri konusunda değerli yazar İrfan Donat’ın Bloomberg’deki yazısını okuduk. 2014 yılında Rusya’nın Kırım’ı ilhakı sonucu Batılı ülkeler yaptırım kararı alınca Rusya özellikle tarımda dışa bağımlılığı azaltacak adımlar atar. Tahıl, sebze-meyve ve süt ürünlerinde kendine yetecek programlar yapar. 1990’larda tahıl ürünleri ithal eden Rusya, geçen yıl 38.5 milyon tonla dünyanın en büyük buğday ihracatçısı konumuna ulaşır. Bu gelişmenin bizi ilgilendiren yönüne gelince... Türkiye’de yaklaşık 560 aktif un fabrikası var. Türkiye hem iç piyasa hem ihracata dönük üretim için 2021 yılında yaklaşık 8.1 milyon ton ekmeklik ve makarnalık buğday ithalatı gerçekleştirdi. İthal buğdayın yüzde 65’i Rusya’dan tedarik edildi. Bunun karşılığında da 1.1 milyar dolarlık un ihracatı (dünya birincisiyiz), 766 milyon doları bulan makarna ihracatı (dünya ikincisiyiz) ve 120 milyon dolar değerinde bulgur ihracatı gerçekleştirdik. Ancak artık sadece buğday ihraç eden ülke konumundan çıkmak isteyen Rusya, un, makarna, bulgur, irmik ve bisküvi üretimine yöneliyor. Bu yönde program yapıyor. Bize rakip oluyor. Rusya bu arada ürettiği buğdayın kalitesini artırma projelerinin başına bir Türk bilim adamını getirmiş. İstinye Üniversitesi öğretim üyesi olan Prof. Dr. Hamit Köksel, OMSK Devlet Tarım Üniversitesi çatısı altında bilimsel çalışmalar yapıyor. Bizim bütün bunlardan haberimiz var mı? ALKIŞLAR GAZİANTEP Bizde yazılı olmayan kurallardan biridir adeta. İktidarda hangi parti varsa, yeni açılan bulvar, cadde,  park, vb. yerlere o iktidara yakın kişilerin isimleri verilir. Tersi durum istisnadır. O istisnalardan biri Gaziantep’te yaşanıyor. Şehirde inşaatı yeni bitip eğitime bu yıl açılan okullardan birine Gaziantepli eski bakanlardan Mustafa Yılmaz’ın adı verildi. DSP-ANAP-MHP koalisyon iktidarında Devlet ve Bayındırlık Bakanlığı yapan, geçtiğimiz yıl CHP’ye geçen Mustafa Yılmaz’ın adı artık bir okulda yaşayacak. Gaziantep Valisi Davut Gül, verdiği kararın sebebini Mustafa Yılmaz’a şöyle anlatmış. “Nereye gittiysem senin bir eserini gördüm. Halkın da sana olan teveccühünü. Elimi vicdanıma koydum ve bu kararı aldım.” Bu arada Gaziantep’in AKP’li Belediye Başkanı Fatma Şahin de bir jest yapmış... O da şehirde yeni açılan bir caddeye Mustafa Yılmaz’ın adını vermiş. Alkışlar... YAYIN AB Türkiye Delegasyonu Başkanı Meyer-Landrut açıklama yapıyor: “Türkiye’den Rus propaganda kanallarını kısıtlamasını bekliyoruz.” Propaganda kanalı dediği Sputnik ve RT adlı iki haber kanalı. Peki, neden? Türk halkının haber alma hakkını neden kısıtlayacağız? Neden kendimizi tek taraflı habere mahkûm edeceğiz? Nerede kaldı basın özgürlüğü, nerede kaldı ifade özgürlüğü? Beğenmediğiniz Saddam Hüseyin, Irak savaşı boyunca CNN’in Bağdat’tan yayın yapmasına izin vermişti. CNN o sırada Irak’ı bombalayan ABD’nin kanalıydı. Koskoca Avrupa’nın Saddam Hüseyin’in gerisine düştüğünü de mi görecektik? BARÇA Galatasaray’ı kutlarız. Barcelona’ya karşı iki maçta da aslanlar gibi oynadı. Alabileceği en iyi sonuçları aldı. Gelelim spor sayfalarından bir haber başlığına: “Barça’dan çirkin tavır” Ne olmuş? Biri şu: “87’nci dakikada Jordi Alba taç atışını ısrarla kullanmadı. Tribünlerden atılan cisimler nedeniyle hakem anons yaptırdı. Alba taraftara topu fırlattı.” Hangisi daha çirkin? Sahaya madde atmak mı? Topu tribüne fırlatmak mı? Bizim seyirci sahaya madde atmadan maç seyretmeyi ne zaman öğrenecek? Spor basınımız seyircinin bu tavrını eleştirmeye ne zaman başlayacak? KANDİL Okurumuz her kandilde irili ufaklı belediyelerden gelen kandil tebrik mesajlarını eleştirmiş. Bu gayreti anlamsız bulmuş. Aslında pek de anlamsız değil. Belediyelerimiz böyle maliyetsiz icraatı çok sever. Ucunda masraf ve zahmet olmayan bu tür icraatla kolay yoldan sempati toplayacağını düşünür. Taş atıp kolları mı yoruluyor?",https://www.milliyet.com.tr/yazarlar/melih-asik/rus-bugdayi-6721580
Melih Aşık,BOĞAZ GÜZELDİR!,26 Şubat 2022,"Adına şarkılar bestelenmiş, tarih boyunca aşklara sahne olmuş, kıyısında bir fincan kahve içmek bile mutluluk sayılmıştır. Boğaziçi öylesine güzeldir. Ne var ki bu güzellik tarih içinde yaşadığımız ülkenin kaderini de çizmiştir. *** 1944 yılı ortaları... İkinci Dünya Savaşı’nın bitmesine henüz bir yıl var. Dünya savaş fırtınasına tutulmuş. Türkiye bir yandan İngiltere ve Rusya, öte yandan Almanya’nın baskısı altında tarafsızlığını korumaya çalışıyor. Türkiye’nin Almanya’ya el altından silah yapımında gerekli krom madeni sattığı söylentileri yanında bir başka şikâyet de Montrö Sözleşmesi’nin Almanlar lehine delindiği yolundadır. İngiltere, Alman ticaret gemilerinin Boğazlardan geçerek Karadeniz’den (muhtemelen işgal altındaki Romanya’dan) Akdeniz’e askeri malzeme taşıdığını iddia etmektedir. *** Cumhurbaşkanı İsmet İnönü, konuyu Dışişleri Müsteşarı Feridun Cemal Erkin ile görüşür. Montrö Sözleşmesi ticaret gemilerinin aranmasına izin vermemektedir. Ancak aramanın hiçbir yolu yok mudur? Erkin, antlaşmanın maddeleri arasında bir boşluk bulur, gemilerin aranmasına karar verilir. Dışişleri Bakanı Numan Menemencioğlu gemilerin aranmasına şiddetle karşıdır. Bu yüzden öfkeye kapılır, istifasını verir. O sırada yoldan çevrilen ve Çanakkale’de bekletilen bazı Alman ticaret gemilerinde arama yapılır. Yükleri arasında gerçekten silah ve askeri malzeme bulunur. Bunlara el konur. Geçişleri yasaklanır. İngiltere ve Rusya mutlu olur. ** Ne var ki Sovyetler Birliği Montrö’nün işleyişi konusunda artık kuşkuya kapılmıştır. Savaş sonrasında Türkiye yeni bir saldırmazlık paktı önerince Ruslar Boğazların ortak savunmasını ve Doğu sınırlarının düzeltilmesini şart koşmuş, o günün gazete manşetlerine çıkan “Stalin Boğazlarda üs istedi” haberleri ülkenin bugüne dek iç ve dış politikasını derinliğine etkilemiştir. Türkiye Sovyet baskısı üzerine kendini ABD tarafına atmış, her türlü muhalefet o yıllarda ve sonrasında Sovyet yanlılığı ve komünistlikle damgalanmış, şiddetle ezilmiştir. Sol siyasetin ülkemizde yıllar yılı güdük kalması, sağın siyasete bugün bile egemen olması hızını o günlerden almıştır. Montrö çok hassas bir konudur. ÇİFTÇİNİN ÖYKÜSÜ Bu bir La Fontaine öyküsüdür. Ölüm döşeğindeki yaşlı çiftçi oğullarını başucuna çağırmış... Onlara demiş ki: - Bizim şu boş duran uçsuz bucaksız arazi var ya... - Evet baba... - İşte onun bir yerine altınlarımı gömmüştüm. Ama yerini unuttum. Ben ölünce araziyi baştan başa kazın, altınları bulun paylaşın. Yaşlı adam ölünce çocuklar başlamış harıl harıl araziyi kazmaya. Bir baştan bir başa kazmışlar ama altınları bulamamışlar. Hazır kazmışken bir şeyler ekelim, demişler, buğday, arpa, yulaf gibi şeyler ekmişler. Yıl sonunda ürünü toplayıp satmışlar. Ellerine hayli para geçmiş. Ne ihtiyaçları varsa almışlar. O zaman anlamışlar ki babaları onlara bir oyun oynamış. Tembel çocukları tarlada çalıştırmak için kayıp altın masalı uydurmuş. Bu öykü nereden mi aklımıza geldi... Gazetelerde buğdayımızın yüzde 77’sini Rusya ve Ukrayna’dan ithal ettiğimizi okuyunca... Tarım ülkesiyiz diye övünürken tarımı unutmuşuz. Tarlalardaki serveti unutup kolay para kazanma yollarına dalmışız. O yüzden ekmeksiz kalma korkusuyla baş başa kalmışız. TORTUM ŞELALESİ Görenlerin hayranlıkla izlediği Erzurum Tortum Şelalesi’nin can suyu, HES ihalesini alan firma tarafından kesilmiş. Şelalede tek damla su kalmamış. Suyu kesen firma başta DSİ olmak üzere ilgili kurumlara şu yazıyı göndermiş: “Tortum HES tesisimizin sanat yapıları, su alma, iletim kanalı ve tüneli, can suyunun ve ulaşım yollarında oluşan uzun ve süreli bakımsızlık nedeniyle meydana gelen tahribatların onarılması için yıkılan bozulan yerlerin eski haline getirilmesi gibi birtakım çalışmalar planlanmaktadır.” İfadeden anlaşıldığına göre DSİ gibi kuruluşların yapılacak işlemlerden haberi yok. Nitekim Erzurum Valiliği, basında çıkan haberlerden sonra duruma el koydu, suyun akımını kısmen başlattı. Akla düşen sorular: Tortum Şelalesi’ne giden su yolu üzerinde HES kurulmasına izin verilir mi? İhaleyi alan firmaya, kafasına göre planlama yapma izni tanınır mı? Bu kadar temel işler DSİ gibi kuruluşlardan habersiz,  onların denetimi ve onayı olmadan yapılabilir mi?",https://www.milliyet.com.tr/yazarlar/melih-asik/bogaz-guzeldir-6708362
Melih Aşık,SEBEP VE SONUÇ,08 Mart 2022,"Alman parlamentosunda konuşan genç milletvekili, bize göre, Rusya’nın Ukrayna savaşıyla ilgili en sağduyulu yorumu yapıyor. Söze Batı’nın yaptığı hatalardan başlıyor: “... Ukrayna’yı, AB’ye ve NATO’ya üye yapmak gibi imkânsız vaatlerle heveslendirdik. Böylece bu tehlikeli deneyin içine çektik. Oysa doğru yolu bize Henry Kissinger 2014 yılında göstermişti. Ukrayna için doğru olan, kimsenin ileri karakolu olmamasıydı. Ukrayna’nın NATO üyeliği, Rusya’nın kırmızı çizgisiydi, buna izin vermeyecekti. Rusya bunu 20 yıldır söylüyordu. Bu süre içinde Ukrayna’ya TARAFSIZLIK GÜVENCESİ vermek için pek çok fırsat oluştu. Böylece Ukrayna taraflar için kavga sebebi olmayacaktı. Aksine, Doğu ile Batı dünyası arasında bir köprü olacaktı. Bütün bunlar Rusya’nın Ukrayna’yı işgalindeki yanlışlığı değiştirmiyor. Ama bir  çözüm bulmak istiyorsak, sebepleri anlamak zorundayız.” ABD eski Dışişleri Bakanı Henry Kissinger’in 2014 yılında Washington Post gazetesine yazdığı yazı bugün de güncelliğini koruyor. Kissinger o yazısında ABD’nin Ukrayna iç siyasetinde kutuplaştırıcı değil uzlaştırıcı olmasını istiyor. Ukrayna için Finlandiya  modeli öneriyor. Ne yapıyor Finlandiya? Çoğu alanda Batı ile iş birliği yapıyor, ancak NATO’ya girmiyor, öte yandan Rusya’ya karşı kurumsal düşmanlıktan dikkatle kaçınıyor. Bu kanlı savaşı önlemek için pekâlâ barışçı yollar bulmak mümkündü. RAPOR Veryansın TV sitesinde Erdem Atay dün altı muhalefet partisinin imzaladığı mutabakat metninin, geçen yıl İngiltere’de hazırlanan bir raporla olan benzerliğini yazdı. Raporu geçen yıl İngiltere merkezli Demokratik Gelişim Enstitüsü (DPI  Demokratic Progress Institute) adlı düşünce kuruluşu hazırlamış. Raporun adı: ‘Türkiye’de Anayasa Yapımı ve Çatışma Çözümü’ Hazırlayanlar: PKK ile açılımının ‘Akil İnsanlar Heyetinden’ Prof. Dr. Fazıl Hüsnü Erdem ve Dr. Vahap Coşkun ile Prof. Dr. Sevtap Yokuş ve Dr. Zeynep Ardıç. Rapor, birçok yerinde 1921 Anayasası’nı övüyor, Osmanlı-Türkiye anayasaları içerisinde tek demokratik anayasa olarak bu metni işaret ediyor. Raporun tamamı internette okunabilir. Altı imzalı mutabakat metninin o rapordan pek çok yerde esinlendiği görülüyor. GÖZLÜK CHP Gaziantep Milletvekili İrfan Kaplan, SGK’nın gözlük ve çerçevesi için verdiği desteğin yetersiz olduğunu belirterek, destek miktarının artırılması için kanun teklifi verdi. SGK’nın gözlük cam ve çerçeve bedeli 2005 yılından bu yana yani 18 yıldır değişmiyor. SGK’nın çerçeve desteği 37 lira 80 kuruş, çift cam bedeli ise yalnızca 10 lira 97 kuruş. Kanun teklifinde cam ve çerçeve bedelinin yükseltilmesi öneriliyor. Peki, milletvekiline Meclis tarafından ne kadar gözlük parası ödeniyor derseniz... Sıkı durun... Milletvekiline çerçeve için 511 lira, cam için 300 lira ödeniyor. Vekile ödenen çerçeve bedeli vatandaşınkinin 15 katı, cam parası neredeyse 30 katıdır. Sayın vekillere soralım: Millet ile aranızdaki bu fark sizi rahatsız etmiyor mu?",https://www.milliyet.com.tr/yazarlar/melih-asik/sebep-ve-sonuc-6714248
Melih Aşık,PAROLA:1921,03 Mart 2022,"Altı partinin imzaladığı “Güçlendirilmiş Parlamenter Sisteme Dönüş” mutabakatında şu bölüm dikkat çekici: “... ülkemizde hiçbir zaman gerçek anlamda çoğulcu demokrasiye geçiş mümkün olmamıştır. 1921 Anayasası’nın nispeten kapsayıcılığının peşinden kurulan Türkiye Cumhuriyeti devleti, sonraki anayasalarında daha dar kalıplara girmiştir.” Metinde 1961 ve 1982 anayasaları darbe anayasası denilerek sert şekilde eleştiriliyor. Ancak metinde nedense Cumhuriyet’in kuruluş anayasası olan 1924 Anayasası’ndan söz edilmiyor. Böylece o da Cumhuriyet’i dar kalıplara sokan metinlerden biri oluyor! Aslında 1921 Anayasası bir anayasa bile sayılmaz. 23 maddeden oluşan bir temel kanun niteliğindedir. Adı da zaten “Teşkilat-ı Esasiye Kanunu”, malum. 1921 Anayasası kuvvetler ayrılığına yer vermez. Meclis hükümetini ve kuvvetler birliğini öngörür. Yasama, yürütme, yargı gücü Meclis’e bağlıdır. Başbakan ve Devlet Başkanı yoktur. Bakanları Meclis tayin eder. Bakanların başı Meclis Başkanı’dır. Metinde temel hak ve özgürlükler yoktur. Bu anayasa taslağı Saadet Partisi’nin ilgisini çeker. Çünkü başında: “Devletin dini İslam’dır” demekte, laikliğe yer vermemektedir. 21 anayasası HDP’nin de çok ilgisini çeker. Başında Türk devleti yerine Türkiye devleti ibaresinin kullanılması kapsayıcılığına işaret sayılır. Vilayetlerin seçimle işbaşına gelen şûralarca yönetimi de hoşa gider. Bu maddeler hiçbir zaman uygulanmasa da özerk yönetime niyet sayılmıştır. HDP Eş Başkanı Mithat Sancar, geçen ay CHP’ye yaptığı ziyarette düşüncesini “1921 Anayasası ilham kaynağı olarak değerlendirilebilir” diyerek açıklamıştır. Altı partinin mutabakat metninde bu anayasa karikatürünü ilham almaları, ülkeye en geniş özgürlükleri getiren 1961 Anayasası’nı reddetmeleri çok ilginçtir. En ilginci, 24 Anayasası’ndan metinde hiç söz edilmemesidir. Oysa Türkiye parlamenter sisteme 1924 Anayasası ile adım atmıştır. 1921 metninin parlamenter sistemle ilgisi yoktur. Altı partinin “Parlamenter Sisteme Dönüş” mutabakatında Kurtuluş Savaşı’nın özel şartlarında hazırlanan 21 Anayasası’nı överken, parlamenter sistemi ve ulusal devleti kuran 24 Anayasası’ndan ise hiç söz etmemesi anlamlıdır. Unutmayalım... Bu mutabakat metni seçim kazanıldığı takdirde hazırlanacak anayasanın da çatısını oluşturacaktır. 1 MART CHP’nin övündüğü konulardan biri, 1 Mart 2003 tarihinde TBMM’de görüşülen tezkerenin reddedilmesindeki mücadelesidir. 60 binden fazla ABD askerinin ülkemizde konuşlanmasını öngören tezkereye CHP dirençli bir şekilde karşı çıkmasa... 100 kadar AKP milletvekili de CHP ile aynı doğrultuda oy kullanmasa belki bugün bile topraklarımızda ABD askerleri bulunuyor olacaktı. O Meclis’te görev yapan 22. dönem CHP milletvekilleri önceki akşam Ankara Anadolu Kulübü’nde “1 Mart” direnişini anmak için bir araya geldiler. Eski milletvekili Zekeriya Akıncı, yaptığı konuşmada araya bir sitemini sıkıştırdı. “Birkaç gün önceden Genel Başkanımız Sayın Kemal Kılıçdaroğlu’na 1 Mart günkü partimizin grup toplantısında bu konuya da değinmesini rica etmiştik. Ama bu tarihi olaydan tek kelime bile söz etmedi.” ANMA Saadet Partisi eski lideri Necmettin Erbakan geçen hafta sonu görkemli bir salon toplantısıyla anıldı. CHP Genel Başkanı Kılıçdaroğlu da anmaya katılarak büyük övgülerde bulundu. SORU: CHP’nin Türkeş’e, Erbakan’a, Özal’a, Menderes’e, Bayar’a sergilediği övgülere sağ partiler karşılık verir mi? Mesela onlardan İnönü’ye, Ecevit’e, Yaşar Kemal’e, Uğur Mumcu’ya, Behice Boran’a, Nâzım Hikmet’e, Aybar’a, Mahir’e, Deniz’e tek bir saygı mesajı gelmiş midir? VALERY GERGİEV Valery Gergiev zamanımızın en ünlü orkestra şeflerinden biri. Münih Filarmoni Orkestrasının şefi olan Gergiev, aynı zamanda Vladimir Putin’in dostu olarak da biliniyor. Rusya’nın Ukrayna harekâtı başlayınca, Münih Belediye Başkanı Dieter Reiter, Gergiev’e 24 saat süre vererek Putin’i kınayan bir mesaj yayımlamasını istedi. Gergiev böyle bir mesaj yayımlamayınca Münih Filarmoni’deki işine son verildi. Bununla kalmadı, Avrupalılar Gergiev’i afaroz etmek için sıraya girdiler. Ünlü şef, La Scala’daki programdan çıkarıldı. Peşinden Alman menajeri Marcus Felsner onunla olan anlaşmaları iptal ettiğini açıkladı. Gergiev, Putin’i ve savaşı destekleyen bir mesaj yayımlasaydı uğradığı hücumlar haklı görülebilirdi. Ancak o sadece Rusya ve Putin’i 24 saat içinde kınamadığı için aforoz edildi. Bir sanat adamı ülkesini kınamaya zorlanabilir mi? Bunu yapmadığı için linç edilebilir mi? Bu arada Rus atletleri ile futbol ve basketbol takımlarının Avrupa’da turnuvalardan çıkarılması da benzer bir faşizmi çağrıştırıyor. Spora yatırım yapmış, savaşla ilgisi olmayan sporcular devlet başkanının verdiği politik kararlardan dolayı neden cezalandırılır? Bunlar hangi hukuka sığar? Avrupa İnsan Hakları Sözleşmesi ne işe yarar? Bu arada Rus Şef Gergiev’e yapılan muamelenin Türkiye’de Fazıl Say dışında kalan müzisyen ve sanat çevrelerinden tepki görmemesi de  ilginç göründü bize.",https://www.milliyet.com.tr/yazarlar/melih-asik/parola-1921-6711367
Melih Aşık,UKRAYNALILAR,01 Mart 2022,"24 Şubat’tan bu yana dört gün içinde Ukrayna’dan Polonya’ya 115 bin Ukraynalının geçtiğini Polonya makamları açıkladı. Yetkililer sığınmacılardan pasaport veya başka bir belge de istemediklerini bildirdiler. Aynı Polonya daha birkaç ay önce Beyaz Rusya’dan gelen Müslüman sığınmacılara sınırlarını sıkı sıkıya kapatmış, bölgeye askeri kuvvet sevk etmiş, yer yer ateş açmıştı. Romanya ise Ukrayna’dan 500 bin mülteci alabileceğini açıkladı. Yunanistan Başbakanı Miçotakis sayı vermeden ülkelerine Ukrayna’dan mülteci kabul edebileceklerini açıkladı. Türkiye’den ya da Afrika’dan gelen sığınmacıları ise botlarını batırıp denizde boğmaya çalışıyorlar, malum. Peki, Ukraynalı sığınmacıların ne farkı var? Onlar Hıristiyan. Ortadoğu’dan gelenler Müslüman. En büyük fark burada. Müslüman’a bakacak imkânları yok. Hıristiyan’a gelince var. *** Öte yandan, AB bölgede Sputnik, RT ve diğer Rusya kaynaklı haber ajanslarını yasaklayacağını açıkladı. Sputnik haber ajansı alaycı bir karşı açıklama yaparak dedi ki: “Avrupa Birliği’ne bu yarı tedbirlerle yetinmemeyi, tüm interneti derhal yasaklamalarını öneriyoruz.” AB’nin düşünce ve basın özgürlüğü duyarlığı nerede kaldı? Avrupa kamuoyunu tek taraflı şartlamak için gösterilen çağ dışı gayrete bakın hele siz... HASAN ÂLİ YÜCEL Cumhuriyet tarihinde iz bırakan Milli Eğitim bakanlarından Hasan Âli Yücel 61. ölüm yıl dönümünde anılıyor. Yedi yıl yedi ay bakanlık yapan Hasan Âli Yücel’in en büyük hizmetlerinden biri dünya klasiklerinin dilimize çevrilmesi oldu. Bu amaçla Maarif Vekâleti içinde bir tercüme bürosu kuruldu. Büyük bir kongre düzenlendi. Ve o kongre ışığında kollar sıvanarak çalışma başlatıldı. Çeviri programı Alman mülteci bilim adamlarından Georg Rohde ile birlikte yapılmıştı. 1940-50 yılları arasında bu programın parçası olarak Almancadan 64, Fransızcadan 180, İngilizceden 46, Rusçadan 64, İtalyancadan 13, Eski Yunancadan 76, Latinceden 28, Farsça ve Arapçadan 23 eser çevrildi. O tarihe kadar elbette çeviri eserler yayımlanıyordu ama çevirmenler popüler hale getirmek için eserlerin aslına sadık kalmıyor, adeta yeniden yazıyorlardı. Tercüme Bürosu ciddi bir çalışmayla dünya klasiklerini dilimize çevirdi. Dil bilmeyen vatandaşlar dünya klasiklerini aslına uygun çevirilerden okumak imkânına kavuştular. Bu hizmeti son yıllarda İş Bankası Kültür Yayınları ele aldı. Eski çeviriler yeniden basıldığı gibi yeni çeviriler yapıldı. Her birinin iç kapağına Hasan Âli Yücel’in önsözü konuldu. Hasan Âli Bey günümüzde de insanları aydınlatmaya devam ediyor. HELALİM CHP Genel Başkanı Kemal Kılıçdaroğlu hafta sonunda İstanbul’da 28 Şubat mağdurlarıyla buluştu. Bu buluşmaya helalleşme adını verdi. Toplantıda dedi ki: - Bu kardeşiniz de 28 Şubat’ta mağdur olan kişilerden birisi. 28 Şubat mağdurlarıyla barışacağız. 28 Şubatçıların açtığı yaraları kapatıp helalleşeceğiz. İkna odalarına sokulan başı kapalı kızlarımızla helalleşeceğiz.” Helalleşme, malum, hakkı yenen mağdur ile hakkını yiyen zalim arasında oluyor. Zalim mağdurdan  hakkını helal etmesini istiyor. O da helal ederse helalleşme oluyor. Kılıçdaroğlu “Ben de 28 Şubat mağduruyum” dediğine göre, orada hak yiyen kimse yok. Hakkı yenenlerin birbiriyle helalleşmesi ise lügate uymuyor. Ancak böyle bir jest siyasi olarak anlamsız sayılmaz. Kemal Bey malum Cumhurbaşkanlığı adaylığı konusunda Saadet Partisi’nden onay bekliyor. Yaptığı jestin SP tabanında olumlu yankısı olacaktır. KİEV Rusya Ukrayna’ya karşı giriştiği savaşı ne zaman ve nasıl kazanır? Cevap: Başkent Kiev düştüğü zaman. Kiev nerede? Rusya sınırlarına neredeyse kuş uçuşu mesafesinde. Nitekim Ruslar Başkent Kiev’e bir günde ulaşıp şehri kuşattılar. Okurumuz Metin Yaylacı diyor ki: “Burada büyük Atatürk’ün dehası bir kez daha ortaya çıkıyor. Yeni kurulan Türkiye Cumhuriyeti’nin başkenti olarak İstanbul’u değil de Anadolu’nun ortasında, bütün sınırlara hemen hemen eşit uzaklıktaki küçük Ankara’yı seçti. Bunu stratejik bir öngörüyle yaptı. Böylece bir savaşta düşmanın başkente ulaşması zor mu zor olacaktı.” ÖN SEÇİM Muhalefetteki altı parti dün törenle “Güçlendirilmiş Parlamenter Sistem”in mutabakat metnini imzaladılar. Metinde kuşkusuz iyi adımlar, olumlu yönelişler var. Ama önemli eksikler de göze çarpıyor. Örneğin parlamenter sistem güçlendirilirken ön seçimden söz edilmiyor. Ön seçimin olmaması liderlerin parti içi diktatörlüğünün devam etmesi anlamına geliyor. Geçmiş yıllarda parlamenter sistemin en büyük eksikliği parti içi demokrasiydi. Parti içi demokrasinin ön şartı da ön seçim. Mutabakatta laiklik de es geçilmiş. Şimdilik hayırlı olsun diyelim. Devamı gelecek. BAKIM! Belçika vergi idaresi, Belçikalı vergi mükelleflerine, “Bakmakla yükümlü olduğunuz kişileri bildiriniz” diye yazı yazmış. Mükelleflerden biri yanıtlamış. “2.1 milyon kaçak göçmen, 2.5 milyon işsiz, 90 bin mahkûm ve parlamentodaki 650 şapşal.” Vergi idaresi, bu yanıtı kabul edemeyiz deyince, mükellef sormuş. “Niye ki? Unuttuğum birileri daha mı var!”",https://www.milliyet.com.tr/yazarlar/melih-asik/ukraynalilar-6709949
Melih Aşık,ROTA DEĞİŞTİ,15 Mart 2022,"İyi Parti Genel Başkanı Meral Akşener bir televizyon kanalında Millet İttifakı’nın cumhurbaşkanı adayının kimliğine ilişkin ilginç ifadeler kullandı. Bakın neler söyledi: “Hem Meclis’i alacağız hem de Cumhurbaşkanlığı’nı alacağız. Ama hatalı bir düşünceye girilmesin. Biz Cumhurbaşkanlığı’na yeni bir Sayın Erdoğan seçmeyeceğiz. Yani Almanya, Finlandiya Cumhurbaşkanı gibi adını bile bilmediğiniz, derleyici, toparlayıcı, bu ülkede herkesin Cumhurbaşkanı olacak bir kişiyi aday göstereceğiz...” Akşener’in verdiği tanım CHP liderine uymuyor. Kılıçdaroğlu bilindiği gibi yeni cumhurbaşkanının devlet tecrübesine sahip biri olması gerektiğini söylemiş,                                  eğer Millet İttifakı’nı oluşturan diğer beş parti kabul ederse kendisinin aday olabileceğini belirtmişti. Beş partiden ilk itiraz Saadet lideri Temel Karamollaoğlu’ndan gelmiş, Temel Bey, adayın anketle belirlenmesini savunmuştu. Şimdi Meral Hanım da başka birini tarif ediyor. Bu tarife göre, yeni cumhurbaşkanı sembolik biri olacak, icraatı bakanlar veya cumhurbaşkanı yardımcıları sıfatıyla Millet İttifakı partilerinin liderleri yürütecektir. Cumhurbaşkanı adayının kimliği ve yetkileri 6’lı masada henüz konuşulmadı. Anlaşılan bu konu açıldığında masa bir miktar gerilecek. YOLCULUK Başta doktorlar olmak üzere, pek çok genç çalışmak için yurt dışına gidiyor. Ya da diyelim ki, kaçıyor. Bu beyin göçü hem kalanlarda hem gidenlerde burukluk yaratıyor. Ancak buna pek de üzülmeyelim. Gençlerin birkaç yıl dışarıda çalışarak bilgi ve görgülerini artırmaları hem kendileri hem ülke açısından yararlıdır. Birkaç  yıl sonra daha deneyimli bireyler olarak yurda dönerler. Dönmeyip kalanlar, Batı’nın konforuna aldananlar ise yüreklerinin bir yanında ülke özlemini hep duyarlar. Bu özlem giderek sızıya dönüşür. Onlar da hayatlarının sonuna doğru topraklarına döner, son demlerini memleket havasını teneffüs ederek geçirirler. Rahmetli dostumuz Prof. Kuddusi Gazioğlu ABD’de ün kazanmış bir hekimdi. Rahatı yerindeydi. Buna rağmen yıllar sonra Türkiye’ye döndü. Nedenini sorduğumuzda şöyle demişti: - Orada ne Türk olabildik ne Amerikalı, burada hiç değilse kim olduğumuz biliniyor. DOÇENT Doçent adayları 20 Mart-31 Mart arası sınava girmek için başvuru yapacaklar. Üniversiteler Arası Kurul, doçentlik sınavı için alınan 900 TL’lik başvuru ücretine yaklaşık yüzde elli zam yaptı. Zam sonrası doçentlik sınavı ücreti 1342 TL’ye yükseldi. Patlıcan, kabak, domates gibi ürünlerin fiyatının neden arttığı sorulunca, manavlar, “Beyim tohuma, gübreye, mazota zam geldi” gibi gerekçeler öne sürüyor. Doçentlik sınav kâğıtları da gübreyle, mazotla mı hazırlanıyor? Sanmıyoruz! Bu arada sınava girecek kişi vazgeçerse, bunu önceden bildirse dahi yatırdığı para geri ödenmiyor. Bu da ilginç. TAVAF İnsanoğlu meraklıdır, pek çok şeyi merak eder. Bir vatandaşımız kırk yıl düşünseniz aklınıza gelmeyecek bir şeyi merak etmiş, ilahiyatçı Prof. Nihat Hatipoğlu’na sormuş: “Hocam, izdihamdan dolayı geri geri yürürsem tavafım kabul olur mu?” Yani diyor ki Kâbe’nin çevresinde herkes aynı istikamete yürürken ben aralarında geri geri yürüsem tavafım kabul olur mu? Hoca cevap veriyor: “Tavaf yapılırken geri geri yürünürse bu tavaf iade edilmelidir. Yani o tavafın yeniden yapılması lazımdır. Bu yapılmaz ise ceza kurbanı kesilmelidir. Ancak daha sonra tavaf doğru olarak yerine getirilirse herhangi bir şey gerekmez.” Peki, vatandaş izdihamda nasıl olacak da geri geri yürüyecek? Biz de bunu merak ettik. Bir ara soracağız! TIP Büyük hastanelerde doktor randevuları 20 dakikaya sığdırıldı. Devlet hastanelerinde süre daha da kısa. Peki, 20 dakika, bir muayene ve teşhis için yeterli mi? Ucu ucuna yeter belki. Peki, hasta ile doktor birkaç dakika da sohbet etmemeli mi? Böylece doktor hastayı, hasta doktoru daha iyi tanırsa bu iki taraf için de faydalı ve güven artırıcı olmaz mı? Değerli hekimlerimizin Tıp Bayramı’nı kutlarken bu düşüncemizi de araya sıkıştıralım dedik.",https://www.milliyet.com.tr/yazarlar/melih-asik/rota-degisti-6718951
Melih Aşık,ELEŞTİRİ,10 Mart 2022,"Gazetelerde CHP’li yetkili isimlerin demeçlerini okuyoruz: Faik Öztrak: Kıtlıkların hükümeti, kuyrukların efendisi oldular. Veli Ağbaba: Sebze ve bakliyat ürünleri dar gelirlinin sofrasında lüks oldu. Gürsel Tekin: Çarşı pazar el yakıyor. Demeçler bu minvalde gidiyor. Oysa çarşı pazardaki ve sofradaki durumu vatandaş bizzat görüyor, dahası içinde yaşıyor. İktidara gelme iddiasındaki CHP’den beklenen koltuğa oturduğu zaman bu sorunları nasıl çözeceğini anlatmasıdır. Bu konularda ne tür planları, programları, formülleri, çözümleri var? Mazotu ucuzlatacağız, çiftçi borçlarını affedeceğiz gibi yüzeysel vaatlerle ülkenin tarım ve gıda sorunları çözülmez. Çok geniş ve ayrıntılı programlar hazırlanması gerekir. Biz bunları yazdığımızda trollerden veya tembelleşmiş zihinlerden aynı kalıplaşmış laflar geliyor: - Siz muhalefete muhalefet ediyorsunuz. - Bu iktidar gitmesin mi istiyorsunuz? Oysa... Çalakalem bir muhalefet programıyla iktidar olunmaz, olunursa da çok geçmeden devrilirsiniz. Biz Ecevit’in 1974 yılında sekiz ay, 1978 yılında 21 ayda devrildiğini gördük. CHP’nin en güçlü dönemleriydi o dönemler. Ecevit iktidarda tutunamadı, MC geri geldi. İktidar olma iddiasındaki partileri ve programlarını bugünden irdeler ve eleştirirseniz kendilerini düzeltmelerine zaman kalır. Partiler iktidar olduktan sonra vakit geçmiş olur zaten, o zaman size kulak da vermezler. DOKTOR Tarihten bir yaprak... Türkiye’de Birinci Dünya Savaşı’nda bırakınız yeni mezunları, tıp öğrencileri bile doktor olarak cepheye gönderilmişti. Prof. Cevdet Erdöl anlatıyor: “1915 yılında tüm hocaların ve öğrencilerin askeri birliklere dağıtılması nedeniyle Mekteb-i Tıbbiye-i Şahane bir yıl kapalı kaldı. Birinci Dünya Savaşı boyunca toplam 765 tıp öğrencisinden 346’sı şehit düştü ve geri dönemedi. 1915 yılında Tıbbiye’ye kaydolan 1. sınıf öğrencilerinin tamamı Çanakkale’de şehit düştü ve bu nedenle de Mekteb-i Tıbbiye-i Şahane 1921 yılında hiç mezun veremedi.” Tüm doktor ve öğrencilerin o yıl cepheye gönüllü gittiğini anımsatalım. OYUN Ankara Büyükşehir Belediyesi “Oyuncaksız Çocuk Kalmasın” adıyla bir bağış kampanyası başlattı. Aynı zamanda kentte yaşayan çocuklar arasında paylaşım bilincini oluşturmayı da amaçlayan kampanya, gönüllülük esasına dayalı. Çocuklarının kullanmadığı oyuncakları aileler şehrin altı merkezinde kurulu Çocuk Kulüpleri’ne getirerek 3-6 yaş arası oyuncaksız çocuklara ulaşmasını sağlaya-bilecekler. Diğer belediyeler de benzer kampanyalar düzenleyebilir. Yeri gelmişken gözlemimizi söyleyelim: Belediyeler maalesef çocuklar için yeterli etkinlik düzenlemiyor. Çocuklar genelde ihmale uğruyor. PARANOYA Amerika’da görevli bir diplomat dostumuzla Ukrayna’daki savaşın ABD’de nasıl algılandığını konuşuyoruz. Bir ara dedi ki: “Bu Amerikalılarda Rusya korkusu müthiş azizim. Birkaç gün önce konuştuğum üstelik üniversite mezunu bir genç hanım bana: ‘Acaba Ruslar New York’a nükleer bomba atar mı?’ diye sordu mesela. Resmen bunun olabileceğini düşünüyor ve korkuyordu. ABD’de komünizm ve Rusya korkusu 80 yıl öncesine, soğuk savaş yıllarına kadar uzanır. ABD’nin ilk Savunma Bakanı James Forrestal müthiş bir Sovyet Rusya ve komünizm düşmanıydı. Ülkeye komünizm korkusu yaymak için elinden geleni ardına koymuyordu. Sonunda ne mi oldu? Kendisi de kendi yaydığı korkulara inandı, 1949 yılında paranoyaya yakalanarak hastanede tedaviye alındı, ama iflah etmedi, kendini camdan atarak intihar etti. Ölümüne yakın “Ruslar geliyor” diye pijamalarla sokağa fırlamıştı. Forrestal’in adı sonradan bir uçak gemisine verildi. Gemi 1969 yılında İstanbul’u ziyaret etti. Gemiden inen askerleri bizim devrimciler Dolmabahçe’den denize attılar. Boğaz’a giren son uçak gemisi bu oldu. Forrestal 2015 yılında söküldü, tarih oldu.",https://www.milliyet.com.tr/yazarlar/melih-asik/elestiri-6715738
Melih Aşık,DÜNYANIN HALİ,12 Mart 2022,"Ukrayna istilası Rusya’ya karşı amansız bir ekonomik savaş açılmasına yol açtı. Bu savaşın Rusya’ya hayli zarar vereceğine kuşku yok. Ancak bu savaşı açan ülkelerin zararları da az buz olmayacak. Rusya konularında uzman bir isim Dr. Mühdan Sağlam Kısa Dalga’da anlatıyor: “Bugün Rusya dünyadaki en önemli tahıl üreticilerinden biri. Herkesin aklına petrol ve gaz geliyor olsa da örneğin buğday tedarikinde Rusya’nın küresel payı yüzde 20’ye yakın. Yani dünyada pişen her beş ekmekten biri Rusya buğdayıyla üretiliyor. Rusya dünyanın en fazla petrol üreten üçüncü, en çok gaz üreten ikinci ülkesi. Aynı Rusya, altından tıbba hatırı sayılır bir meta olan paladyumun en önemli üreticilerinden biri. Küresel payı yüzde 35. Gübre üretiminde Belarus ile beraber küresel payı yüzde 40’ı buluyor. Nikel, alüminyum, bakır gibi metallerde payı düşük olsa da dünyada fiyatları altüst edecek etkisi var. Elbette bu listeyi uzatmak da mümkün.” Almanya başta olmak üzere sanayi ülkeleri Rusya’ya uygulanan yaptırımların kendilerine daha çok zarar vereceğini konuşuyor. Tabii bu üretici ülkeler mallarına zam yaparak zararlarını telafi edecek ve yük yine fakir ülkelerin sırtına binecektir. Bu arada küreselleşme adı verilen sermaye ve malların serbest dolaşımına dayanan sistemin de artık sonuna gelindiği görülüyor. Dünya yeni bir döneme giriyor. POSTACI Rusya’nın Ukrayna savaşına Batı’nın ekonomik yaptırımlarla karşılık vereceği beklenebilirdi ama kültürel düşmanlıklar doğrusu hiç akla gelmemişti.  Putin’i kınamadı diye ünlü orkestra şefi Gergiev’in Münih Operasından atılması... Soprano Anna Netrebko’nun aforoz edilmesi... Üniversitelerde Dostoyevski, Tolstoy gibi yazarların müfredattan çıkarılması. Çaykovski’nin boykot edilmesi... Kültür ve sanatla ilgili çevrelerde doğal olarak şaşkınlık yarattı. Postacı filminde şair Pablo Neruda’nın şu sözleri hatırlardadır: - Şiirler yayımlandıktan sonra artık şairin malı olmaktan çıkar. Bütün dünyanın ve insanlığın malı olur. Dostoyevski ve Tolstoy’un kitapları veya Çaykovski’nin müziği de aynen böyle; artık insanlığın malıdır. Avrupa bu davranışıyla kendi saygınlığını ve değerlerini yaraladı ve sanırız hâlâ farkında değil. Çünkü bir geri adım duymuyoruz. TARSİM Adı Tarım Sigortası Havuzu. Kısaca TARSİM diye biliniyor.  Kuruluş amacı, tarımsal üreticilerin doğal afetlerden ve diğer oluşabilecek risklerden doğacak zararlarını karşılamak. Sadede gelirsek... 2 Mart Çarşamba günü Antalya’nın Serik ve Aksu ilçelerinde dolu ve fırtınayla birlikte hortum felaketi yaşandı. Seralar yerle bir oldu. Ürün toprağa karıştı. Bu tür afetlere karşı altı ay önce sigorta yaptıran üreticiler zararlarının karşılanması için TARSİM’e başvurduklarında acı gerçeği öğrendiler. Çünkü imzaladıkları sözleşmeye göre alacakları para sigorta poliçesini imzaladıkları tarihteki fiyatlar üzerinden hesaplanıyordu. Altı ay önce 8 lira olan sera iskeletinin bedeli 16 liraya... Plastik örtünün fiyatı 25 liradan 50 liraya çıkmış, diğer malzemelerdeki artışlar da yaklaşık bu oranda olmuştu. Sigorta zararın neredeyse yarısını karşılıyordu. Üreticinin derdi bitmiyor. DERVİŞ Bir gün yaralı bir kuş Hz. Süleyman’a gelerek kanadını bir dervişin kırdığını söyler. Hz. Süleyman dervişi  huzuruna çağırtır, sebebini sorar. Derviş: - Sultanım, der, ben bu kuşu avlamak istedim. Önce kaçmadı, yanına kadar gittim, yine kaçmadı. Ben de teslim olacağını düşünerek üzerine atladım. Tam o sırada kaçmaya çalışınca kanadı kırıldı. Bunun üzerine Hz. Süleyman kuşa döner: - Peki, sen neden kaçmadın? Kuş kendini şöyle savunur: - Efendim, avcı olsaydı hemen kaçardım. Derviş kıyafetinde gördüğüm için kaçmadım. Derviştir, Allah’tan korkar diye düşündüm. Hz. Süleyman savunmayı doğru bulur: - Kuş haklı, hemen dervişin kolunu kırın diye emreder. Ancak bu emre kuş itiraz eder: - Efendim, kolu iyileşince bu adam yine aynı şeyi yapar. Siz en iyisi bunun üzerindeki derviş elbisesini çıkartın. Çıkartın ki benim gibi kuşlar bundan sonra aldanmasın. (Umut Özkan’ın “Gün Yüzüne Hikâyeler” adlı kitabından alındı.)",https://www.milliyet.com.tr/yazarlar/melih-asik/dunyanin-hali-6717234
Melih Aşık,BATI DEDİKLERİ!,05 Mart 2022,"Hollanda’yı protesto eden bir grup vatandaşımızın bu ülkenin sembol rengi olduğu için portakalları bıçaklamasını gülerek izlemiş, cehalet, fanatizm falan diye geçiştirmiştik. Avrupa ve Batı şimdi o fanatizmin onlarca katını sergiliyor. Sınır kapılarında insanların cilt renklerine göre ayrıma tabi tutulduğunu geçiyoruz. Orkestralar repertuvarlarından Çaykovski’yi çıkarıyor. Tolstoy, Dostoyevski gibi yazarlar, Tarkovski gibi yönetmenler aforoz ediliyor. Bir kimya dergisi Rus bilim insanlarının yazdığı makaleleri geri çevirme kararı alıyor. Aynı ayıp kararlar sporda da alındı. Rusya kulüpleri ve sporcuları futbol ve basketbol başta olmak üzere hemen tüm uluslararası turnuvalardan çıkarıldı. ABD ve NATO, yıllardır Afganistan, Irak, Libya, Suriye’de yüz binlerce masum insanı öldürdü. Birçok ülke savaşı boykot etti. Ama kimsenin aklına Amerikalı sporcuyu, sanatçıyı, bilim insanını cezalandırmak gelmedi. Avrupalılar Yahudi soykırımından dolayı sözde özür dilemişti. Anlaşıldı ki kafalarda fazla değişiklik yok. Yine anlaşıldı ki Avrupa İnsan Hakları Sözleşmesi gibi belgeler de sadece göstermeliktir. Faşizm yan cepte hazır duruyor ve çıkarlar gerektirirse en ufak utanma, sıkılma olmadan pazara sürülüyor. Putin’i yiyebilmek için 80 yılda inşa ettikleri ve dünyaya örnek gösterdikleri demokratik ilkeleri yerle bir ettiler. Savaşın bir kaybedeni de Batı demokrasisi oldu. MANGAL Ukrayna Devlet Başkanı Zelenskiy’de “Mangal gibi yürek var” diye yazmış bir meslektaşımız. Cesur anlamına gelen bu deyim hep dilimizdedir de hiç sormayız: Mangal ile yüreğin ne ilgisi var? İçine kömür koyup üstünde kestane pişirdiğimiz mangal neden cesur yüreğe benzetilir? Merak edip araştırdık. Meğer Mangal bildiğimiz mangal değil de, 1827-1857 yılları arasında Hindistan’da yaşamış bir halk kahramanının adıymış. Mangal Pandey adlı bu kahraman, İngiliz sömürgecilerine karşı ilk isyanı başlatan kişiymiş. Cesaretiyle efsane olmuş. Nitekim ünü bizim topraklarımıza kadar ulaşmış. Gerçi zafer günlerini görememiş. Hindistan’ın bağımsızlığı onun ölümünden 100 yıl kadar sonra gerçekleşmiş ama Hintliler onu bugün bile bağımsızlık kahramanı olarak anıyormuş. Biz de analım. CANLAR Siyasette veya günlük hayatta kullanılıp çöpe atılan liderler veya kişiler için bir Osmanlı fıkrası. Bir Osmanlı paşası yanında çalışanlardan birine pis bir iş vermiş. İşi alan gariban paşanın hatırına elini kana bulamış. Hapse atmışlar. Paşa haber göndermiş: - Mahkemede “kadı”nın karşısına çıktığında sakın benim adımı vermesin. Olayı üstüne alsın, beni sakın işe karıştırmasın. Merak etmesin, ben onu ne yapar eder kurtarırım. Mahkeme kurulmuş. Yargılama kısa sürmüş Kadı, garibanın asılmasına karar vermiş. Çocuk, paşanın adını verse, kendisini onun azmettirdiğini söylese kurtulacak. Ama bir türlü söyleyememiş. Jandarmaların kolunda mahkemeden çıkarken bir köşeden olup biteni izleyen paşayla göz göze gelmişler. Çocuk paşaya yalvaran gözlerle bakarken, paşa ona doğru fısıldamış: - Bir can için beni mahcup etme evladım. SIRÇA Emekli Büyükelçi Selim Kuneralp, ekranda izlediği bazı emekli askerleri eleştirmiş, şöyle demiş: “Emekli askerlerin Putin hayranlığı çok ürkütücü. Bu askerler görevdeyken Rusya’yla savaş çıksaydı demek ki gidip gemilerini Rusya’ya teslim edeceklerdi.” Dilimizde bir deyim vardır: “Sırça köşkte (camdan köşkte) oturan komşusunun camına taş atmamalı.” Yani... İngiliz iş birlikçisi Ali Kemal’in torunu Selim Bey böyle bir suçlamada bulunmamalıydı. HALİFE 3 Mart, üç devrim yasasının kabul tarihidir. Bu yasalarla Diyanet İşleri Teşkilatı kurulmuş, eğitimde birliğin temeli atılmış, hilafete son verilmiştir. Halife’nin sürgüne gönderilmesi için kanun çıkarılırken Cumhurbaşkanı Atatürk bir önerge vererek saltanat ailesinin mensuplarının sürgün kapsamı dışında bırakılmasını önerir. Ne var ki Meclis önergeyi kabul etmez, Halife ile birlikte tüm saltanat ailesinin uzaklaştırılmasına karar verir. Sürgün kararı 32 şehzade ile 35 prensesi kapsamaktadır. Halife İsviçre üzerinden Nice’e gider. Halife’nin İsviçre’ye gelişini İngiliz Daily Mail gazetesi şöyle anlatır: “Abdülmecit’e oğlu, kızı ve üçü çarşaflı dört karısı eşlik ediyordu.” Saltanattan sürgüne yolculuk bütün yüzlere kederli ifadeler olarak yansımıştır.",https://www.milliyet.com.tr/yazarlar/melih-asik/bati-dedikleri-6712714
Melih Aşık,İSTİHBARAT,15 Şubat 2022,"Yıl 1982. Ankara’da Sovyet Büyükelçiliği’nde bir resepsiyon veriliyor. O yıl Başbakan Yardımcısı olan Turgut Özal dâhil Ankara’nın önde gelen siyasetçi ve bürokratları var salonda. Yıllar sonra bir itiraf sonucu öğrenildiğine göre. Davetin bitiminde Büyükelçi Vladimir Lavrov kokteyle katılan personeli topluyor. Ve kimin kiminle ne konuştuğunu soruyor. Kokteyle katılan diplomatlar, tercümanlar, vd. kokteylde kimlerle neler konuştuklarını sırayla anlatıyorlar. Bu satırları “Kuşku ile Komşuluk” adlı kitabın 230. sayfasında okuyoruz. Konu doğal gaz alımı, vs. O konuyu bir yana bırakıyoruz. Büyükelçi Lavrov’un personeli toplayıp sorgulaması bize ilginç geliyor. Acaba Ruslar böyle davetlerden sonra personeli toplayıp bu tür bir istihbarat çalışması yapıyorlar mı? Eğer bunu yapıyorlarsa müthiş bir istihbarat toplama yöntemi uyguluyorlar demektir. Çünkü bu gibi davetlerde birkaç kadeh içki de içildikten sonra çeneler açılır, ayaküstü sohbetlerde resmi görüşlerin dışında birtakım konular gündeme gelir, ev sahibi diplomatlar davetlilerin ağzından çok ilginç ve önemli bilgiler alabilir. Konuyu bizim diplomat arkadaşlarla konuştum. Acaba bizim büyükelçiliklerde böyle bir yöntem uygulanıyor mu? Bizde böyle bir âdet yokmuş. Buradan diplomatlarımızı ve ataşelerimizi uyaralım. Diplomatik davetlerde konuştuğunuz kişilerin önemli ya da önemsiz oluşuna bakmaksızın ağzınızdan çıkacak sözlere dikkat ediniz. Bu sohbet iki kişi arasında kalır, diye her aklınıza geleni söylemeyiniz. ALTI PATLAR Altı muhalefet partisi, CHP, İyi Parti, DEVA, Gelecek Partisi, Saadet Partisi ve Demokrat Parti, Ankara’da bir araya gelerek Güçlendirilmiş Parlamenter Sistem’le ilgili son durumu gözden geçirdiler. Parlamenter sistemi öngören Anayasa paketini açıklamak için post modern darbenin yıl dönümü olan 28 Şubat’ı seçtiler. İslamcı kesime böyle bir selam yolladılar. Bu partilerden dördünün oyları yüzde 1 - 2 dolayında. Bu noktada akla takılan sorular... Altı partinin yapacakları toplantılarda kararlar nasıl alınacak? Söz hakkı eşit olursa benzer görüşlere sahip üç sağ parti, DEVA, Gelecek ve Saadet ağır basmayacak mı? Altı parti Meclis’e 360 vekil sokamazsa Anayasa’yı değiştiremiyor. Bu durumda nasıl bir yol izleyecekler? Anayasa’yı değiştirdikten sonra yeni bir seçime gidilecek mi? Gidilirse AKP’nin birinci parti olması ve AKP liderinin başbakan olması durumunu nasıl değerlendiriyorlar. Yoksa Anayasa’yı değiştirdikten sonra seçime gitmeden yola devam mı edilecek? Altı parti Meclis’e çoğunluğu sağlayacak (en az 300) milletvekili sokamazsa cumhurbaşkanının ülkeyi yönetmekte çok zorlanacağını (bugün İstanbul Belediyesi gibi) hesaplıyorlar mı? Kuşkusuz 6’lı toplantılarda bu sorular da ele alınacak. DRESDEN Tarihin vahşi katliamlarından birinin, Dresden trajedisinin 77’nci yıl dönümündeyiz. İkinci Dünya Savaşı’nın sonuna doğru, 1945 yılı şubatında İngiliz ve Amerikan savaş uçakları beklenmeyen bir saldırı gerçekleştirdi. İki gün boyunca Almanya’nın Dresden şehrini bombalayarak taş üzerinde taş bırakmadı. Dresden Almanya’nın sanat şehriydi. Askeri tesis bulunmuyordu. Stratejik önemi yoktu. Bombalanacağına ihtimal verilmiyordu. O yüzden sanat eserleri ve yaralı insanlar Dresden’e taşınmıştı. 13 Şubat’ta başlayan bombalama iki gün sürdü. Müttefikler saldırıda fosfor bombası da kullanmıştı. Bu yüzden, şehir bombalanma sona erdikten sonra da günlerce yandı. On binlerce insan öldü veya sakat kaldı. İngiltere ve ABD büyük bir savaş suçu işlediler. İngilizler o gün bugün özür dilemedi. Türkiye’nin geçmişteki olaylardan ötürü sık sık özür dilemesi istenir ama Batılılar kesinlikle özür dilemezler. Biz de bunları yüzlerine vuramayız. BARAJ YÖK, 2018 yılında, “Baraj puanının yükseltilmesi eğitimin kalitesini de yükseltecektir” diyerek üniversiteye girişte baraj puanını yükseltmişti. YÖK ani bir kararla baraj uygulamasını tamamen kaldırdı. Artık üniversite giriş sınavında bir soruyu bile doğru yapan öğrenci üniversiteye kapağı atabilecek. Özellikle vakıf üniversitelerinde kontenjanlar dolmuyordu. Yaklaşık 1 milyon öğrenci baraja takılıyordu. Şimdi bu bir milyon öğrenci boşlukları dolduracak. Üniversite sayımız 200’ü geçti. Ama kısa süre öncesine kadar dünya sıralamasında ilk 500’e giren üniversitelerimiz varken, artık yok. Birçok üniversitede hoca boşluğu var. Üniversite hocaları liselerden öğrencilerin tın tın geldiğinden yakınırdı. Artık liseden tın tın gelen üniversiteden de tın tın çıkıp gidecek. Yarınlara böyle gideceğiz. NOT Yarım yüzyıllık dostum... Bodrum’un kraliçesi... Eski Bodrum Müzesi Müdürü Ayşe Temiz kısa bir mesaj geçmiş. “Benim için Sevgililer Günü 23 Nisan, 19 Mayıs, 30 Ağustos ve 29 Ekim’dir.”",https://www.milliyet.com.tr/yazarlar/melih-asik/istihbarat-6700893
Melih Aşık,HELALÜHOŞ,12 Şubat 2022,"Siyasette esen helalleşme rüzgârı ister istemez vatandaşı da etkiliyor. Müsavat Sabırtaşı adlı emekli yurttaşımız aradı telefonla: - Melih Bey, dedi, ben de helalleşme turlarına başladım. - Öyle mi? Nereden başladınız? - Bizim süper marketin et satış reyonundan. - Pek anlamadım, nasıl yani? - Reyondaki kuzu pirzolalara uzun uzun baktım. Kilosu 240 lira olmuş. Son olarak birkaç yıl önce bahçede ızgara yapmıştık. Yağları alevlerin üzerine damlarken cazır cazır sesler çıkarıyordu. Nar gibi olmuşlardı. Ağzıma attığımda helva gibi dağılıyordu. - Eeee... - Pirzolayla bu sıcak etkileşim içinde helalleştik. Bir daha ömrü hayatımda yer miyim yemez miyim bilinmez. - Hay Allah, hüzünlendim şimdi. - Yok efendim, normal bunlar. Pirzoladan sonra antrikot ve bonfileyle de helalleştim. Farkında olmadan ağzımı şapırdatmışım. - Sonra? - Kuru yemiş reyonuna geçtim. Badem, ceviz, Antep fıstığı helalleşme listemdeydi. Onlara da uzun uzun bakarak eski günleri andık. Yılbaşı geceleri ne güzel atıştırırdık. - Başka? - Baklava ve kadayıfı tabii ki ihmal etmedim. Bakıştık. - Bundan sonra işiniz zor beyefendi. Siz her gün helalleşme turuna çıkacaksınız demektir. - Ne yaparsınız beyefendi. Hepsinin bize hakkı geçti. Zamanında bize tat verdiler. Onları birden terk edemeyiz ki... Tabii haklarını helal etmelerini isteyeceğiz. - Siz ne yiyip içeceksiniz? - Ne bulursak artık. Memleketimiz zengin beyefendi. Kimse aç kalmaz. Yeter ki şükretmesini bilelim. Buna da şükür. ZOR DOSTUM Muhalefetteki altı partinin liderleri bugün (cumartesi) bir masa etrafında buluşarak Güçlendirilmiş Parlamenter Sistem önerisini açıklayacaklar. 23 sayfalık Parlamenter Sistem protokolünün hazırlığı beş ay sürdü. Son olarak masada oturma düzeni tartışıldı, sonunda yuvarlak masada karar kılındı. CHP için kolay yol, anlaşmakta zorluk çekmediği İyi Parti ile yan yana yola çıkmaktı. Adayı anketler zaten belirlemişti. Küçük dört parti yani DEVA, Gelecek, DP ve Saadet Partisi Meclis’e milletvekili sokabilmek için CHP’den ricacı olacak, oylar da doğal olarak Millet İttifakı’na akacaktı. Kemal Kılıçdaroğlu zor yola saptı, altı partili eşit ağırlıklı ittifak modeline yöneldi. Kararları birlikte vereceklerini her fırsatta açıklıyor. Oyları yüzde 1 - 2 civarında dolaşan Gelecek Partisi, DEVA ve Saadet Partisi, ittifak teklifi karşı taraftan geldiği ve kendilerini eşit ağırlıkta gördükleri için zor isteklerde bulunuyor, yönetimde söz ve pay sahibi olmak istiyorlar. Yeni cumhurbaşkanı bir yandan ağır sorunlarla boğuşurken, bir yandan da politik çizgileri hayli farklı diğer beş partinin taleplerini nasıl yerine getirecek? Bizde iki üç partili koalisyonlar yürümezken altı partili koalisyon nasıl yürüyecek? Her karar birlikte alınacaksa cumhurbaşkanı nasıl iş yapacak? Soru işaretleri çok fazla. HOLLANDA Hollanda’nın tarım alanları Türkiye’nin 25’te biri genişliğinde. Ancak Hollanda geçen yıl 118 milyar dolarlık ihracat yapmış. Türkiye’nin tarım ürünü ihracatı ise 25 milyar dolar. Yani Hollanda’nın dörtte birinden daha az. Bu arada Türkiye’nin nüfusu 84 milyon. Hollanda’nın 17 milyon. Bu rakamları veren Hıncal Uluç sütununda sormuş: “Cumhuriyet tarım bakanları içinde, gidip ‘Hollanda Tarım Mucizesi’ni gezen, gören, inceleyen oldu mu?” Bir soru daha: Hollanda mucizesi bizim muhalefet partilerinin programlarında yer alıyor mu? Hiç gözümüze ilişmedi. SWIFT Yazar Jonathan Swift, 17. yüzyılın dertlerini anlatırken: “Ancak birbirimizden nefret edecek kadar dindarız, birbirimizi sevecek kadar değil” diyor. Din kitaplarıyla insanları dostluğa da düşmanlığa da yöneltebilirsiniz. Din adamlarının, çağlar boyunca kralların ve siyasetçilerin güdümünde oldukları için dini daha çok toplumu kamplara bölmek için kullandıkları bilinir. Farklı dinlerin yarattığı bölünme yetmemiş, aynı din içinde tarikatlar, cemaatler, mezhepler oluşturulmuştur. Bu konularda ya hassas olacaksınız ya bizim gibi kapıp koyvereceksiniz. Mesele hassas. Ne kadar mı? Mesela bazı Batı ülkelerinde din eğitimi almış kişilerin siyasete girmesine izin verilmemektedir. O kadar. AMBROSO Gençler ileriye bakarlar, çünkü arkalarında hiçbir şey yoktur; yaşlılar geriye bakarlar, çünkü önlerinde hiçbir şey yoktur. *** Bu dünyada herkes deli. Deliliğini analiz edebilene filozof deniyor. *** Tartışma sevenlerden uzak durun. Bir tanıdığın sen ona “Nasılsın?” dediğinde “Bilakis, asıl sen nasılsın?” diye cevap veriyorsa yoluna devam et. *** Dünyamız, insanlar birbirini itekleyip aşağı düşürmesin diye küre şeklinde yaratılmıştır. Ambroso Bierce",https://www.milliyet.com.tr/yazarlar/melih-asik/helaluhos-6699187
Melih Aşık,40 yılın kısa öyküsü,19 Şubat 2022,"Açık Pencere bugün 40. yaşını tamamlıyor. İlk köşe, Güneş gazetesinin yayına başladığı 1982 yılının 19 Şubat günü ilk baskıda yayımlanmıştı. Güneş’te adımız Arka Pencere idi.. Milliyet’e geçerken adımızı orada bıraktık Açık Pencere adını aldık. Güneş’teki 4 yıla, bu gazetede Açık Pencere adı altında 36 yıl ekledik. Milliyet’in de en kıdemli yazarı olduk. Babıali’de geniş çaplı transfer yapan ilk gazete Güneş olmuştu. Yaratıcısı ve ilk genel yayın müdürü Güneri Cıvaoğlu idi. Gönlü zengin dostumuz Cıvaoğlu, Ankara’daki muhabirlik günlerini unutmamış, gazetecilerin de iyi yaşamaya hakkının olduğunu düşünmüş, transfer ettiği gazetecilere iyi maaşlar verdiği gibi hayli cazip transfer ücretleri ödemişti. Bu bir devrimdi. Güneş sonraki aylarda bankaların kriziyle birlikte sıkıntıya girdiyse de ilk zamanlarda mutlu gazetecilerin gazetesi olmuştu. Zarafet her yana yansımıştı. Her masada beyaz bir vazo vardı, her sabah vazolara taze çiçek konuyordu. Kimse ücretinden şikâyetçi değildi. Gazetenin hazırlık günlerinde Güneri Bey benden Hasan Pulur gibi bir gazeteci aramamı istemişti. Hasan Ağabey’in Milliyet’teki “Olaylar ve İnsanlar”ına benzer bir sütun düşünülüyordu. O adamı bulamadık tabii. Bu arada kendimiz bir şey yapalım, dedik. Bu sütunun denemelerine başladık. O sıralarda aramıza karikatürist Ercan Akyol ile Fahrettin Fidan katıldı. Pek çok gazeteci arkadaşımız bize destek oldu. En büyük desteği ise haber, fıkra, bilgi göndererek sütuna katkıda bulunan okurlarımız verdiler. Daha önce TRT ve Günaydın’da geçen yıllarda edindiğimiz tecrübelerle kimi kurallar uyguladık. Yazılar kısa cümleli, kolay anlaşılır olacak, okuru sıkmayacak, ciddi konular da mizah ambalajına sarılıp tatlı hale getirilecekti. Okur bir yazıdan sıkılırsa onu bırakıp bir başka yazıya geçebilecekti. Mizah ambalajı, özellikle 12 Eylül darbesini izleyen dönemde generallerin sansürünü aşmakta işimize yaramıştı. Bütün güç odaklarına mesafeliydik. Tek muhatabımız okurlardı. Tek çabamız toplumu aydınlatmaktı. Haktan, hukuktan, ulusal çıkarlardan, laiklikten, Cumhuriyet’ten, demokrasiden, özgürlükten yana olmak. İnsan hakları ve toplumsal barışa saygı duymak. Şiarımız dün bunlardı, bugün de bunlar. Bir okurumuz bu köşenin adını Açık Üniversite koymuştu. Yıllar yılı pek çok ana baba çocuklarına her konuda bilgilenmeleri için bizim sütunu okumayı önerdi. O yıllarda bizim sütunu okuyan 20 yaşında üniversite öğrencileri bugün artık 60 yaşında birer dede, nine oldular! Kırk yıl geçti aradan... İlk yıldan beri her yıl sütunun bir kopyasını alır, yıl sonunda ciltletir, odamızda bir köşeye üste koyarız. O ciltler adam boyunu ulaştı. Yaklaşık 40 cildin içinde 40 yıl vardır. Bir gün Ercan’la ciltlerin karşısında oturup geçen günleri konuşurken sordum: - Bunlar için bunca yılı harcamaya değer miydi? İkimiz birden aynı karara vardık: - Değerdi. Bu 40 yılda çizgimizden sapmadık. Ama zaman zaman sürçülisan etmiş, bilmeden yanlışlar yapmışızdır. 40 yılın hatırına... Affola...",https://www.milliyet.com.tr/yazarlar/melih-asik/40-yilin-kisa-oykusu-6703859
Melih Aşık,KIRILMA NOKTASI,17 Şubat 2022,"Elektrik faturalarını görünce cereyan çarpmışa dönüyoruz. Akaryakıt zamları veya çarşı pazar pahalılığı da insanımızı bunaltıyor kuşkusuz. Peki, buralara neden geldik? Nasıl geldik? Eğer rotayı düzeltmek istiyorsak sorunların çıkış noktalarını gözden geçirmek zorundayız. Cumhuriyet tarihinde iki büyük kırılma noktası var. Biri, İkinci Dünya Savaşı sonrasında “Sovyetler Birliği bizden  toprak ve Boğazlar’da üs istedi” söylemiyle siyasetin ve ekonominin tamamen ABD ve Atlantik güçlerine bağlanması... İkincisi, 1980 sonrasında Turgut Özal’la birlikte liberal düzene yönelmemizdir. Birinci hikâye etkisini bugün bile sürdürüyor. Solun oyları yüzde 35’i aşamıyor. Siyasette oylar sağ partilere yığılıyor. Sağa alternatif çözümler gündemde kendilerine yer bulamıyor. İkinci kırılmaya gelince... 12 Eylül ve sonrasında liberal düzene dümen kırmamızla birlikte devlet kuruluşları tek tek özel ellere devredilmiş, rekabetin artmasıyla ekonominin canlanacağı öngörülmüştü. Ne var ki bu vaat ve öngörüler tutmamıştır. Günümüzde tartışılması gereken iki ana konu, “Sovyetler toprak ve üs istedi” hikâyesinin iç yüzüyle, IMF kaynaklı ekonomi programlarının neden tutmadığı olmalı. Ancak, muhalefet partileri dâhil, kimse olayın bu yanıyla ilgilenmiyor. Aynı sistemle devam! BEŞİNCİ AŞI Beşinci aşımı olmak için sabah Aile Sağlık Merkezi’ne gittim. Kısa bir form doldurdum. O sırada hemşire hanım hangi aşıyı yaptıracağımı sordu. - Türkovac, dedim... Hemşire hanım bir dakika oturun diyerek içeri gitti. Yanımda aşı sonrası dinlenmekte olan derli toplu bir hanım oturuyordu. Merakla sordu: - Beyefendi daha önce hangi aşıdan olmuştunuz? - İki Çin, iki Piontek oldum. - Biontek diyecektiniz herhalde. - Doğru Biontek, Piontek nereden çıktı? - Milli takımın Alman antrenörüydü bir zamanlar. - Ha doğru, hey Allah. - Şimdi neden Türkovac istiyorsunuz? - Çeşit olsun diye... Hem milli aşı, hem de futbol maçlarında futbolcuların formalarında görüyorum, hoşuma gidiyor. Denemek istiyorum. Hanımefendi güldü: - Siz böyle denemeleri seviyorsunuz anlaşılan. - Severim... Rus malı Sputnik geldi diye seviniyordum ama hâlâ çıkmadı. Yarın Astra Zeneca gelsin onu da olurum. Hanımefendi garip garip baktı, sonra kalkıp gitti. Bu arada içeri giden hemşire hanım döndü: - Efendim bizde Türkovac yokmuş, dedi, onu hastanelerde yapıyorlarmış. - Sizde ne var? - Sinovac var, Biontek var, hangisini istersiniz? - Karışık olmuyor mu? Hemşire birden sinirlendi. Ben de uzatmadım: - Piontek yapın, dedim. NOT: Yukarıdaki satırlar baştan sona şakadır. İki doğru var. Bir: Türkovac aile hekimliklerinde yapılmıyormuş. İki: Beşinci aşımı Biontek olarak yaptırdım. KAYIN Genç ve başarılı bir gazeteci arkadaşla karşılaştım yolda. Durup konuştuk: - Kutlarım, çok başarılı haberler yapıyorsun. - Sağ olun ama herkes aynı fikirde değil. - Kim mesela? Gazetedeki arkadaşların mı? - Yoo, genel yayın müdürümüz dâhil hepsi beni övüyor. - Kim başarılı bulmuyor? - Kayınvalidem. - Belki yakında o da kabul eder başarını. - İmkân yok. Yazılarımı okumuyor ki. Sadece birkaç ayda bir maaşımı soruyor. SÖZ Okullar size okumayı öğretir ama neyi okumanız gerektiğini ancak kendi çabanızla öğrenebilirsiniz. İBADET Diyanet İşleri Başkanı Ali Erbaş, “İnsanın hayatında ibadet yoksa o insanın hayatının Allah indinde bir değeri yok” demiş. Şu soruya da cevap bekleriz: “İbadet var ama doğruluk, dürüstlük, adalet yoksa ne olacak?” ALTILAR Altı muhalefet partisinin toplantısından sonra yayımlanan bildiride hedefler arasında “herkesin inandığı gibi yaşayabildiği demokratik bir Türkiye” sayıldığı halde “laiklik” konusunda tek bir sözcük geçmemesi garip karşılanmış. Daha önce yazdık. DEVA programında Atatürk ve Cumhuriyet sözcüklerine bir kez olsun yer verilmiyor. Laiklik sözü bir kez geçiyor. Saadet Partisi programında da laiklik ve Atatürk’ten hiç söz edilmiyor. CHP lideri Kılıçdaroğlu’nun 2010 yılında “Laiklik tehlikede değildir” dediği ve sonradan laiklik ve laik eğitim konularında hep sessiz kaldığı biliniyor. Anayasa’nın ilk dört maddesinden de söz yok ortak bildiride.",https://www.milliyet.com.tr/yazarlar/melih-asik/kirilma-noktasi-6702438
Melih Aşık,İRANLI KADINLAR,08 Şubat 2022,"Geçen yıl mart ayında Türkiye’nin, İstanbul Sözleşmesi’nden çekilmesi kararına karşı Denizli Çınar Meydanı’nda basın açıklaması yapılıyor. Etkinliğe İranlı mülteciler Esmaeil Fattahi, Leili Faraji,  Zeinab Sahafi de katılıyor. İranlı mülteciler, 5 Nisan’da gözaltına alınıp, sınır dışı kararıyla Aydın Geri Gönderme Merkezi’ne yollanıyor. Orada bir ay tutulup farklı kentlere sürgün yerine gönderiliyorlar. Bu arada Denizli İdare Mahkemesi’ne yaptıkları itiraz oy birliğiyle reddediliyor. Karar 2 Şubat 2022’de tebliğ ediliyor. CHP millletvekili Candan Yüceer konuyu sahipleniyor, yayımladığı mesajda mülteciler İran’a iade edildiği takdirde yaşamlarının tehlikeye gireceğini bildiriyor. İranlı kadınların İranlı mollalara teslim edilmesi... Kanunlara uygun olsa bile vicdanlara sığar mı? OTOBÜS Emniyet Genel Müdürlüğü’nce  2017 yılında başlatılan uygulamayla ölümlü veya yaralanmalı trafik kazalarına  karışan şehirler arası yolcu taşımacılığı yapan otobüs firmalarının isimleri ve kaza yeri ve kaza kusurları her ay düzenli olarak açıklanıyordu. Ancak bu yararlı uygulama bilinmeyen bir nedenle durduruldu. Fahri Trafik Müfettişleri (FTM) Derneği Basın Sözcüsü Halis Kahraman bu uygulamanın tekrar başlatılması için çağrı yaptı. Emniyet Genel Müdürlüğü ise yaptığı karşı açıklamada şöyle dedi: “Otobüs ve benzeri taşıtların karışmış olduğu ölümlü trafik kazası sonuçlarının, kamuoyuna görüntülü ve yazılı olarak, kusur oranlarından söz edilmeksizin altı ayda bir ilan edilmesi öngörülmüştür.” Fahri trafik müfettişleri, bu uygulamanın etkili  olabilmesi için firma adları ve kusur oranları belirtilerek ayda bir yapılmasını talep ediyor. Uygulama ancak bu şekilde caydırıcı olabilir. SÜRPRİZ CHP’nin resmi internet sitesi chp.org.tr’nin perişan durumundan söz etmiştik. Dün internet sitesine yeni bir şekil ve düzen verildiğini gördük. Genel Başkan’ın çeşitli yerlerde yaptığı konuşmalar ve verdiği vaatler ayrı başlıklar halinde kaydedilmiş. Vaatleri ve mesajları derli toplu bir halde bulabiliyorsunuz. Sayfanın albenisi artırılmış. Ancak yine de eksikler var Örneğin ekonomi politikaları, sosyal politikalar, eğitim politikaları gibi başlıkların içi hâlâ boş. Tabii program eksiği de sürüyor. İttifakın diğer beş partisinin internet sitelerine girdik. Her birinin programı ayrıntılı biçimde işlenmiş. CHP’nin sitesinde ise çoktan rafa kaldırılmış olan 2008 yılı programı duruyor. İttifak ortaklarından birinin ilk 90 gün, ilk 360 gün programlarını da yapıp sitesine koyduğunu belirtelim. BUZLAR Okurumuz Suat Ilgaz, karlı kış günleri için sağlığımız açısından basit ama önemli bir uyarıda bulunuyor: Karlı, buzlu yollarda yürüyen pek çok insan, soğuktan korunmak ve ısınmak için ellerini ceplerine sokuyorlar. Bu çok tehlikelidir. Eller cepte yürümek insanın dengesini zayıflatır. Ani bir kayma durumunda, kolların aniden hareket ederek dengeyi sağlaması, ayakta kalma ihtimalini artırır. Aniden kayıp düşme durumunda eller, kollar ve dirsekler yardımıyla darbenin şiddetini azaltmak ve böylelikle kalçada, kafada veya vücudun diğer bölgelerinde olabilecek tehlikeli çarpmaları azaltmak mümkündür. Suat Bey ilgili bakanlıkların bu konuyu grafiklerle televizyon kanallarında kamu spotu olarak yayımlaması ve halkı uyarmasının faydalı olacağını kaydediyor. ELMAS Galatasaray Başkanı Burak Elmas diyor ki: Her yerde çok güçlü  bir şekilde masadayız. Tam siyasetçi olacak adam. Söylediği laflar büyük ama işe yaramıyor. BASKET Avrupa ülkeleri arasında yeni vaka açısından altıncı, ölüm sıralamasında dördüncü durumdayız. Vefat sayısı giderek yükseliyor. Buna rağmen statlar ve spor salonları lebalep dolu. Yetmiyor. Önceki gün basketbol maçı olan Galatasaray takımı Federasyon’a, altı sporcusu dışında, kalanların Kovid olduğunu bildiriyor, maçın ertelenmesini istiyor. Federasyon kabul etmiyor. G. Saray takımı maça altı hasta adamla çıkacağını bildiriyor. Federasyon yine ertelemiyor. Bu kadarı da olmaz diyeceğiz ama... Oluyor.",https://www.milliyet.com.tr/yazarlar/melih-asik/iranli-kadinlar-6696301
Melih Aşık,ŞÜKRAN VE MİNNET,22 Şubat 2022,"Açık Pencere’nin 40’ıncı yılı nedeniyle bizi kutlayan, geçmiş günleri paylaşan, güzel yılları tekrar yaşatan değerli dostlara minnet ve teşekkürlerimi bildiriyorum. Her birine teker teker yanıt veremediğim için üzgünüm. Telefon açarak kutlama nezaketini gösterenlerden biri de Hürriyet’ten Doğan Hızlan idi. Sohbet arasında yazarlık yaşını sorduğumda: - Benim ilk yazım 1954 yılında yayımlandı, dedi. Demek ki yazarlıkta 68. yılını sürdürüyordu. Bazı okurlar benim yazarlık yaşımı merak etmiş.. Bendeniz de ilk köşe yazımı 1972 yılında Yenigün gazetesinde yazmıştım. Demek ki yazarlık yaşım da 50’yi bulmuş. Gençlere bu rakamlar büyük, yıllar uzun gibi gelebilir. Ancak ileriden geriye bakınca yıllar dakikalar gibi görünüyor. Geçmiş zaman geçti, gelecek zaman henüz gelmedi. Şimdinin tadını çıkarın. Tabii ne yakın, ne uzak çevrenizi ihmal etmeden. CADDE Ankara Bahçelievler’deki ünlü 6. Cadde’nin adı geçen dönemdeki Ankara Büyükşehir Belediye Meclisi tarafından gereksiz yere değiştirilmiş, 54. Cadde yapılmıştı. Caddenin adı Büyükşehir Meclisi tarafından yine değiştirildi, caddeye kısa süre önce vefat eden Oğuzhan Asiltürk’ün adı verildi. Bahçelievler Derneği bir açıklama yaparak kimseye sormadan ve haber vermeden yapılan bu değişikliğin her şeyden önce kentin ve ilçenin hafızasına saygısızlık olduğunu bildirdi. Çünkü adı Cumhuriyet yıllarından beri 6. Cadde idi. Milli Selamet Partisi eski Ankara Milletvekili olan Oğuzhan Asiltürk’ün bu caddede hiçbir zaman ikamet etmediği de kaydedildi. Oğuzhan Bey, son dönemde Cumhur İttifakı lehinde kulis yapmıştı. İlginç olan... Yapılan oylamada Millet İttifakı’nı oluşturan CHP’li ve İyi Partili üyelerin de isim değişikliği lehinde oy kullanmalarıydı. TİYATRO Kadıköy’de küçük bir salonda oyun sergileyen Moda Sahnesi’ne geçen defa 7 bin, bu defa 20 bin lira elektrik faturası gelmiş. Tiyatro Yönetmeni Kemal Aydoğan bir seyircinin 300 liraya mal olduğunu, bilet fiyatının ise 30 lirayı geçmediğini anımsatıyor, elektrik zammının geri alınıp KDV’nin kaldırılmasını istiyor. Günün birinde tiyatro, edebiyat, sanat, bilim olmazsa o ülkede uygarlığın gelişmeyeceğini iktidarlar anlayacak, o zaman tiyatrolara elektriği belki de camilere olduğu gibi bedava verecekler. Ama ne zaman, işte onu bilmiyoruz. TİMUR Müjdat Gezen “Kendine Yalan Söyleme” adlı kitabında bir Nasrettin Hoca fıkrası anlatıyor. Timur bir gün adamın birini huzuruna çağırtmış ve azarlayarak sormuş: - Bana bak, sen ne hakla bana hakaret ediyorsun? Adam şaşkın: - Aman efendim, ben size hakaret falan etmedim. Timur: - Bir de yalan söylüyorsun, rüyamda gördüm, bana hakaret ettin. Adam ne dese Timur’un öfkesini giderememiş. Sonunda: - Götürün bu adamı halledin, demiş Timur. Ahali dehşete kapılmış. Derhal bu tür meseleleri çözmekle ünlü Nasrettin Hoca’yı bulmuşlar. Ama Hoca: - Benden bir şey beklemeyin, ben bir şey yapamam, demiş. - Neden? - Ben bu adamın rüyasına girmemeyi başaramam ki...",https://www.milliyet.com.tr/yazarlar/melih-asik/sukran-ve-minnet-6705565
Melih Aşık,SİBER SAVAŞ,10 Şubat 2022,"Günümüzde elektrik sistemleri siber saldırı sonucu çökertilebilir. Bu ihtimale karşı hazırlığımız var mı? Ukrayna’da 2015 yılında Frankivsk bölgesinde 700 bin kişi siber saldırı yüzünden uzun süre elektriksiz kalmıştı. Geçen ay Ukrayna’da Dışişleri Bakanlığı ve büyükelçilikler dâhil 10 hedef siber saldırılarla çalışamaz hale getirildi. Saldırının sorumlusu olarak Rus istihbaratı gösterildi. Avrupa Birliği Bakanlar Komitesi Ukrayna’nın siber saldırılara karşı koyabilmesi için gerekli yardımların yapılacağını açıkladı. Günümüzde devletler siber savaşa karşı da ciddi hazırlıklar yapıyor. Ünlü New York Times gazetesi yakın geçmişte “Rusya’nın ABD ile gelecekte bir çatışma halinde Amerikan enerji santrallerini, petrol boru hatlarını ve su kaynaklarını sabote edebileceği ihtimalinden hareketle aynı yönde karşılık vermek üzere tedbirler aldığını” yazmıştı. ABD’nin halen “dijital askeri savunma” amaçlı bir “Siber Komutanlığı” bulunuyor. Yakın gelecekte savaşların hiç askeri operasyona başvurmadan sadece siber saldırılarla kazanılabileceğini de bilemeyiz belirtmeye gerek var mı? Bu konuda Türkiye’nin ne hazırlığı vardır? Bilmiyoruz ama hazırlık gerektiği çok açık. ELEKTRİK Geçen ay bir marketten satın aldığım 350 gram eski Trakya kaşarının fiyatı 29 TL idi. Dün aynı ağırlıkta aynı ürüne 43 lira ödedim. Süt ve sütlü ürünler bir ayda yüzde 50 ve üzerinde zam gördü. Sebzelerin üzerine ise artık 500 gram fiyatları yazılıyor. Biber 10 lira, patlıcan 15 lira. Kilo fiyatını bulmak için ikiyle çarpacaksınız. Diyeceğimiz o ki yalnızca elektrik değil. Birçok üründe okkalı fiyat artışları var. Elektrik zammına gelince. Burada anlaşılamayan şu... Elektriğe çok çok yüzde 100-150 oranında zam geldi. Buna rağmen milyon liralık faturalardan yüzde 300, yüzde 500’lük zamlardan söz ediliyor. Bunlar bilgisayar hatası mı? Yoksa birikmiş borçlar var da bunlar mı tahsil ediliyor? Gelin de merak etmeyin: Dağıtım şirketleri bu astronomik faturaların sebebini neden açıklamıyor? CAMİ Atatürk İstanbul’da dolaşırken, muhtemelen Eminönü dolaylarından geçerken, Süleymaniye Camisi ile Eminönü arasındaki uydurma kondurma yapıların yıkılmasını, caminin dört bir yandan görünmesini istemiş. Biz hâlâ caminin önünün açılmasını beklerken ne görelim... Caminin deniz tarafına duvar gibi bir bina inşa edilmiyor mu? İstanbul Boğazı’na Tepebaşı’ndan bakınca başka güzeldir, Nakkaştepe’den bakınca başka güzel, Eyüp’ten bakınca başka güzel, Emirgan sırtlarından başka güzel... Süleymaniye Camisi’nin avlusundan bakınca da farklı bir güzellik görürsünüz. Önüne duvar gibi bina dikmek tarih ve kent cinayetidir. Bina nasıl olmuş da o kadar yükselmiş? Nasıl gözden kaçmış? Bilmiyoruz. İBB mühürlediğini açıkladı. İyi güzel ama yetmez. Boğaz’ı perdeleyen katların yıkılması şart. İstanbullular konunun takipçisi olmalı. HEDEPE HDP Eş Genel Başkanları Pervin Buldan ve Mithat Sancar başkanlığında 29 Ocak Cumartesi günü gerçekleştirilen Parti Meclisi toplantısı sonuç bildirgesinde şu sözler dikkati çekiyor: “İnkârı, siyasetsizliği ve baskıyı esas alan 90 yıllık cumhuriyet politikaları farklı isimler altında sürdürülmektedir.” Muhteremlerin derdi anlaşılıyor ki şu veya bu dönemle ilgili değil. Cumhuriyet’in tümüyle. Bir Cumhuriyetçi de pekâlâ şunu söyleyebilir: “Şeyh Sait’in Cumhuriyet düşmanlığı 90 yıldır çeşitli adlar altında sürdürülmektedir.” NOT: Cumhuriyet’in 90 değil 100 yaşına basmakta olduğunu anımsatalım. BAKLİYAT Birleşmiş Milletler Gıda ve Tarım Örgütü (FAO) “10 Şubat” gününü “Uluslararası Bakliyat Yılı” ilan etmiş. Reis Gıda firması yöneticisi Işılay Reis Yorgun bize bakliyatla ilgili bilgiler iletiyor. Nedir bakliyat? Nohut, fasulye, mercimek, bakla, bezelye, börülce, barbunya,  soya fasulyesi, mısır gibi kurutulmuş sebzelerdir. Önemi ise hem vücut hem toprak ve çevre için daha besleyici ve faydalı olması. Bakliyat uzun süre korunabildiği gibi, yetişirken toprağı da besliyor, verimliliği artırıyor. Üstelik çok az su istiyor. Şu bilgi de Reis’ten: Örneğin, bir kilo mercimek üretmek için 50 litre, bir kilo buğday için 750 litre, bir kilo sebze için 322 litre suya ihtiyaç duyarken, bir kilo sığır eti için ise 13 bin litre su harcanıyor. SÖZ Muhalefet cephesindeki partilerin programlarını gözden geçiriyoruz... Ali Babacan’ın DEVA Partisi’nin programında Atatürk ve Cumhuriyet sözcüklerinin bir kez olsun geçmemesi dikkatimizi çekiyor. Laiklik sözcüğü tek bir yerde geçiyor. Saadet Partisi programında ise Atatürk yine yok. Laiklik sözü de hiç geçmiyor. CHP’nin programı yok. Diğer üç partinin programlarında ise Atatürk, laiklik ve Cumhuriyet sözcükleri sıkça geçiyor.",https://www.milliyet.com.tr/yazarlar/melih-asik/siber-savas-6697762
Melih Aşık,ÖFKENİN KAYNAĞI,24 Şubat 2022,"İyi Parti’nin dünkü grup toplantısına Meral Akşener’in konuşmasının şu bölümü damga vurdu: “Gözlerinizi kapatın ve düşünün, şu salonda hepimiz olmasaydık, 81 ilde il ilçe teşkilatlarımız bulunmasaydı, Meclis’te grubumuz olmasaydı, bu partiyi kurmasaydık, yandaş ya da muhalif televizyon kanallarında bugün 2023’e dair ne konuşulacaktı? Herkes her şeyi tanzim ediyor, bu tanzimci arkadaşlar ne konuşacaktı İyi Parti olmasaydı? Bugün 31 Mart başarısı konuşuluyor, İyi Parti olmasaydı İstanbul, Ankara, Adana, Antalya ne olacaktı? Yani ne demek istiyorum, bir şey değişti, her şey değişti.” Çoğunlukla CHP’yi hedef alan bu sözler neyin tepkisiydi? Bir kaynağımız şu yorumu yaptı: - Meral Hanım yüzde 1-2 oya sahip dört küçük partinin eşit düzeyde işin içine sokulmasından rahatsız. Kemal Bey’in, beş lider aday gösterirse cumhurbaşkanlığına aday olurum diye emrivaki yapması, ardından Saadet Partisi’nin anketleri göstererek Kemal Bey’e burun kıvırması rahatsız edici gelişmeler. Bu arada, 28 Şubat imza töreninde Meral Hanım’ın oturma düzeninde 5. sıraya konulması, DP’nin bile gerisinde yer almasının canını sıktığı da söylentiler arasında. Peki, ne mi olmalıydı? Kaynağımızın görüşü: - CHP cumhurbaşkanlığı yolunda tek başına veya İyi Parti ile birlikte yürümeliydi. İki partinin oyu yüzde 40’ı buluyor. O takdirde diğer dört parti zaten Meclis’e girebilmek için CHP’ye ricacı olacaktı. Şimdi CHP onlara ricacı olmuş duruma düştü. NATO’YA BAĞLILIK CHP lideri Kemal Kılıçdaroğlu, verdiği bir demeçte, “Biz NATO’yu sadece bir savunma aracı, kurumu olarak da görmüyoruz. NATO artık bugün 21. yüzyılda aynı zamanda demokrasinin de bir güvencesi” demiş. Son yıllarda NATO’ya yönelik bu kadar büyük övgüye pek rastlanmadı. Afganistan’ı 20 yıl uğraştıktan sonra aldığı gibi karmakarışık bırakıp geri çekilen de NATO değil miydi? Ukrayna sorununda dağılıveren yine NATO değil mi? Bu arada Rusya’nın Ukrayna atağı karşısında en çevik hamleyi de CHP yaptı, partinin Dışişleri Komisyonu Sözcüsü Ünal Çeviköz, Rusya’yı ağır bir bildiriyle “kınadı.” NATO ülkelerinin birkaçı hariç hemen tümü ise susarak, görüş açıklamayı NATO Genel Sekreteri’ne bıraktılar. Rusya-Amerika çatışmasında bu kadar açık ve kesin ifadelerle öne çıkmak, Türkiye gibi Rusya ile yoğun ilişkileri olan bir ülke açısından akılcı olabilir mi? STRATEJİ Her konuda hemen kutuplaşmakta üzerimize yok. Şimdi de bir anda NATO’cu-Putinci kutuplaşması başladı. Pek az kimse bilgilenme ve kendi aklını kullanma zahmetine giriyor. Pek az kimse dünya sorunlarına yaşadığımız ülkenin çıkarları açısından bakarak değerlendiriyor. Siyasetçilere bakarsanız... Çoğunluğu dış sorunlara iç politik kazanç açısından bakıyor. Çoğunluğu günübirlik kararlar alıyor. E. General Nejat Eslen o yüzden bir “Jeopolitik Araştırma Merkezi” kurulmasını öneriyor: - Siyaset üstü olacak bu merkez ülkenin çıkarlarını ön planda tutarak geleceğe yönelik araştırmalar yapabilir, siyasete ve kamuoyuna ışık tutabilir, diyor. Böylece tarih boyunca hep kaybedecek atlara oynayan Türkiye gelecekte daha doğru yönlere dümen kırabilir. Böylece Rusya’nın, Çin’in, ABD’nin, NATO’nun, AB’nin gelecekteki güçlerini daha iyi değerlendirip ona göre konum alabiliriz. ZİL Borcunu ödediği için elektrik sayacı yeniden açılması gereken vatandaşımızın evine ekip gitmiş. Sonrasını şöyle anlatıyor ekibin başı: “Önceden anlaştığımız saatte adamın evine gittik. Kapıyı açan olmayınca şirkete döndük. Adam iki saat sonra arayıp ne zaman geleceğimizi sordu. - Geldik, zile bastık, yoktunuz, deyince adam: - Sizi memur yapanın diye söze başladıktan sonra, şöyle devam etti, zilin elektrikle çalıştığını bilmiyor musunuz be adam!” HALEP Mersin Üniversitesi İslami İlimler Fakültesi Dekanı Prof. Erdal Baykan’ın geçen gün sosyal medyadaki bir paylaşımı haber bolluğu nedeniyle gazetelerimizin kenarına köşesine sıkıştı. Prof. Baykan, Mersin’de Suriyeli öğrenciler için düzenlenen hafızlık icazet törenine katıldığını bildirdikten sonra şöyle devam etmişti paylaşımında: “... Halep de Şam da yurdumuzdur. Mersin Halep’in nahiyesidir. Suriyeli öğrenciler burada misafir değil ev sahibidirler. Gün ola harman ola, her şey aslına döner.” Halep ve Şam ne zaman yurdumuz oldu? Mersin nasıl oluyor da Halep’in nahiyesi oluyor? Suriyeli öğrenciler burada misafir değil, ev sahibiymişler! Yoksa Erdal Baykan kaşla göz arasında Mersin’i Suriye’ye mi bağlıyor? Bu karışık zihinli kişinin dekan olması ayrı bir handikap. YÖK’ün bir soruşturma başlatmamış olması da öyle.",https://www.milliyet.com.tr/yazarlar/melih-asik/ofkenin-kaynagi-6706964
Melih Aşık,İŞİMİZ ZOR,27 Ocak 2022,"Eloğlu 200 gram ağırlığında cihaz yapmış. Her daim elimizde. Hem radyo, hem televizyon, hem takvim, hem saat, hem telefon, hem müzik kutusu, hem pusula, hem fotoğraf aleti, hem film makinesi, hem navigasyon cihazı, hem daktilo makinesi, hem meteoroloji istasyonu... Hangi gün, saat kaçta yağmur, kaçta kar yağacak, sıcaklık kaç derece olacak, rüzgârlar ne yönden esecek, ülke ülke, şehir şehir, ilçe ilçe bildiriyor. Sokağa çıktın diyelim, adımlarını sayıyor. Geçen hafta şu kadar adım attın, bu hafta bu kadar, daha fazla yürümelisin, falan diyor. Borsayı dövizi, altını, gümüşü dakika dakika sana bildiriyor. Kulağın ağır işitiyorsa uyarıyor. Dolar bir haftada yüzde kaç arttı, bir ayda ne kadar, bir yılda ne kadar, anında sana gösteriyor. Sen çağı ve teknolojiyi ıskalamışsın. Aleti kullanmasını bile beceremiyorsun. Sadece, bunları icat eden gâvuru cennete alırlar mı almazlar mı, onu tartışıyorsun. Senin işin zor baba... İşimiz zor yani... ÇOCUKLAR VE SİNEMA Sinema ve televizyon en etkili eğitim ve kültür aracıdır. Çünkü izleyene hem ses, hem yazı, hem görüntüyle hitap eder. Kitlelerin verilen bilgiyi fazla düşünmeden algılamasını sağlar. Doğru bilgi verirseniz faydalıdır. Yanlışları aktarırsanız en zararlı iletişim aracı olur. Sözü ücretli dijital platformlara getireceğiz. Ücretli dijital platformlarda çeşitli kanallar yanında birkaç tane de film kanalı var. Bu kanallarda her gece sürekli kavga, savaş, cinayet, katliam filmleri izliyoruz. Kan gövdeyi götürüyor. İnsanlar birbirini kıyasıya dövüyor. Kaçakçılar, eroinciler, kokainciler, dolandırıcılar, kumarbazlar, sapıklar... Ne ararsanız tekmili birden bu filmlerde mevcut. Kalite, sanat, teknik aramayın. Amerikan sinemasının kıyıda köşede kalmış, sinemalarda tutunamamış ne kadar filmi varsa satın alıp Türk seyircisine dayıyorlar. Bendeniz merak ederim. Bu mecrada gösterilecek filmleri kimler beğenir, kimler seçer? Bu seçicilerin eğitim düzeyi nedir? Eskiden kanallardan birinde ödüllü festival filmleri gösterilirdi. Onu da kaldırdılar. Evet, bu kanallar paralıdır. Ancak maç yayınları nedeniyle evlerine alanlar çoluk çocuğa da en niteliksiz film ve dizileri izletiyorlar. Bir toplum çoluğunu çocuğunu böylesine sorumsuzluğa teslim eder mi? TULUMBA Bir dostumuz “Sende de oluyor mu?” diye derdini anlattı. İnternette bir adrese ilerlerken gözüne ilginç bir başlık takıldığında oraya tıklıyor, onu okurken esas neyi aradığını unutuyormuş. Hepimizde olabilir. Buna psikolojide “Tulumbacı sendromu” deniyor. İsim babası Prof. Üstün Dökmen. Bu sendrom: “İnsanların ana hedefe giderken aniden hedefle ilgisi olmayan başka bir hedefe yönelmesi” şeklinde tanımlanıyor. Yani ana hedeften sapma. Tulumbacılarla ilgisine gelince... Eski zamanlarda yangın söndürmeye koşan tulumbacılar türbelerin önünden geçerken durur, Fatiha okurlar, sonra yola devam ederlermiş. İstanbul’un her yanı türbe olduğundan onlar yangın yerine yetişene kadar mahalle yanar, biter, kül olurmuş. Tulumbacılar yangın dönüşü “Gidişte Fatiha okuduk bir daha okumaya gerek yok” diyerek türbelerin önünden durmadan geçerlermiş. Yapmaları gereken tabii bunun tersiymiş.... TRENLER Geçenlerde Trakya tarafına gitmemiz gerekti. Gidişimiz Boğaz Köprüsü’nden itibaren yaklaşık bir saat sürdü. Günlerden cumartesiydi. Dönüşümüz öğle sonrasına kaldı. Yola çıktık. Çatalca’dan  Sirkeci’ye iki saatte ancak gelebildik. Trafik öylesine yoğundu. Bu arada geçmişte banliyö seferlerinin yapıldığı tren yolu boş duruyordu. Çünkü artık banliyö seferi yapılmıyordu. Çatalca istasyonunda memurlarla konuştuk: - Buradan günde iki sefer Edirne-Halkalı treni geçiyor ama tabii ihtiyacı karşılamıyor, dediler. Banliyö treni işlese karayolunun yükünü bir ölçüde üzerine alabilirdi. Trafik sürekli otoyollara yönlendiriliyor. Nitekim otoyolda giderken bizim şoför bir ara navigasyon cihazını kapattı. Nedenini sorduk: - Navigasyonun bizi sürekli paralı yola sokmaya çalışıyor, böylece yolumuzu uzatıyor, demesin mi? GAZLAMA Kış ortasında bir gaz sorunu başladı. İran gazı 10 günlüğüne kesti. BOTAŞ yurt içinde iki - üç günlük kısıtlama ilan etti. Enerji Bakanı Fatih Dönmez, İran’ın arıza bildirdiğini açıkladı. İran’ın açıklaması bize hiç inandırıcı gelmiyor. Nakil hatlarında elbet arıza olabilir. Ancak bu arızanın tam 10 günde giderileceğini nereden biliyorlar? Arıza dediğiniz üç - beş günde de giderilir, 15 güne de sarkabilir. Kesin gün belirtildiğine göre sebep arıza değil, başka bir şey. Açıklandığına göre, sebep para da değilmiş. İran gazı keserek Türkiye’ye bizim bilmediğimiz bir konuda uyarı veriyor olmasın. Bir dış politika uyarısı veya pazarlığı olabilir mi? Sonuçta sanayimizin milyarlarca liralık zararı var. Sebep arıza ise İran’ın bu zararı karşılaması gerekir. Ama öyle bir tazminattan da hiç söz edilmiyor. SÖZ Haksızlığa uğrayanın yanında durmak kişiyi savunmak değildir. Haksızlığa karşı direnmektir. İnsanlık görevidir.",https://www.milliyet.com.tr/yazarlar/melih-asik/isimiz-zor-6688912
Melih Aşık,YOLU GÖSTERMİŞTİ,05 Şubat 2022,"Ülkemizin yetiştirdiği çok değerli bilim adamlarından Niyazi Berkes (1908 - 1988) ‘Atatürk ve Devrimler’ adlı kitabında der ki: Geri kalmış ülkelerin geri kalışının sorumlusu yalnızca ileri ülkeler olamaz. Atatürk’e göre bağımsızlık için emperyalizme karşı savaş yeterli değildir, o savaşı kazanmak da tek amaç değildir. Gerçek anlamda kurtuluş, ulusların kendi istekleri ile kendi güçleri ile yenilenme yollarını bulmalarıyla mümkündür. Bu ülkeler ileri ülkelerle aralarındaki boşluğu, yalnız kendi güçleri ile bulacakları yollardan giderek kapatacaklardır. Bir kurtuluş savaşı kazanıldıktan sonra zamanı geçmiş geleneklere dönerek, onlara bağlanarak, kendilerini ileri ulusların sömürüsüne bağlamakla geri kalmışlıktan çıkma çabasına dönen ülkeler bunun sorumluluğunu taşıyacaklardır. Zamanı geçmiş alışkanlıklara varlıklarını dayandıran, yenilenme duygularından yoksun uluslar, yabancı güçlerin bağımlılığı altına düşeceklerdir. İleri ulusların bağımlılığı altına girenler bundan kolay kurtulamayacaktır. *** 1945 yılında Sovyetler’e yaptığımız ittifak teklifine karşı taraf Doğu’da sınır düzeltmesi ve Boğazlarda üs şartı koşunca bunu fırsat bildik, onlarla konuşup anlaşmak veya dik durmak yerine kendimizi Amerika’nın kollarına attık. Tüm iç ve dış politikayı ABD’nin himayesine teslim ettik. Ata’yı dinlemedik. Buralara geldik. KAYIT Bir süre önce CHP’nin resmi internet sitesi ‘chp.org.tr’de parti politikalarına ilişkin bölümlerin boş durduğunu yazmıştık. Bir değişiklik olup olmadığını anlamak için sitede “ekonomik politikalar” yazılı bölüme girmek istedik. Bu defa ilgili bölümün hiç açılmadığını, hata verdiğini gördük. Konuyu bir tweet mesajıyla genel merkeze bildirdik. Partinin ekonomik politikalarına ilişkin kaynak istedik. Değişen bir şey olmadı. Yanıt alamadık. Sözü geçen internet sitesinde ekonomi politikalarıyla birlikte, işçi politikaları, eğitim politikaları, sosyal politikalar gibi başlıklar da açılmıyor. Özetle partinin programını ve politikalarını merak eden bir vatandaşın başvuracağı kaynak yok. CHP iktidar olursa hangi sorunu nasıl çözecek? Hangi yönde çözümler üretecek? Vatandaşın bunu anlaması için yazılı kaynak gerekir. Ama o yok ortada… BATIMIZ Türkiye’nin 300 yıldır sürüp giden Batılılaşma serüveni içinde türlü kaygılar yaşanmış, sık sık: ‘Batı’nın ilim ve fennini alalım ama kültürünü ve ahlakını almayalım’ görüşü önemli taraftar toplamıştır. O yüzden Batı’nın kültürüne, sanatına  ve ahlakına karşı toplumun belli kesimlerinde duvarlar örülmüştür. Batı’dan araç, gereç, fabrika satın alıyoruz. Ancak onların arkasında ilim yani bilim var. Bilim dediğimiz resim, heykel, müzik gibi sanatlarla besleniyor. Bilimin de üzerinde felsefe ve özgürlük anlayışı yatıyor. Bunların hepsi bütün. Yarısını satın almak bir şey ifade etmiyor. Bilimde gelişemiyorsunuz. Sanatınız taklitçiliğin ötesine geçemiyor. Bu nedenlerle Batı’nın ilim ve fennini de alamadık. Peki, ahlakını almayarak kendimizi daha ahlaklı bir yere oturtabildik mi!? Kültüre gelince... Hâlâ heykel kıran bir ülke olmanın üzüntüsü içinde yaşamaktayız. EKÜMEN ABD’nin yeni büyükelçisi Jeff Flake’in İstanbul’da Ortodoks Patriği Bartholomeos’u ziyaret etmesi ABD’nin İstanbul Konsolosluğu tarafından şöyle duyuruludu: “Büyükelçi Flake ve eşi Cheryl Flake, Ekümenik Patrik I. Bartholomeos ile bir araya gelerek Aya Yorgi Kilisesi’ni ziyaret ettiler.” Lozan’a göre, bir Türk kurumu olan Fener Patrikhanesi’nin “Ekümenik” denilerek 300 milyonluk Ortodoks dünyasının lideri olarak adlandırılması Türkiye’yi hep rahatsız ediyordu. Artık kimseden itiraz gelmiyor. SAMSUN Atatürk’ün 19 Mayıs 1919’da Milli Mücadele’yi başlatmak için ilk adımı attığı Samsun’daki anıtı saldırıya uğradı. İlkadım ilçesinde, Atatürk’ün şahlanmış at üzerinde betimlendiği anıta iki saldırgan halat bağlayıp bir araçla çekiyor. Halatın kopması sonucu heykel yıkılmaktan kurtuluyor. Saldırganlar kaçarken yakalanıyor. Samsun’un duyarlı insanları heykelin önünde bütün gece nöbet tutuyor. Öte yanda, Uzunköprü’de adalet anıtı ateşe verilmiş, büyük ölçüde tahrip edilmiş. Bu soysuzlar kimler tarafından eğitiliyor, bu barbarlığı ne adına yapıyorlarsa... Acaba ülkenin Kültür Bakanlığı ve Diyanet İşleri Başkanlığı bu vandalizmi kınayan, din adına yapılıyorsa bunun da yanlış olduğunu anlatan çağrılar yapmayı düşünmezler mi? Ara sıra hâlâ Türkiye’nin Avrupa ülkesi olduğu dile getiriliyor. Bir Avrupa ülkesinde bu rezaletler olası mı?",https://www.milliyet.com.tr/yazarlar/melih-asik/yolu-gostermisti-6694648
Melih Aşık,HOLOKOST,29 Ocak 2022,"27 Ocak, Holokost’u yani Avrupa’nın Yahudi soykırımını anma günüydü. Holokost’u anma günü vesilesiyle bizim Dışişleri Bakanlığı da bir bildiri yayımladı. Bildirinin sonunda dedi ki: “... Türkiye, II. Dünya Savaşı sırasında Nazi mezaliminden kaçan çok sayıda Musevi’ye kucak açmıştır. Bu dönemde, çok sayıda Yahudi temerküz kamplarına gönderilmekten Türk Hükümetinin kararlılığı ve Türk diplomatlarının insanüstü çabaları sayesinde kurtulmuştur. Mağdurlara yardım eli uzatan diplomatlarımızın hatıralarını da bu vesileyle yâd ediyoruz.” Soykırımı anma gününde hatırlanması gerekenler sadece bunlar mı? 1933’ü izleyen yıllarda Avrupa ülkeleri ve ABD Yahudi bilim adamlarına vize vermezken Türkiye kapılarını açmış, bakanlıklarda ve  her birine iş sağlanmıştır. O yıllarda Almanya’nın işgal ettiği veya ittifak ilişkisi kurduğu ülkelerde Yahudiler işsiz bırakıldı, mallarına el konuldu, gettolarda veya toplama kamplarında ölüme terk edildiler. Fransa’dan Hollanda’ya, Romanya’dan Slovakya’ya, Yunanistan’dan Macaristan’a toplam 6 milyon Yahudi (saklananlar komşuları tarafından ihbar edilerek) öldürüldü. Avrupa’da Yahudilerin Nazi katliamından kurtarıldığı tek ülke Türkiye idi. Ne var ki Holokost yılda bir kez anıldığı halde bizim vergisini ödemeyen (ya da ödeyemeyen) 1400 azınlık mensubunu bir yıllığına Aşkale’ye taş kırmaya göndermiş olmamız daha fazla gündeme gelir, adeta daha büyük facia olarak gündemde tutulur. Çünkü biz günah keçisiyiz. TİYATRO Gazetede bir ilan gözümüze çarpıyor: - Tiyatro Caddesi’nde satılık dükkân. Demek tiyatroların birer ikişer yok olduğu şehrimizde bir tiyatro caddesi de varmış. Hem de pek yabancısı olmadığımız bir semtte. Beyazıt’tan Kumkapı’ya inen caddelerden biriymiş. Peki, bu caddede tiyatro var mıymış? Artık yokmuş. Tamamlayıcı bilgiyi Eray Canberk ve Rüknü Özkök’ün “Ömür Biter İstanbul Bitmez” adlı kitabından alıyoruz. İstanbul’un Suriçi bölgesindeki ilk tiyatro işte bu cadde üzerinde açılan Güllü Agop Tiyatrosu imiş. Diğer adı Osmanlı Tiyatrosu. Açılış tarihi 1859. Namık Kemal’in “Vatan Yahut Silistre” oyunu 1873 yılında ilk kez burada oynanmış, heyecana kapılan halk sokaklara dökülmüş, Saray telaşlanmış, Namık Kemal ve arkadaşları Mağusa’ya sürgüne gönderilmiş. 1884’te Ahmet Mithat Efendi’nin “Çengi ve Çerkes Özdenleri” adlı oyunları oynanmış burada. İyice telaşa kapılan Abdülhamit, tiyatroyu kapatmış. Bununla da kalmamış, ertesi gün 400 belediye çavuşu yani belediye işçisi gönderilip tiyatro yerle bir edilmiş. Üzerinde tiyatro olmayan cadde orada hâlâ duruyor. BİLMECE BirGün gazetesine demeç veren Kemal Kılıçdaroğlu, cumhurbaşkanlığı seçimi konusunda konuşuyor: “Bozulan hukuk düzenini yeniden inşa etmek istiyorsanız, devleti bilen, sağduyulu, ittifakın bileşenlerine güven veren ve ortak hareket etmeyi temel ilke olarak kabul etmiş birisini cumhurbaşkanı adayı olarak belirlersiniz. Çünkü bu bir geçiş süreci. ‘Biz çok popüler bir ismi getirip cumhurbaşkanı seçelim’ diye bir düşüncemiz yok. Cumhurbaşkanı adayının nitelikleri çok önemli. Adayın siyasetçi olması lazım. Çünkü devlet siyasal bir organ. Siyasal organı iyi tanıyan bir siyasetçi olması lazım.” Sanki kafalarda belli bir isim var da Kemal Bey o ismin özelliklerini sayıyor gibi. Belediye başkanı değil. Meslek örgütünden, iş dünyasından, üniversiteden biri de değil. Bir siyasetçi. Siyasal organı iyi tanıyan bir siyasetçi. Kim dersiniz! MAYMUN Üç maymunu hepimiz biliriz. Biri gözlerini, diğeri kulaklarını, öteki ağzını kapatmıştır. Bunun anlamı “Görmedim, duymadım, söylemedim” diye tercüme edilir. Gerçekten öyle midir? Bilge Tanyol doğrusunu anlatıyor: Bu üç maymunun adları “Mizaru, Kikazaru, İvazaru”dur. 17’nci yüzyılda Japonya’nın Nikko şehrinde “Toşo Gu” tapınağının kapısına yapılmış bir oymadır bu. Adları da Nikko maymunları. Verdikleri mesajlar ise bizim bildiklerimizin tam tersidir. Mesela: Mizaru’yu biz GÖRMEDİM diye biliriz, Aslı, kötü gözle bakma. Kikazaru’yu biz DUYMADIM diye biliriz, Aslı, kötüyü dinleme. İvazoru’yu biz SÖYLEMEDİM diye biliriz, Aslı, kötü söz söyleme. Yani üç maymun öyle sorumsuz, korkak, pasif birileri değil. Tam tersine, iyi öğütler veren, üç sevimli yaratıktır. Doğrusunu bilelim.",https://www.milliyet.com.tr/yazarlar/melih-asik/holokost-6690045
Melih Aşık,Bardakta fırtına,20 Ocak 2022,"Sezen Aksu’nun beş yıldır piyasada olan “Şahane bir şey yaşamak” adlı şarkısı Youtube kanalı üzerinden paylaşılınca fırtınalar koptu. Şarkıda geçen “Selam söyleyin, o cahil Havva ve Adem’e” sözleriyle İslamiyet’in kutsalları Hazreti Adem ve Hazreti Havva’ya hakaret edildiği iddia edildi. Bir dernek Sezen Aksu’nun evinin önünde gösteri yaptı. Diyanet İşleri ve kimi ilahiyatçılar şarkı sözlerini dine hakaret sayarak, eleştirdiler. Bizim bildiğimiz Adem ve Havva evrensel iki figürdür. İlk insanları temsil ederler. İslamiyet’in kutsal saydığı “Hazreti Adem ve Hazreti Havva” farklıdır. Mesela, toplumda Muhammet adında yığınla vatandaşımız vardır. Vatandaş Muhammet’e yakışıksız bir sözle hitap ederseniz Hazreti Muhammet’e hakaret etmiş olmazsınız. Çünkü Muhammet sadece o vatandaşın adıdır. Peygamberin adı ayrıdır, “Hazreti Muhammet”tir. Bir bardak suda fırtına koparılırken Diyanet İşleri’nin yatıştırıcı değil kapıştırıcı bir tavır alması hazindir. Bu arada laik kesimde birçok kişinin Sezen Aksu’ya yönelik: “Sana da iyi oldu, zamanında yetmez ama evet der misin” gibi yüklenmeleri de ona yönelik hücumları meşrulaştırmaktan başka anlam taşımıyor. Ayrıca bu olayda hedef olan Sezen Aksu’nun kişiliği değil, şarkının sözleridir. JANGO Okurken önce şaka sandık. Değilmiş. Mesajı Facebook’a gerçekten Ankara’daki Amerikan Büyükelçiliği koymuş. Şöyle diyor mesaj: “Diplomatlarımızın sahibi olduğu köpekler ailesine yeni biri eklendi!  Ancak kendisine isim vermekte sıkıntı yaşıyoruz. Bize yardımcı olur musunuz?  Sözcümüz Julie, köpeğine Cleo adını vermek istiyor. Oğulları ise köpeğe Jango adını vermekten yana. Sizce şu tatlı yüze hangi isim daha uygun? Bu iki isim dışında başka isim öneriniz olursa lütfen bizimle paylaşın!” *** Amerikalıların böyle çözümü zor! konularda fikrimize başvurması kuşkusuz gurur vesilesidir. Demek beğeni ve fikirlerimize değer veriyorlar. Ancak içimizde bir küçük kuşku da yok değil. Bizimle dalga geçiyor olmasınlar! TORUN Temel bir lokantanın önünden geçerken kapıda, “Burada ne yerseniz yiyin hesabını torununuz öder” yazan bir levha görür. Hemen lokantaya girer, tıka basa karnını doyurur. Çıkışta tam kasanın önünden geçerken kasiyer seslenir: - Beyefendi hesabı ödemediniz? Temel sorar: - Hesabı torunum ödemeyecek mi? - Sizinkini evet, ama bu hesap dedenizin. Temel biraz siyasi düşünüp kendi kendine gülmüş: - Ben bu hesabı öderim de... Bakalım bizim torun bizim borçları nasıl ödeyecek onu merak  ederim. MAKEDON Kuzey Makedonya’nın başkenti Üsküp’ü gezenler bilir. Şehri ortadan kesen Vardar Nehri’nin bir tarafına Hıristiyanlar yerleşmiştir, diğer yanına Müslümanlar, yani Arnavutlar ve Türkler. Müslüman tarafı geri kalmış bir manzara arz eder. Hıristiyan tarafı daha gelişmiştir. Yaklaşık 2 milyon nüfuslu ülkenin yüzde 65’ini Makedonlar, yüzde 25’ini Arnavutlar, yüzde 5’ini Türkler oluşturur. Geçende seçim yapıldı. Yeni hükümet kuruldu. Ve ne oldu bilir misiniz? 20 bakanlığın 10’unu, nüfusun dörtte birini oluşturan Arnavutlar aldı. Bunlar arasında Dışişleri, Ekonomi, Maliye, Sağlık, Çevre gibi önemli bakanlıklar da var. Kabinede Türk bakan maalesef yok. Bu sonuçta Hıristiyan partiler arasındaki çekişmenin etkili olduğu söyleniyor. Ancak Arnavutların siyaseti daha ustaca yürüttükleri de kuşkusuz. Bravo... BİNGİT Tarık Konal dostumuz scooter adı verilen kaldırım belasına güzel bir Türkçe ad bulmuş: “Bingit”... Soruyor: “Bu bingit (sukuter) olayını bir açıklığa kavuşturmak gerek. Kimdir bunların sahibi, kim, nerede, hangi sayıda kullanılmasına izin veriyor? Denetlemesini kim yapacak, neden yapmıyor?” Birkaç gün önce bu bingitlerden yüz veya iki yüz tanesini daha Kadıköy ve Moda kaldırımlarına bıraktı gitti birileri. Bu şirket yol ve kaldırımları korumakla görevli belediyeden izin istiyor mu? Belediye yüzlercesinin kaldırımlara park edilmesine izin veriyor mu? Bu işgale ne adına izin veriliyor? Nasıl yürüyor bu işler? Merak etmez misiniz? NOT: Stockholm’de bingitlerin hızının 15 kilometreyle sınırlandığını ve sayının yarı yarıya azaltılacağını Kadıköy Life dergisinde okuduk. Benzer karar alınmalı bizde de.",https://www.milliyet.com.tr/yazarlar/melih-asik/bardakta-firtina-6684558
Melih Aşık,MORİS ŞİNASİ,22 Ocak 2022,"Manisa’ya yolu düşenler, orada, eski bir binanın önündeki mütevazı tabelayı görmüşlerdir: “Moris Şinasi Uluslararası Çocuk Hastanesi.” Hastanenin ibret verici öyküsü adeta film konusudur. Musa Eskenazi, 1855 yılında Manisa’da çok fakir bir Yahudi ailesinin çocuğu olarak dünyaya geldi. Küçüklüğünde ağır bir difteri hastalığı geçirdi. Ailenin doktor ve ilaç parası yoktu. Manisa’da Vakıf hastanesinde ücretsiz tedavi edildi, Şinasi adlı bir doktor küçüğü hayata döndürdü. Musa çocukluğunda bir ara mezarlık bekçiliği yaptı. Okuma yazma bilmediği için işten atıldı. Tütün işçiliği yaptı. 1870 yılında 15 yaşında iken kardeşi Salamon ile birlikte gizlice sığır taşıyan bir gemiye binip İskenderiye’ye gitti, limanda gemilere yükleme boşaltma işlerinde çalıştı. Garafollo adında, tütün ticareti yapan zengin bir Yunanlı, Musa’yı sevdi, onun hamiliğini üstlendi. Musa otuz yaşına kadar orada kaldı, tütün ticaretini öğrendi. Otuz yaşına gelince Garafollo’nun kendisine verdiği ödünç parayla, Amerika’ya göç etti. Orada Yahudilere yönelik tepkiden dolayı adını Morris olarak değiştirdi. Hayatını kurtaran doktorun adını da soyadı olarak aldı. Nüfusa kaydını Morris Schinasi olarak yaptırdı. 1893 yılında patentini aldığı sigara sarma makinesiyle Chicago fuarına katıldı. İcadı olan makine büyük ilgi gördü. Morris bu icadıyla para kazanınca kardeşi Salamon’u yanına getirtti. Şinasi kardeşler 1893 yılında, Broadway’de küçük bir sigara fabrikası kurdular, işçilerini de Manisa’dan getirttiler. Şirketin adı “Schinasi Brothers Company” idi. İki kardeş Osmanlı Devleti’nden tütün ithal edip, hazır sigara üretmeye başladı. Markaları tuttu. Kısa sürede milyonlarca dolar kazandılar. Sonra fabrikayı satıp işlerden ellerini çektiler, hayır işlerine yöneldiler. Moris Şinasi 1928 yılının eylül ayında 73 yaşında öldü. Doğduğu toprakları ve onu iyileştiren doktoru unutmamış, servetinin bir milyon dolarlık kısmını Manisa’da kendi adını taşıyan bir çocuk hastanesi kurulması için bağışlamıştı. Eşi Laureta Türkiye’ye geldi, hükümetle görüştü, gerekli izinleri aldı, cihazlar ABD’den getirildi, hastane 15 Ağustos 1933 tarihinde düzenlenen bir törenle hizmete açıldı. Tören sırasında Moris Şinasi’nin külleri hastanenin duvarındaki “Moris Şinasi’nin doğduğu şehre hediyesidir” ibaresini taşıyan anı plakasının arkasına serpildi. Vakfedilen bir milyon dolarlık bağışın iki yüz bin doları hastanenin inşasına ve tıbbi donanıma ayırılacak, geri kalan 800.000 dolar ABD’de menkul kıymetlere yatırılıp elde edilecek gelir, her yıl hastaneye yardım olarak gönderilecekti. Bu düzen yıllarca işledi. Hastane ABD’den gelen destekle yıllarca çocukların şifa kaynağı oldu. Ne var ki son yıllarda işler karıştı. Hastaneyi yöneten derneğin başkanı FETÖ’den hapse girdi örneğin. Gelen paranın akıbetiyle ilgili dedikodular yayıldı. Hastane kadroları ve cihazlar üç yıl önce Şehir Hastanesi’ne nakledildi. Bina kaderine terk edildi. ABD’de kurulan vakıf ne oldu? Oradan hâlâ para geliyor mu? Yoksa hisseler Amerikan hazinesine mi devredildi? Bunlar zaman zaman soruluyor ama cevap alınamıyor. Oysa o hastane bir tarihtir. Torunlarla temas  kurulabilir. Bir iki odası Moris Şinasi’nin anısına müze haline getirilip geri kalanı kültür evi yapılabilir. Veya uygun bir projeyle başka şekilde değerlendirilebilir. Yine hastane olarak da kullanılabilir. Böylesi hayat dersleriyle dolu, hüzünlü bir tarih bugün Manisa’daki terk edilmiş binada sessiz bekleyişini sürdürüyor.",https://www.milliyet.com.tr/yazarlar/melih-asik/moris-sinasi-6685956
Melih Aşık,‘ÜŞÜYORUM’,01 Şubat 2022,"Mülkiye'den okul arkadaşım, meslektaşım Ahmet Tan ne yapar ne eder diye sorayım dedim, pazar sabahı telefonunu çevirdim. - Ne haber, nasılsın, demeye kalmadan... - Üşüyorum, dedi. Soğuktan donuyorum. - Hayrola... - Beş gün önce 1500 liralık doğal gaz alıp kombiyi doldurdum. Gaz beş günde bitti. - Olamaz, kaçak falan olmasın? - Olsa zaten havaya uçarız, kaçak maçak yok. Şimdiden söyleyeyim, bu ay sonunda doğal gaz faturaları sandığınızdan çok yüklü gelecek. Ahmet, Ankara'da OR-AN'da oturuyor. Üst katında Deniz Baykal yaşıyordu. Karşısında Turgut Özakman. Özakman rahmetli oldu. Baykal başka konuta taşınmış. Ahmet'in konutu bahçe katındaymış. Genişliği de yaklaşık 200 metrekare dolayında. Tabii ısınması zor. Ancak yaktığı gazın parası yine de çok. Ahmet bu arada yemeğini hazırlamaya koyuldu. - Evde bir yardımcı yok mu? - Bir Gürcü kadın vardı. Dolar fırlayınca maaşına zam istedi. Veremem deyince, anında fırlayıp başka eve gitti. Artık yardımcı bulmak da zor. Çünkü pandemi dolayısıyla Kuzey'den giriş çıkış yasaklandı... Her şey mi kötüydü? Yok canım! Neyse ki eski güzel günlerimiz vardı. Mülkiye'den Ahmet'le aynı yıl mezun olmuştuk. Kendimizi güzel anılarla teselli ettik. SOL AHLAK Murathan Mungan’ın “Hayat Atölyesi” adlı kitabında şu satırların altını çizmişim: “Devrimci mücadele belki de devrim yapamadı ama birçok değerli insan, aydın, devrimci kazandırdı bu ülkeye. Kendi adıma bana o günlerden hâlâ onurla sahip çıktığım bir sol ahlak kaldı.” Nedir sol ahlak? Söylediği sözün arkasında duran, maksadımı aşmışım gibi mazeretlere sığınmayan, sıkışınca “Bana kompile yaptılar” gibi yalanlara başvurmayan, “Yaradan’a dua eder, af dilerim, günahlarım affolur” kolaycılığıyla teselli bulmayan, kişinin vicdanından kaynaklanan, adalet duygusundan güç alan, sınıf bilinciyle zenginleşen ahlaktır. Onu ayakta tutmak kişisel direnç, özveri, cesaret ister. Ahlaklı olma kapısı herkese açıktır. Solcu olmak da şart değil. MASKE Yunan parlamentosunda milletvekillerine dağıtılan maskelerin kenarında “Made in Turkey” yazıyormuş. Bunu gören milletvekilleri tepki göstermişler. Meclis Başkanı ihaleyi bir Alman şirketine verdiklerini, şirketin maskeleri Türkiye’de yaptırdığını, bunu önceden bilmediklerini söylemiş. Adamlarda fanatizmin sınırı yok. Bizi öldürmek için Fransa’dan, Amerika’dan uçak, savaş gemisi ne varsa alıyorlar. Biz ses çıkarmıyoruz. Biz onların sağlığını korumak için maske üretiyoruz. Bunu saldırganlık sayıp ayağa kalkıyorlar. Yapma vre... DİLİMİZ Galatasaray’la anlaşma imzalayan falanca futbolcu 1.5 milyon euro maaş alacakmış. Bazı gazeteler öyle yazıyor. Maaş dedikleri futbolcunun sezon sonuna kadar alacağı ücret. Maaş malumunuz “aylık ücret” demektir. Bizim bazı gazeteler ise yıllık ücrete de maaş diyor. Gazetelerimiz sık sık başka çoğul sözcükleri de tekil olarak kullanıyor. Örneğin “mevduatlar” deniyor. Mevduat zaten çoğul. Tevdi edilmiş, emanet edilmiş anlamına geliyor. Mühimmat da çoğul olduğu halde sık sık mühimmatlar şeklinde dile getiriliyor. Oysa... “Osmanlıcadan Türkçeye Söz Karşılıkları” diye 30 bin Osmanlıca sözcüğün Türkçesini belirten bir sözlüğümüz vardır. 1934 yılında iki yıllık hummalı bir çalışma sonucu hazırlanmıştır. Türk dilleri taranarak öz Türkçe sözcükler çıkarılmış ve dev bir sözlük oluşturulmuştur. Kimsenin haberi yoktur. Şu sırada piyasada arasanız bulamazsınız. Kolayımıza gelen sözcükler dururken Türkçelerinde ısrar etmek zor gelmiş, o öz Türkçe sözcükler sözlükte kalakalmıştır. AKSOY Profesör Muammer Aksoy katledilişinin 32. yılında saygıyla anıldı dün. Uğur Mumcu, Ahmet Taner Kışlalı, Bahriye Üçok, Turan Dursun, Çetin Emeç farklı silahlardan çıkan kurşunlarla öldürüldüler. Ama ortak yanları vardı. Hepsi laik cumhuriyetin yılmaz savunucularıydılar. Laikliği demokrasinin en güçlü payandası olarak savunuyorlardı. Günümüzde artık laiklik pek ağza alınmıyor. Neden diye sorulduğunda bahane hazır: - Efendim, dindar kesimden de oy bekliyoruz. Laiklik dedik mi dinsizlik anlaşılıyor. Muammer Hoca sağ olsa o liderlere: - Laikliğin dinsizlik olmadığını halka anlatamıyorsanız o işi bırakın, derdi. Gerçekten... Laikliğin dinsizlik olmadığını anlatmayan bir parti hangi doğruları anlatabilir halka?",https://www.milliyet.com.tr/yazarlar/melih-asik/usuyorum-6691705
Melih Aşık,ABDİ İPEKÇİ,03 Şubat 2022,"Milliyet gazetesinin efsaneleşmiş Genel Yayın Müdürü Abdi İpekçi'yi ölümünün 43. yılında yeniden andık. Geçen yıllar içinde tetiği çekenler yarı yarıya bulundu ama tetiğin ardındakiler hâlâ karanlıktadır. Abdi İpekçi, Milliyet'in yönetimini ele aldığı 1950'lerden itibaren halkı zayıf taraflarından yakalayan ve anlık heyecanlar veren bir gazete yerine, geleceğin nitelikli toplumunu yaratacak bir yayın gerçekleştirdi. Ona göre, gazete siyasetin emrinde bir oyuncak ya da egemenlerin sözcüsü değil, okura haber, bilgi, yorum, kültür taşıyan bir organ olmalıydı. Gazetecilik görüntüsü altında ona buna tuzak kuran, komplo kuran bir organ hiç olmamalıydı. Her oyun kuralına göre oynanmalıydı. Kısa süre önce kaybettiğimiz Mete Akyol dostumuz bir toplantıda yıllarca birlikte çalıştığı Abdi Bey hakkında şu ilginç anekdotları dile getirmişti: “Her hekimin, mesleğinin A harfi olarak öğrendiği ‘Primium non nocere’ kuralını Abdi İpekçi, gazetecilik mesleğinin de temeline yerleştirmiştir. Türkçesi ‘Önce, zarar verme’ olan bu öğretisi sonucu Abdi İpekçi’den ilk öğrendiğim, ‘kimsenin üzerine toz kondurmamak’ olmuştur. Aynı abecenin B harfi olan ‘Medice, cura te ipsum’ yani ‘Hekim, önce kendini iyileştir’ kuralını da Abdi İpekçi, önce gazeteciliğin temeline, sonra gazetecinin beynine yerleştirmiştir. İkinci olarak da ondan, gazeteciliğin bu kuralını öğrendim: Kendi üzerine toz kondurmayacaksın.” KADIKÖY Kadıköy çarşısından geçiyorum. Bir büyük kalabalık. Etrafa soruyorum: - Hayrola ne oldu, bir olay mı var? - Yoo, diyor sorduklarım. Evet, olay falan yok. Bu çarşının normal kalabalığı. Hafta içi mesai saati olmasına rağmen çarşı içi tıklım tıklım. Daha yukarıdaki Bahariye Caddesi her şeye rağmen zarafetini koruyordu. Artık Bahariye de yürünmez oldu. İşgalci kafeler kaldırımları kapladı. Kaldırımlar skuter (bingit) mezarlığı oldu. Yola ineyim derseniz oraları da pizza ve kebap motorlarının yarış alanı. İnsanlar rahatça üç adım atamıyor. Acıklı durum ne Belediye’nin ne Trafik Müdürlüğü’nün umurunda. Evet, Kadıköy farklı bir yerdir. Bir özgürlük havası eser. Fazıl Hüsnü Dağlarca’nın dediği gibi, “yaşamın tüm çeşitliliğine ve renkliliğine” sahiptir. Moda’ya çıkınca orası size İzmir’i andırır, Yeldeğirmeni’nde Barselona’nın sokak aralarında geziniyor hissedersiniz; çarşısında kilisesi, camisi, havrası, balıkçı tezgâhları, sokak aralarındaki çay ocakları, meyhaneleri, çiçekçileriyle rengârenk bir âlemdir Kadıköy. Ama bu kalabalık ve kaos semtin bütün rengini alıp götürüyor. Bendeniz neredeyse 70 yıllık Kadıköylüyüm. Burada sokağa çıkmanın böyle rezalete dönüştüğü, insanların yollarda ve kaldırımlarda her an çarpılma korkusuyla yürüdüğü böylesi bir dönemi hatırlamıyorum. Plansız gelişme Kadıköy’ü de Çin mahallelerine benzetti. DİLENCİ Kadıköy çarşısında aynı iç karartıcı manzara devam ediyor. Roman kadın küçücük bir çocuğun elinden tutmuş, gelen geçenden para istiyor. Hava soğuk. Çocuğun üstünde incecik bir gömlek. Yavrucuk titriyor. Kasten giydirilmiyor ki titresin de gelen geçenin acıma duygusunu ayağa kaldırsın. Çocukların bu şekilde kullanılmasına kimsenin bir diyeceği yok mu? HeDePe HDP Eş Genel Başkanı Mithat Sancar, Cumhuriyet gazetesinin Ankara Bürosu’nu ziyaret etmiş, buradaki sohbette diyor ki: “HDP’nin demokratik siyaset dışı hiçbir yöntem ve araçla bir araya gelmesi düşünülemez. Şiddet, silah ve diğer bütün demokrasi dışı yöntemler HDP’ye yabancıdır.” Bravo... HDP’den beklenen tavır da budur. Ne var ki aynı gazetenin aynı sayfasında bir Anayasa kararı yer alıyor. Konu partinin önde gelen isimlerinden Meral Danış Beştaş’la ilgili 2009 yılında verilmiş bir mahkeme kararı. Kararda, Meral Danış Beştaş’ın: “Somut eylemi ile PKK terör örgütünü ideolojik veya yöntemsel hiçbir ayrım yapmaksızın bir bütün olarak benimsediğini kamuoyuna açıkladığı” yazılı. Meral Hanım böyle bir açıklama yapmış mı? Ya da o günden bu yana fikirlerini değiştirdi mi? Bilmeyi isterdik. DALGA Zonguldak’taki Kilimli sahil yolunun açılışı bu hafta sonu yapılıyor. Hikâyesi uzun. Zongulda-Kilimli arasını 30 dakikadan 5 dakikaya indiren yolun inşasına 2002 yılında başlandı. Bir türlü bitirilemedi. 2011 ve 2012’de yeniden ihale edilen yol için bugüne dek yaklaşık 500 milyon lira harcandı. Açılış nihayet bu yıl 13 Ocak’ta olacaktı. Ancak açılışa birkaç gün kala dalgalar yüzünden tekrar zarar gören yolun açılışı 5 Şubat’a ertelendi. Biz ne yol inşaatından ne mühendislikten anlarız. Ancak Kadıköy yakasında birkaç kez yıkılan sahil dolgularına tanık olduk. Kilimli yolunun fotoğraflarına baktık. Yol neredeyse deniz seviyesinde kumsal alanda yapılmış. Denizle arasına dalgaları yumuşatacak kaya yığıntısı yapılmamış. Yolun ilk dalgalı havada yeniden zarar görmesi çok muhtemel. Fotoğraflarını bulur ve bakarsanız aynı şeyi düşüneceksiniz. Umarız yanılırız.",https://www.milliyet.com.tr/yazarlar/melih-asik/abdi-ipekci-6693156
Melih Aşık,MUMCU,25 Ocak 2022,"Unutulmaz bir gazeteciyi, Uğur Mumcu’yu, katledilmesinin 29. yılında sonsuz saygıyla anıyoruz. Atatürkçü, cumhuriyetçi, bağımsızlık sevdalısı bir gazeteciydi Uğur. Hırsızların, kaçakçıların korkulu rüyasıydı. Laikliğin yılmaz savunucusuydu. Bir aydının hem milliyetçi, hem Cumhuriyetçi, hem demokrat, hem laik, hem insan hakları savunucusu olabileceğini, olması gerektiğini göstermişti. Suikasta uğradığından bu yana 29 yıl geçti. Cinayetin ilk günden itibaren savcılardan başlayarak bizzat devlet tarafından örtüldüğüne ilişkin belirtiler çoktur. Yakalanan birkaç tetikçinin gerçek katiller olmadığı bilinir. Bu tür cinayetlerin anti laik, anti demokrat, sağ rejimlerin kapısını açmaya yönelik olduğu da ayrı gerçektir. Uğur’a saygıyla... MASUMİYET Hukukta malumunuz “masumiyet karinesi” diye bir şey var. Nedir masumiyet karinesi? Evrensel bir ilkedir. Anayasamızın 38. maddesinde “Suçluluğu hükmen sabit oluncaya kadar, kimse suçlu sayılamaz” şeklinde ifade edilen masumiyet karinesi, savaş hali dâhil en olağanüstü hallerde dahi sınırlandırılamaz. Suçlanan kişi beraat ettiğinde de hakkındaki kararı sorgulayamazsınız. Masumiyet karinesi, Osmanlı döneminde Mecelle’ye “Beraat-ı zimmet asıldır” (mad. 8) ve “Beyyine hilâf-ı zahiri isbat içindir” (mad. 77) ifadeleriyle girmiştir. Yani suçlayan kişi veya makam bunu kanıtlamak zorundadır. Anayasa Mahkemesi Başkanı Zühtü Arslan bir konferansta anımsatmıştı. “Masumiyet karinesine göre, bir kişinin suçlu sayılabilmesi ancak bağımsız bir mahkemece yürütülen adil yargılanma sonucu mümkündür.” Şu sözler de Başkan Arslan’a ait: “Herhangi bir organ, makam, merci veya kişinin yargı yetkisinin kullanılmasında mahkemelere ve hâkimlere emir ve talimat vermesi, hatta tavsiye ve telkinde bulunması bu ilkeye gölge düşürür.” Hukuk böyle diyor. Kulak verelim. Bir gün hepimize lazım  olabilir. İHLAL Fahri Trafik Müfettişleri (FTM) Derneği Basın Sözcüsü Halis Kahraman bir mesaj göndermiş. Yeni yılda yayalara durarak ilk geçiş hakkını vermeyen araç sürücülerine 888 TL ceza kesilirken, kırmızı ışık ihlalinin cezasının sadece 427 Türk Lirası olması nedeniyle caydırıcı olmadığını, sürücülerin kırmızı ışığı pek takmadığını belirterek, “Bu ihlalin cezası en az 1000 TL olarak belirlenmelidir” diyor. Halis Bey haklı. Kırmızı ışık ihlali ölümcül kazalara yol açan kritik bir hata. Daha ağır cezalandırılmalı. ŞİŞESÜT Bir şişe süt almaya kalkıştık... Tire Süt Endüstrisi’nin 1 kg sütü Kadıköy’de markette 28 lira idi. ADA’nın organik sütünü aldık, 1 kg 18 lira. 3 kg çiy süt ise 45 lira. Facebook’ta durumu anlatınca bir okurumuz tavsiyede bulundu: - Melih Bey, en iyisi bir inek satın alsanız! Okurumuz espri yapıyorsa da pek anlamsız değil. Dostoyevski’nin hayatını anlatan bir belge film izledik geçende. Eşi doğum yaptıktan birkaç ay sonra Dostoyevski’yi St Petersburg’da Neva Nehri kıyısında koşa koşa kayıp bir ineği ararken görüyoruz. Önüne gelene: - Burada siyah benekli bir inek gördünüz mü, diye soruyor. - Hayrola bu inek merakı da nereden çıktı, diye soruyorlar. Ünlü yazar: - Bebeğim taze süt içsin diye bir inek satın aldım, burada otluyordu, derken gözden kayboldu, diyor. Neyse ki ineği buluyorlar da bebek sütsüz kalmaktan kurtuluyor. BALIMIZ Üreticinin inekleri besleyemediği için kesime yolladığı haberlerini okuyoruz gazetelerde. Arıların da beslenemediğini, bal sıkıntısı baş göstereceğini ise CHP Milletvekili Osman Adıgüzel mektubunda anlatıyor. Anadolu’yu karış karış gezen Adıgüzel diyor ki: - Arıların kışın beslenmek için stokladığı balı üretici alıp piyasaya sürdü. Arıların kışın beslenmesi için kendilerine şeker verilmesi lazım. Ancak şeker fabrikada 265, rafta 420 TL. Bu fiyatlarla arıcı şeker alıp arısını bahara çıkaramaz. Bu maliyetlerle arıcı üretim yapamaz. Vatandaş önümüzdeki yıl makul fiyata bal bulup yiyemez. Arıcılara uygun fiyatla şeker desteği verilmesi gerekir.",https://www.milliyet.com.tr/yazarlar/melih-asik/mumcu-6687511
Melih Aşık,Gündemdeki kim?,04 Ocak 2022,"Altı muhalefet partisi parlamenter sisteme dönüş protokolünü hazırladılar. Önümüzdeki günlerde açıklayacaklar. Şimdi sıra geçiş süreci (yani seçimin yapılmasından parlamenter sisteme dönüşe kadar geçecek (1-2 yıllık süre) şartlarını ve aday ismini mutabakata bağlamakta. DEVA partisi Genel Başkanı Ali Babacan BBC’ye geçen hafta uzun bir röportaj verdi. Partisinin koşullarını anlattı. Özetle şöyle: - Aday ortaklaşa seçilecekse altı parti aralarında bir mutabakat yapmalı, - Ortak aday altı partiyle danışarak hareket edeceğine söz vermeli, - Ortak adayın yetkileri önceden mutabakata bağlanmalı, aday onların dışına çıkmamalı, - Partiler bu koşullara uygun ve onları kabul eden bir isim seçmeli, - Seçilecek aday güvenilir biri olmalı, seçildikten sonra sözlerinden sapmamalı. Babacan’ın gönlünün Abdullah Gül veya benzer bir isimde olduğu biliniyor. Geçenlerde Cumhuriyet yazarı Mustafa Balbay Kemal Kılıçdaroğlu ile uzun bir konuşma yaptı. Kemal Bey Babacan’a benzer koşullar öne sürdü. Balbay’ın izlenimi şöyleydi: “Kılıçdaroğlu aklındaki cumhurbaşkanı adayını kendi adını önde tutarak perdeliyor!” Bu sözler üzerine basında “Kemal Bey Abdullah Gül’ü işaret ediyor ama Gül’ün şansı çoktan sıfırlandı” gibi yorumlara rastlandı. Bu yorumlara da Gül’ün kankası Fehmi Koru kendi blogunda şu yorumla yanıt verdi: “Gül’ün şansı sıfırlandı yorumlarını okudum ve güldüm.” Özetle... Gül’ün adı kuliste dolaşmaya devam ediyor. ÖZETİN ÖZETİ... Muhalefet işi sağlama bağlamak, Cumhurbaşkanı’nı baştan kontrole almak istiyor. Yeni cumhurbaşkanının hareket alanını onlar belirleyecek, sürekli temas halinde bulunacak, ona yol gösterecekler. Öyle güvenilir ve deneyimli bir aday bulunacak ki... Hem ülkenin sorunlarını çözecek, hem ayrı telden çalan altı partiyi memnun edecek şekilde hareket edecek. Ve parlamenter sisteme dönüşü yönetecek. Kim olabilir!? BALIK Bir yolcu akşam vakti dağ yollarında giderken, arkadan gelen bir başka yolcu kendisine yetişmiş, yol arkadaşı olmuşlar. Geç vakit bir hana varmışlar. Hancıdan yiyecek bir şeyler istemişler: - Sadece iki balığım kaldı. Onları pişirip getireyim, demiş hancı. Balıklardan biri büyük, öteki küçükmüş. Hancı, balıkları pişirip getirdiğinde, yolculardan biri hemen büyük balığı alıp tabağına koymuş. Doğal olarak, öteki suratını asmış. Büyük balığı alan sormuş: - Niye surat ediyorsun? - Balık seçimini beğenmedim. - Sen olsan hangisini alırdın? - Ben olsam küçüğünü alırdım, diye cevap vermiş beriki. - İyi ya işte, demiş adam, küçük balık yine sana kaldı. PAŞALAR Haydarpaşa’nın gar kalması için tarihi binanın önünde pazar günü 521. kez bir araya gelindi. Haydarpaşa Garı 11 yıl önce yandı. O gün bugün garın şu veya bu şekle dönüştürüleceği yolunda haberler çıkıyor. Projeler ortaya atılıyor. Gar direnişçileri ise her hafta pazar günü garın önünde toplanarak: “Haydarpaşa gar olarak kalacaktır” diye slogan atıyorlar. Yağmur, kar, çamur, fırtına onları durduramıyor. Onlar Validebağ direnişçileriyle birlikte İstanbul’un en yaman çevrecileri. Kentin gerçek sevenleri. Tarihin gerçek dostları. YAKIN TARİH Çalışkan ve gayretli bir akademisyen, Ahmet Gülen, yakın tarihin ünlü isimleriyle seri röportajlar yapmış, bunları “Ne İçindeyiz Ne Dışında” adlı kitapta toplamış. Kitapta Altan Öymen’den Hıfzı Topuz’a, Özden Toker’den Hüsamettin Cindoruk’a, Orhan Birgit’ten Kurtul Altuğ’a sayısız ünlüyle gayet içerikli röportajlar yer alıyor. Bu arada çok ilginç bilgiler ediniyoruz. Örneğin gazeteci Bedii Faik konuşuyor: - Demokrat Parti iktidara geldiğinde Ali Naci Karacan’ın Milliyet gazetesindeydim. DP kısa zaman içinde Arapça ezanı geri getirdi. Bunu pis oyunlarla yaptılar. - Nasıl bir oyun? - Meclis’te hoparlörleri pencereye koyarak konuşulanları dışarıya verdiler. Amaç da şu: “Kim Arapça ezana karşı duracak, halk bunu duysun.” Ankara Palas ile Meclis arasındaki alan tıklım tıklım insanlar doluydu. CHP’den söz alanlar manzarayı görünce karşı çıkamadı ve lehte karar verildi. *** Hıfzı Topuz anlatıyor... 6-7 Eylül olayları İstanbul’u dehşet içinde bırakmış. Azınlıklara ait iş yerleri, mağazalar yağmalanmış. Ertesi gün Menderes ve Celal Bayar İstanbul’da basın toplantısı düzenliyorlar. Cumhurbaşkanı Bayar acı acı konuşuyor: “Çok kötü günler yaşıyoruz. Bunu komünistlerin yaptığını biliyoruz. Hepsini yakalıyoruz, üzerine gidiyoruz.” Fişlenmiş komünistler yakalanıp içeri atılıyor. Halk komünistlere bir kez daha diş biliyor. Oysa malum... Bu olayları bizzat DP düzenlemiştir. Bir süre kış izni rica ediyoruz. Tekrar görüşmek üzere...",https://www.milliyet.com.tr/yazarlar/melih-asik/gundemdeki-kim-6673872
Melih Aşık,İTTİFAK DERTLERİ,18 Ocak 2022,"Muhalefetteki altı parti; CHP, İYİ Parti, Demokrat Parti, Saadet, DEVA ve Gelecek Partisi’nin katıldığı Güçlendirilmiş Parlamenter Sistem çalışması tamamlandı. Çalışmanın ay sonuna doğru altı liderin katılacağı ortak bir toplantıyla açıklanması bekleniyor. Bir internet sitesinde yer alan haber göre, ortak açıklamanın tarihi ile birlikte oturma düzeni de konuşuluyormuş. Kemal Kılıçdaroğlu altı liderin katılacağı programda lider veya partilerin alfabetik sırayla oturmasını öneriyormuş. Öneri kabul görürse parti sıralaması CHP, DEVA, Demokrat Parti, Gelecek Partisi, İYİ Parti ve Saadet Partisi şeklinde olurken, liderlerin isimlerine göre sıralama Ahmet Davutoğlu ve Ali Babacan’dan başlayacak. Bir öneri de liderlerin yaş sıralamasına göre dizilmesi. Bu takdirde Karamollaoğlu en başta yer alacak. *** Gelecek Parti Genel Başkanı Ahmet Davutoğlu, Kılıçdaroğlu ve Akşener ile yaptığı görüşmelerde yeni bir ittifak modeli önermiş. Eğer bu model kabul edilirse ittifaka katılabileceklerini bildirmiş. Halen Gelecek Partisi ve DEVA ittifak dışı malum. Davutoğlu, mevcut ittifaka katılırsa AKP’nin bunu “CHP’ye eklemlendiler” şeklinde propagandayla kötüye kullanacağı kanısındaymış. Yüzde 2-3 oya sahip küçük partilerin büyüklerle eşit görünme hevesinin ittifakın kurulmasını ve işleyişini zorlayacağı anlaşılıyor. TARİKAT KÜLTÜRÜ Tarikatlar konusunda araştırma yapan Prof. Esergül Balcı, en az 1 milyon çocuğun ve gencin tarikatlarca eğitildiği görüşünü her fırsatta ifade ediyor. Acaba bu tür eğitimin çocuklar üzerinde ne gibi etkileri var? Eğitimcilere göre... - Tarikatlarda çocuklara ve gençlere teslimiyetçi kültür aşılanır. - Eğitim, lidere sorgusuz sualsiz inanma ve itaat üzerine kuruludur. Bu yapı bireyin hür düşünce sistemini yok eder. - Kişinin dünya görüşü, ait olduğu tarikat tarafından şekillenir. - Tarikatta liderin yönlendirdiği tek tip insan yaratılır. - Çocuk ve gençler şeyhin karşısında bir şeyi yanlış da bulsa söyleyemez. Çünkü saygısızlık sayılır. Böylece bireylerin ve toplumun sorgulama yeteneğini geliştirmesi, doğrulara yönelmesi önlenir. Tarikat kültürüne sağduyulu Müslümanlar da karşı duruyor. ÖNLEM Tıp öğrencisi Enes Kara’nın  baskılardan bunalarak hayatına kıyması gide gide “Tarikatlar kapatılsın, kapatılmasın” tartışmasına uzandı. Tarikatların kapısı olmadığı için kapatamazsınız! Kapatmak fikri gerçekçi değildir ama şu önlemler pekâlâ alınabilir: - Kamu kaynaklarından yararlanmasınlar. - Belediye olanakları sağlanmasın. - Siyasi partiler tarafından oy deposu olarak kullanılmasın. - Eğitim alanından ellerini çeksinler. - Siyasete karışmasınlar. Tarikatlar siyasilerin hoşuna gidiyor. Çünkü tarikat şeyhini kendilerine çekince binlerce oy kendiliğinden geliyor. Siyasiler bu kolaycılıktan vazgeçsin. Yoksa bu durum düzelmez. GÖRMEZ Kadıköy, Beşiktaş, Bakırköy, Beyoğlu kaldırımları kafe, lokanta ve birahanelerin işgali altında. İşgalci esnaf hiçbir kural tanımadığı gibi görme engelli yurttaşlar için çizilen pütürlü (kabartmalı) şeritlerin üzerine de masa ve sandalye koyarak işe yaramaz hale getiriyor Televizyon ekranında görme engelli bir yurttaşla yapılan röportaja rastgeldik. Gözleri görmeyen bu vatandaş esnafın engelliler için çizilen çizgileri iptal etmesini eleştirdi. Geçenlerde böyle saygısız bir esnafla konuşmuş. Ona demiş ki: “Neden boşuna dükkân kiralıyorsunuz. Masa ve sandalyeleriniz kaldırımda. Çay ocağını da kaldırıma koyun olsun bitsin.” Peki, görme engelli vatandaşın gördüğünü gözü açık belediye zabıtaları görmüyor mu? Belli ki göre göre izin veriyorlar. ATAMAN O bizim kahramanımızdı. Çalıştırdığı Efes basketbol takımı, geçen yıl bütün takımları geride bırakıp Avrupa şampiyonu oldu. O Avrupa’nın en başarılı koçu ilan edildi. Ancak bu yıl bir haller oldu. Birkaç hafta önce İstanbul’daki Barcelona maçında hakeme ısrarla uzun uzun itiraz edince sahadan atıldı. Geçen hafta da İspanya’da yine aynı takımla oynanan maçta hakeme bağırıp çağırmaya başladı. Neye itiraz ettiği belli değildi. Sonunda kendini attırmayı yine başardı. Bu kadarla kalmadı. Kendisini ıslıklayan İspanyol seyirciye kollarını havaya kaldırarak işaretler yaptı. Meğer geçen yıl kupayı ben kaldırdım, diyormuş! Takım iki maçta da başa baş mücadele ediyordu. O sahadan atılınca moraller bozuldu, takım iki maçta da yenildi. Koçun ruhsal kişiliğinde bir denge sorunu baş gösterdi. Kendi parlak geleceğini kendisi zora soktu.",https://www.milliyet.com.tr/yazarlar/melih-asik/ittifak-dertleri-6683083
Melih Aşık,BEKLENTİMİZ,01 Ocak 2022,"Biz kahvemizi yudumlarken yan masadaki hanım telefonun öbür ucundaki arkadaşına yeni yıl temennilerini bildiriyor: “Önümüzdeki yıl inşallah hayat daha normal olur da daha normal günlerde buluşuruz.” Artık önceliğimiz bu sanırız. Normal günler yaşamak, normal günlerde buluşmak. Tabii yeni yılda insancıl dileklerimiz de olacak. İşte Yahya Sezai Tezel’in kutlaması: “Yeni yılın cinsiyetleri, ırkları, etnik kökenleri, dindar olup olmamaları, o dinden ya da bu dinden olmaları, cinsel yönelişlerine bakılmaksızın insanlar insan oldukları için eşit değerdedir diyebilen herkese sevgi, sağlık, keyif ve neşe dolu günler getirmesini diliyorum. Dünya ve hayat her şeye rağmen güzel.” Bunlar da Cahit Bayar’ın yeni yıl dilekleri: “Başta çocuk, kadın, hayvan, doğa olmak üzere, korunması gereken her türlü  kültürel, demokratik hak ve özgürlüklerimizin korunup saygı duyulacağı, salgınsız, ekonomik sorunlardan arındığımız, akla ve bilime aykırı dayatmaların olmadığı yeni bir  yıl diliyorum.” Bunlara “savaşsız, şehitsiz, acısız bir yıl” dileğini de ekleyelim. *** Ne çok beklentimiz var yeni yıldan. Bu dileklerin tümüne katılıyor... 2022’nin hepimize normal bir ülkede normal günler getirmesi dileğiyle... Yeni yılınızı kutluyoruz. BİZ BÖYLEYİZ Annemin damatları için yorumu: “Bütün öküzler de bizi buluyor, nasıl ot yetiştirdiysem artık.” *** Psikoloğa gittim, “Sorunlarım var” dedim. “Hepimizin var, geçer” dedi, şimdi daha iyiyim. *** Arap kanalında maç izliyorum. Spiker ne derse babaannem “Amin” diyor. *** Eczaneden çıkarken “Tekrar bekleriz” lafı beddua değil de nedir abi... *** Bir erkeğin ne kadar tehlike olduğunu görmek için, maç izlerken kanalı değiştirmek yeterlidir. *** Otobüste arkaya doğru yürüyelim diyen adama “Yürümek isteseydik otobüse binmezdik” diyen genci tebrik ediyorum. *** Hap yazma yutamam, şuruptan midem bulanır, iğneden de korkarım, diyen ergene “Muska mı yazayım?” diyen doktora saygılar. *** “Derste hep aynı parmakları görüyorum” diyen hocama, değişiklik olsun diye orta parmağımı kaldırdım. Dersten atıldım, mağdurum. *** Mezarlık girişinde, “Biz de gezerdik siz gibi, siz de geleceksiniz biz gibi” yazıyor. Adam ölmüş, hâlâ laf sokuyor. *** Doğru insanı bulduğunuzda beni de çağırın ne olur. Neye benziyormuş şu, bi bakıyım. Meraktan çatlayacağım valla! *** Doktora gittim, “Ağrı nerede?” dedi. “Doğu Anadolu Bölgesi’nde” dedim. Oksijen tüpüyle kovaladı beni. Salak mıdır nedir? (Facebook’tan) ZİYARET Geçende kaybettiğimiz Yusuf Küpeli ile Mülkiye’nin birinci sınıfında yurt odasını paylaştığımızı yazmıştım. Üçüncü arkadaşımız Daryal Batıbay idi. Ertesi yıl ben İsveç’e gittim, Yusuf eylemlere daldı, Daryal Batıbay ise derslere devam etti, mezun olup Dışişleri sınavını kazandı, yıllar içinde büyükelçiliğe kadar yükseldi. Önceki gün Yusuf’un ölüm haberi üzerine Daryal şu anısını paylaştı: “Dışişleri’ne yeni girdiğim dönemde Yusuf Mamak Cezaevi’nde idi. Onu görmek ve elimden geldiğince maddi yardım yapmak istedim. Rahmetli İnal Batu Bakanlık’ta sicil müdürüydü. Gidip isteğimi söyledim. Biraz düşündü, ‘Git, benim bilgim ve onayım var’ dedi. Yusuf’u zayıflamış ve yorgun buldum. Ziyaretime şaşırmıştı. Parayı almak istemedi; ‘Beni kırma’ diye bıraktım. Gene gelirim dedim; ‘Lütfen gelme’ dedi. Sarıldık, ayrıldık.” Yusuf’u anarken genç bir diplomatın fişlenme ihtimalini göze alıp bu ziyareti yapmasını da alkışlamalı. PASTA Diyanet TV’de yayımlanan “Diyanet’e Soralım” isimli programda, yılbaşı bağlantılı sorulara yanıt veriliyor. Bir pastacı Diyanet’e “Çam ağaçlı, Noel Baba’lı pasta siparişleri geliyor. Yapsam mı yapmasam mı bilemedim. 12 tane siparişim var. İptal mi etsem?” diye sormuş. Cumhuriyet’teki habere göre, soruyu yanıtlayan Din İşleri Yüksek Kurul Uzmanı Fatih Mehmet Aydın şöyle diyor: “İslam’ın yasakladığı bir şeye alet, destek olmak caiz olmaz. Hıristiyanlar kendi bayramını kutlayabilir. Onlar nereden tedarik ederse etsin ama bir Müslüman onların Noel’lerine yardımcı olacak şekilde hareket etmemeli ve rızkını başka yerlerden aramalı.” Sanki siparişi veren pastayı başka yerden temin edemez! Sanki Müslüman - Hıristiyan karşıtlığı için fırsat yaratmak Diyanet’in asli görevidir! TAKTİK CIA’da görev yaptıktan sonra ayrılmış bir ajan olan Philip Agee’nin yazdığı “CIA Günlüğü” adlı kitabı yıllar önce okumuştuk. O ve benzeri kitaplarda CIA ajanlarının şu itirafları göze çarpar: - Terör istediğimiz düzeyde değilse provokasyonlarla yükseltir, yönetimleri önlem almak gerekçesiyle özgürlükleri kısıtlamaya sevk ederiz. - Düzene başkaldırma ihtimali olan zeki ve atak gençleri eyleme sevk ederiz. Böylece fişlenmelerini sağlar ileride etkili görevlere gelmelerini önleriz. Bu taktikler günümüzde de geçerlidir ne yazık ki.",https://www.milliyet.com.tr/yazarlar/melih-asik/beklentimiz-6672426
Melih Aşık,KEHANET,28 Aralık 2021,"Eski CHP Milletvekili Mustafa Balbay CHP lideri Kemal Kılıçdaroğlu ile sohbet etmiş. Sohbet sırasında söz cumhurbaşkanı adaylığına geliyor. Kemal Bey, Mansur Yavaş ve Ekrem İmamoğlu’na kapıyı bir kez daha kapatıyor, şöyle diyor: “Cumhurbaşkanı devlet deneyimi olan bir kişi olmalı, çünkü kritik bir süreci yönetecek. Sayın Yavaş ve İmamoğlu’nun ismi öne çıkarılıyor ama İstanbul ve Ankara’nın yönetimini bırakamayız. Seçmenimize anlatamayız.” Balbay yazının sonunu şöyle bağlıyor: “Kemal Bey’in anlatımlarından bizim çıkardığımız sonuç şu: Kılıçdaroğlu, cumhurbaşkanı adayını, kendi adını önde tutarak perdeliyor!” Balbay güçlü bir işaret görmemiş olsa böyle bir yorum yapmaz. Demek ki Kemal Bey’den seçime doğru geri çekilip bir başka ismi öne süreceği izlenimi almış. *** Bir yandan da siyasette ve kamuoyunda erken seçim konuşuluyor. Şu dönem, başkan adayları üzerinde isim jimnastiği yapmak yerine yeni dönemin ilk 100 gün ve beş yıl programlarının oluşturulması zamanı değil midir? CHP adayı cumhurbaşkanı olursa neyi nasıl yapacak, nasıl bir fark yaratacak? Herhalde şu sırada en çok merak edilen konu isimden ziyade yeni dönemde izlenecek yeni politikalar olmalı. BOTAŞ CHP Milletvekili ve KİT Komisyonu üyesi Atila Sertel anlattı. Türkiye’nin en kârlı kuruluşlarından biri olan BOTAŞ’ta yöneticiler başarılı elemanları ödüllendirmiş. Bu kuruluşta yönetici ve işçi olarak 2 bin 991 kişi çalışıyor. Yöneticiler 171 çalışana para ödülü vermişler. Bazı personele başarı belgesi verilmiş. 2559 işçiye ise hiçbir şey verilmemiş. Para ödülleri kişi başı 3 bin ile 12 bin arasındaymış. Geliyoruz en ilginç noktaya... Sayıştay’ın tespitlerine göre... Ödül komisyonunda bulunan üyelerin (komisyon başkanı hariç) tamamı kendi kendilerine para ödülü vermiş. İşçiler arasında ise para ödülüne layık görülen bir kişi bile yokmuş. Duvarlara “Adaletin bu mu dünya?” diye yazmışlar. OMICRON Omicron varyantı henüz Türkiye’ye gelmediği halde rakamlar endişe verici. Son tespitlere göre... Yeni vaka sayısında dünyada beşinci, ölüm sayısında dünyada dördüncü, Avrupa’da Rusya’dan sonra ikinci durumdayız. Alarm zilleri çalıyor. Biz ise pek rahatımızı bozacak gibi görünmüyoruz. TALİHSİZ MİRAS - Sen kaç yaşındasın yavrum? - 7 yaşındayım. - Senin annen baban kim? - Benim annem babam yok. - Annen niye yok? - Babam öldürmüş. - Ah ah... Peki, baban şimdi nerede? - O da kendini öldürmüş. - Nasıl oldu yavrum, anlatsana... - Ben 6 aylıkken annem beni sağlık ocağına aşı yaptırmaya götürmüş. O sırada babam da oraya gelmiş. Söylenmiş anneme. Bahçede kavga etmişler. Babam kızmış, tabancasını çekip onu vurmuş. Sonra da tabancayı kafasına dayamış, kendini vurup öldürmüş. - Vah vah! *** Bu haber iki gün önce gazetelerde küçücük yer almıştı. Şanlıurfa’da sağlık ocağına altı aylık bebeğini aşı yaptırmaya götüren kadını kocasının öldürüp sonra da intihar etmesi birkaç satır habere sığmıştı. Bebek altı aylıkken öksüz ve yetim kaldı. Bir biçimde büyüyecek ve soranlara hayat hikâyesini bizim yukarıda kurguladığımıza benzer sözcüklerle anlatacak. Kendisi de ömür boyu bu talihsiz mirasın altında ezilip duracak. Kendi kaderine şaşıp kalacak. Sağımızda solumuzda hak edilmemiş acılarla sarmaş dolaş bir yığın insan... Ve içimizde bitmeyen bir mutlu yarın beklentisi...",https://www.milliyet.com.tr/yazarlar/melih-asik/kehanet-6669656
Melih Aşık,TEKNİK MUAYENE,23 Aralık 2021,"Ülkemizde özel araçlar iki yılda bir, ticari araçlar her yıl teknik muayeneden geçiyor. Bu muayene 2007 yılından beri Tüvtürk adlı özel bir şirket tarafından yapılıyor. Tüvtürk ikisi yabancı, biri Türk üç ortaklı bir şirket. Hasılatını yüzde 30 oranında devlete bırakıyor. Türkiye’de yılda tahmini 10-15 milyon araç muayene oluyor ve bu da yaklaşık 6-7 milyar liralık bir geliri ifade ediyor. Tüvtürk şirketi, 2021 yılında muayene ücretlerini otomobil, kamyonet, minibüs için 372 TL olarak saptadı. Bu fiyata ayrıca 90 TL Otomobil Egzoz Pulu eklenmesi gerekiyor. Otomobilini teknik muayeneye götüren Osman Aydoğan anlatıyor: “Arabamı muayeneye götürdüm. Muayene sadece ve sadece 10 dakika sürdü. Tüvtürk istasyonları genellikle şehir dışında. Oraya zaten bir saatte gidiliyor, bir saat sıra bekleniliyor, muayene de on dakika sürüyor. Onarım yok, bakım yok, tamirat yok, parça değişme yok. Ne var? Sadece ve sadece muayene var, o da on dakika sürüyor. Almanya’da teknik araç muayene hizmetini devlet araç servislerine vermiş. Araçlar zaten asgari yıllık bakım için servise gidiyor. Servis aracın bakımını yapıyor, varsa eksikliğini gideriyor. Muayene için ayrıca para almıyor. Tüvtürk istasyonunda ise aracınızda bir eksiklik aksaklık çıkarsa gidip onu giderecek, tekrar geleceksiniz. Hem çok eziyet hem çok para.” SEYAHAT CHP Milletvekili İlhan Kesici geçmişte üniversitede ders verirken sınıfa sormuş: “Çocuklar, içinizde yurt dışına giden var mı?” Gerisini öğrencisinden dinleyelim: - Hiçbirimiz henüz yurt dışına adım atmamıştık. Koro halinde cevap vermiştik: “Yoktur Hocam.” Bu cevap üzerine şöyle demişti: “Ne mutlu size çocuklar.” Bizler de şaşırıp itiraz etmiştik: “Olur mu Hocam? Biz yurt dışına gidelim de bilgimiz ve görgümüz artsın diye düşünüyoruz.” Bunun üzerine İlhan Kesici şu cevabı vermişti: “Öyle düşündüğünüz gibi değil çocuklar. Yurt dışına gidiyorsunuz, orada düzeni görüyorsunuz. Yurda döndüğünüzde ise burada gördüğünüz düzensizlik sizi rahatsız ediyor. Ne mutlu size ki mukayese şansınız yok.” ASGARİ 4250 liralık asgari ücreti beğenen oldu, beğenmeyen oldu. Bu konuda emek sahiplerini bekleyen bir tehlikeye dikkati çekelim. Asgari ücretin işverene maliyeti 5879 lirayı buluyor. Brüt ücrete SGK primi ve işsizlik sigorta primini ekleyince bu rakam ortaya çıkıyor. Bu ücret birçok işverene fazla görünüyor. Orta çaplı bir işveren dostumuz telefonda şöyle diyor: - Biz bu ücreti kaldıramayız. - Peki, ne olacak? - Ya bu ücretin altında sigortasız işçi  ya da yabancı işçi bulacağız. Asgari ücretin yükselmesine sevinen birçok işçiyi böyle bir tehlike bekliyor. Devlete ve sendikalara da sigortasız işçi çalıştırılmasına karşı mücadele görevi düşüyor. KOMŞUM Gürcistanlılar alışveriş için Artvin’in Kemalpaşa ilçesine akın ediyor. Bulgarlar Edirne ve Kırklareli’ne, Azeriler Iğdır’a koşuyor. Yağ, peynir, pirinç gibi gıda ürünleriyle tekstil kapış kapış gitti. Artvinli bir vatandaş ANKA ajansına diyor ki: - Gürcü, parası 100 lari ile 550 TL alıyor, bütün marketleri yağmalıyor. Yetkililere söylüyorum; bir üründen 3 tane, 2 tane alsınlar, 10 tane, 20 tane almasınlar. Biz de alalım, biz de bu ülkenin vatandaşı değil miyiz? Vatandaş doğru düşünüyor. Bu vahşi alışverişe bir sınır konulmalı. Belli miktarın üzerinde malın götürülmesine izin verilmemeli. Bu ürünler bize de lazım. DEVRİYE Biz kurdaki dalgalanmayla meşgulken... Ege’de yeni dalgalanmalar oldu. ABD ve Yunanistan bir sahil güvenlik iş birliği anlaşması imzaladı. Anlaşmaya göre,  Yunan ve Amerikan sahil güvenlik birlikleri, Ege ve Akdeniz’de ortak devriye faaliyetinde bulunabilecek. Anlaşmanın Türkiye’ye yönelik olduğu gayet açık. Rusya Askeri ve Siyasi Analiz Bürosu’ndan Nikolay Kostikin anlaşmayı yorumlarken diyor ki: “Doğu Akdeniz’de Amerikan-Yunan iş birliğini güçlendirme şeklindeki sinyaller, en başta Türkiye’ye bağımsız bir bölgesel politika için hiçbir şansının olmadığı mesajını veriyor. Ortak Yunan - Amerikan kıyı devriyesi, Türkiye’ye karşı bir üstünlük gösterisi.” NATO üyeleri bir başka NATO üyesi olan Türkiye’ye karşı anlaşmalar yapıyor. Benzeri görülmemiş bir olay.",https://www.milliyet.com.tr/yazarlar/melih-asik/teknik-muayene-6666932
Melih Aşık,YUSUF KÜPELİ,30 Aralık 2021,"Yıllardır İsveç'te yaşayan eski arkadaşımız Yusuf Küpeli'nin geçen pazar gecesi hayata veda ettiği haberi geldi. Anılardan birkaç hüzünlü sayfa koptu, düştü önümüze... Yusuf'la Mülkiye'nin birinci sınıfını birlikte okuduk. Bir süre E. Büyükelçi Daryal Batıbay, Yusuf ve ben yurdun aynı odasını da paylaştık. Saf, iyi niyetli, sevecen bir arkadaştı. Ancak özellikle haksızlık karşısında çabuk öfkelenir, adeta kendini kaybederdi. Bir başka sınıf arkadaşımız olan Mahir Çayan'a takıldı. Giderek sol eylemlerde görülür oldu. Yollarımız ayrıldı. Yusuf'la bir akşam tiyatroya gidelim dedik. Ulus'ta Küçük Tiyatro'da Gogol'ün Palto adlı oyununu izledik. Çıkışta oyunu nasıl bulduğumu sordu. Sıkıcı buldum, dedim. Birden kızdı: - Sen hiç paltosuz kış geçirdin mi? diye sordu. Geçirmemiştim. Ailemiz varlıklı değildi ama bizi hiç paltosuz bırakmamıştı. Çok uzun anlatmadı ama... Anladım ki o paltosuz kışlar geçirmiş, soğuk havalarda bir paltonun özlemini çekmişti. Yazın evine gittim. Kartal'da, demiryolunun yanında, büyücek bir kümes diyebileceğimiz bir kulübede yaşıyorlardı. Tek varlığı yaşlı annesiydi. Kadıncağız belli ki Harp Okulu'na giden oğlunun teğmen çıkacağı, böylece birlikte rahata kavuşacakları günleri bekliyordu. Ne var ki Talat Aydemir olayı patlak vermiş, Harp Okulu öğrencileri istemeden olayların içine yuvarlanmış, subay çıkmalarına 10 gün kala kendilerini kapının dışında bulmuşlardı. Genelkurmay onlara merhametli davranmış, istedikleri üniversiteye girmelerine olanak sağlamıştı. Yusuf bir yıl ODTÜ'de okumuş, sonra Mülkiye'ye gelmişti. Yıl 1964-65 idi. Öğrenci olayları tırmanıyordu. Güçlü kuvvetli bedeniyle, haksızlığa tahammül edemeyen kişiliğiyle sol mücadele içinde buldu kendini. Mahir Çayan'la 1970 yılında THKP-C'yi kurdular. Bir yıl sonra partiden ihraç edildi. Örgütün işlediği cinayetlere katılmadı. Sonraki yıllarda Mahir'i ajanlıkla, hainlikle suçladı. 12 Mart Darbesi sonrasında yakalandı, işkencelerden geçti, yaklaşık sekiz yıl hapis yattı. Şartlı salıverme sırasında kaçarak İsveç'e gitti. Bir postanede işçiliğe başladı. Sonraki yıllarda İsveç Barış Komitesi'nde görev aldı. Dünya Barış Konseyi'nin 1990 yılı Atina toplantısına üç İsveç delegesinden biri olarak katıldı. Türkiye'ye hiç gelmedi. Hayatta ne yapmak istediğini ve kişiliğini şu kısa cümleye sığdırır: ""Haksızlıkların kaynağı olarak gördüğüm devletin yıkılıp yerine adaletlisinin kurulması ötesinde beklentisi olmayan birisi, gerçekten isyan etmiş, başkaldırmış birisi."" Yusuf oyuna gelerek teröre itildiklerini sonraki yıllarda itiraf etti. Bir mahkeme ifadesinde ""Emperyalizm bizi anarşizmin bataklığına itti"" demişti. İsveç’te tarihi kitaplar yazdı, araştırmalar yaptı, bunları ""www.sinbad.nu"" sitesinde yayınladı. Seneler geldi geçti. Talihsiz arkadaşımızı artık sonsuzluğa uğurlamanın vakti. HATIRA Hitler zulmünden kaçarak Türkiye’ye sığınmış Yahudi veya solcu Alman bilim adamlarından söz etmiştik. Bunlardan biri olan Walter Gottschalk 1941-54 yılları arasında Türkiye’de kalmış, İstanbul Üniversitesi’nde görev almış, kütüphanecilik bilimini kültür hayatımıza yerleştirmek için çalışmıştı. Batılı kaynaklarda W. G. ile ilgili çok sayıda bilgi ve kaynak bulabilirsiniz. Ancak İstanbul Üniversitesi’nin hiçbir yerinde anıldığını görmedik. İÜ Kütüphane ve Dokümantasyon Merkezi’nin çalakalem yazılmış tarihinde de adı geçmiyor. Unutulmuş! Bir başka önemli not... W.G., 1941 yılında Belçika’ya kaçmış, orada ABD veya Kudüs’e gitmenin yollarını aramaktadır. O sırada Türkiye’de kendisine teklif gelir. ABD vize vermediği için Gottschalk biraz da mecburiyetten Türkiye’yi tercih eder. O yıllarda ne İngiltere, ne ABD ne Avrupa ülkeleri Yahudilere vize vermiyor. Türkiye veriyor. Bu da Türkiye’nin o yıllardaki yönetimini “ırkçı” diye suçlayanların ilgisine sunulur. YENİ YIL Uygarlaştık mı? Gündemimizde başka yoğun konular olduğu için mi? Yoksa yorgun mu düştük? Ne olduysa oldu, bu yıl: - Yılbaşı Hıristiyan âdetidir, - Yılbaşını kutlayanlar cehenneme gider, - Müslüman yılbaşını kutlamaz gibi bağırışlar pek duyulmadı. Duyulmayınca, bu çağrılara paralel saldırılar da pek olmadı. Noel Baba maketini parçalayan, terör yaratan saldırganlara fazlaca rastlanmadı. - Noel Baba düzgün adam olsaydı evlere bacadan değil kapıdan girerdi, cinsinden muhafazakâr yorumlar da duymadık. 31 Aralık gecesini de kazasız belasız atlatırsak... Yeni yıla görece uygar bir kimlikle girmekte olduğumuzu düşünebiliriz. (Bilvesile... 30 Aralık 1994 günü The Marmara kafeye bırakılan bombanın patlaması sonucu hayatını kaybeden yazar Onat Kutlar ve arkeolog Yasemin Cebenoyan’ı hüzünle anıyoruz.)",https://www.milliyet.com.tr/yazarlar/melih-asik/yusuf-kupeli-6671126
Melih Aşık,KİM KANDIRDI!,25 Aralık 2021,"Telefondaki arkadaşımız diyor ki: “Dolar 18 liraya çıktığında bunun daha ileri gitmeyeceğini, ekonominin fazlasını kaldırmayacağını düşünmüştüm. Devlet bir biçimde bu çıkışa dur diyecekti. Aklım, dolardan çık, TL’ye dön diyordu. Ama elim bir türlü doları bozdurmaya gitmedi. Akılsızlık işte.” Benzeri sözleri pek çok kimseden duyabilirsiniz. Bu tür davranış gerçekten akılsızlık mı? Ne derseniz deyin. İnsanoğlunun beyni böyle çalışıyor. Nedenini Psikolog Acar Baltaş’ın “Akılsız Duyguların Cezasını Kararlar Çeker” adlı kitabında bulabilirsiniz. Diyor ki kitap: “İnsan beyni verdiği tepkileri ve aldığı kararları iki ayrı bölgede işlemden geçirir. Bunlardan biri ‘düşünen beyin’dir. Düşünen beyin, akıllı, planlayan, yönlendiren, uzun vadeye odaklanan, kontrollü ama zayıf ve yavaştır. Diğer bölge ise ‘hisseden beyin’dir. Hisseden beyin kısa vadeye odaklı, heyecanlı, düşüncesiz ancak güçlü ve hızlıdır. Haz, çıkar, tehlike ve tehdit içeren durumlarda kararlarımızı bilincimize yani ‘düşünen beyin’e başvurmadan veririz. Özellikle para ve maddi kazanç beklentisi içine girmek, hisseden beyinde şimşekleri çaktırır ve dikkati dağıtarak riskleri ve engelleri görmemize engel olur.” Özetle... Kabahat bizim değil... “Hisseden beyin”in! KÜTÜPHANE Beyazıt Kütüphanesi’nde çalışmaya giden yurttaşımız gördüğü düzensizlik ve dağınıklıktan yakınıyor. Danışma memurluğunu güvenlik görevlisi yapıyormuş. Araştırmacılara ayırılan bölümü ders çalışan öğrencilere vermişler. Aşırı gürültü oluyormuş. Geçenlerde bir dostumuz da gazete koleksiyonlarından geçmişteki siyasi cinayetlere ait bazı sayfaların kesilip yok edildiğini yazmıştı. Kütüphane ülkenin belleğidir. Tüm bilgilerin depolandığı, saklandığı, gelecek nesillerin yararına sunulduğu merkezlerdir. Türkiye’nin kütüphaneleri özellikle değerlidir. Bu alanda bir şansımız olmuştur. 1933 yılında üniversite reformuyla birlikte ciltleme, onarım, arşivleme gibi işler Alman uzmanlara verilmiştir. 1941 yılında bir şansımız daha doğdu. Modern kütüphaneciliğin babalarından Alman Walter Gottschack Türkiye’ye geldi. ABD vize vermediği için Türkiye’nin davetini kabul etmişti. 1954 yılına kadar İstanbul Üniversitesi’nde çalışan Gottschack Almanya’ya dönünce yerini asistanı Rudolf Juchhoff aldı. O da 1968 yılına kadar görevde kaldı. Almanlar pek çok değerli eleman yetiştirdi. Osmanlı’dan kalan değerli eserlerin tasnifi, onarımı, korunmasını sağladılar. Bu gelişmeler sonucu Türk kütüphanelerinin ABD düzeyinde nitelik kazandığı söylenmiştir. Günümüzde bu özenin ve kalitenin sürdürülmesi beklenir. İNEKLER İzmitli küçük bir besici olan Bilal Şimşek, inekleri kesime göndermekten başka çaresinin kalmadığını anlatıyor telefonda. Yaklaşık 30 hayvanı varmış. Bir kısmı süt, bir kısma et hayvanıymış. Diyor ki: - Bir hayvanın aylık masrafı yem, ot, saman falan derken en az 1000 lirayı buluyor. 30 hayvanın aylık masrafı 30 bin lira. İki ay önce 150 lira olan 50 kiloluk yem şimdi 250 liraya çıktı. Yem firması her gün 10 lira, 20 lira zam geldiğini bildiriyor. Belki de şu anda 270 liraya çıkmıştır. Ben her gün biraz daha zarara giriyorum. Zarardan kurtulmak için hayvanları elden çıkarmak zorundayım. - Peki, bu iş nereye varacak? - Büyükleri bilmiyorum, biz küçük besiciler için bu işi bırakmaktan başka çare görünmüyor. Aynı yakınma başka kaynaklardan da geliyor. Hem tarımda hem hayvancılıkta gübre zamları sıkıntı yarattı. Bu kesimleri nefeslendirecek acil önlemler bekleniyor. FARK Haber sosyal medyadan. Diyarbakır’da vatandaşın 10 bin dolarını çalan hırsızlar yakalanmış. Ancak parası aynen iade edilen vatandaş pek memnun olmamış! Demiş ki: - Ben dolarımı 18 liradan satacaktım. Çalındığı için satamadım. Şimdiki değeri 12 lira. Aradaki farkı kim ödeyecek? YANGIN İzmir’de işçilik yapan üç Suriyeli genç, gece vakti uykularında üzerlerine benzin dökülerek yakıldı. İnsanlık adına acı verici bir olay. Göçmenlerin geri gönderilmesinin siyasi kararlara bağlı olduğunu unutan... Göçmenlere yönelik düşmanlık yaratarak sonuç alınacağını düşünenlerin payı vardır bu vahşette. Bu cehaletten vazgeçelim. ÇOCUK Eğitimci Ann Lander diyor ki: Eğer bir çocuk kavga ve gürültü içinde yaşarsa kavgayı öğrenir. Eğer bir çocuk korku içinde yaşarsa, korkmayı öğrenir. Eğer bir çocuk daima ona acıyan insanlarla beraber yaşarsa, kendini zavallı hissetmeyi öğrenir. Eğer bir çocuk kıskançlık içinde yaşarsa, nefret etmeyi öğrenir. Eğer bir çocuk övmeyi bilen insanlarla beraber yaşarsa, başkalarını da takdir etmeyi öğrenir. Eğer bir çocuk dürüst hareket eden insanlar içinde yaşarsa, adaletin ne olduğunu öğrenir. Eğer bir çocuk sözlerine güvenilir insanlar içinde yaşarsa, hakikatin ne olduğunu öğrenir. Eğer bir çocuk açık kalpli, güler yüzlü ve anlayışlı insanların arasında yaşarsa dünyanın gerçekten yaşamaya değer güzel bir yer olduğunu öğrenir. Çocukların her şeyin farkında olduğunu unutmayalım.",https://www.milliyet.com.tr/yazarlar/melih-asik/kim-kandirdi-6668198
Melih Aşık,BİİP!,21 Aralık 2021,"Bir televizyon kanalında Kara Murat filmi oynuyormuş. İzleyen okuyucumuz aktarıyor. “Şarap” sözcüğü geçen yerleri ‘bip’lemişler ancak meyhane sözcüğünü ‘bip’lemeyi herhalde unutmuşlar. Konuşmalar şu hale dönmüş. - Barba’nın meyhanesine ‘biiip’ götürüyorum. - Susamışsınızdır, size bir ‘biiip’ ikram edeyim. - Bizans’ın en güzel ‘biiip’ini ben üretirim. Ekranlarda içki görüntüleri ve sözlerine yönelik duyarlık aşırı düzeyde! Neden? Çünkü içki bütün kötülüklerin anasıdır! Fakat silah içki kadar tehlikeli sayılmıyor. Ekranlarda silahın her türlüsü adıyla, fotoğrafıyla yayınlanıyor, o silahların tetiğe bir basışta onlarca kişiyi öldürdüğünü görüyoruz. Yerli dizilerde sorunlar hukukla değil silahla çözümleniyor. Çoluk çocuk silahlı çözümün daha fiyakalı ve daha adil olduğuna inandırılıyor. Ancak silaha sansür yok. Şaraba sansür var. Nasıl bir mantıksa... KIRIKKALE’DEN Erdoğan Karakaya, Kırıkkale Sanayi Mahallesi’ndeki evine akşama doğru geliyor. Canı sıkkın. Yüzü gülmüyor. Bir ara karısıyla tartışıyor. 37 yaşındaki genç adamın hiçbir işi rast gitmemektedir. Psikolojisi bozulmuştur. Derken, yerinden kalkıyor: - Ben bu hayata artık dayanamayacağım, diyor, yaşamak istemiyorum, vuracağım kendimi, diyerek yan odaya geçiyor, kapıyı kilitliyor. 12 yaşındaki kızı Hazal telaş içinde kapıya koşuyor. Açamıyor. “Yapma baba ne olursun yapma” diye hıçkırıklar içinde kapıyı yumrukluyor. Her kız çocuğu gibi o da babasını dünyalar kadar seviyor belli ki. Erdoğan ise hiçbir şey düşünecek halde değildir. Çekmeceden tabancasını çıkarıyor. Emniyeti açarken elleri titriyor. O arada tabancayı nasıl tuttuğunu bile hatırlamıyor. İşte o anda tabanca ateş alıyor. Çıkan kurşun Erdoğan’ın omuzunun bir yanından girip öte yanından çıkıyor. Ve kapının hemen arkasında durup babasına yalvaran küçük kızın göğsüne saplanıyor. Anne çığlık çığlığa. Baba ve kız ayrı ayrı hastaneye kaldırılıyor. Kız çok yaşamıyor, hastanede can veriyor. Adam ameliyata alınıyor. Kendisine kızını vurduğu söylenmiyor. İki hafta hastanede yattıktan sonra üç gün önce taburcu ediliyor. Kızını öldürdüğü kendisine taburcu olduğu gün söyleniyor. Adam bir kez daha yıkılıyor. Aynı gün mahkemeye çıkarılıyor. Kısa bir sorgudan sonra tutuklanıyor. Anne kızını ve kocasını kaybetmiş. Kız mezarda. Kızının acısını da yüklenen baba şu an hapishanede. Gazetelere bir iki sütun haber oldu bu dram. Sadece o kadar... ÜTÜ AKP’li Kayseri Belediye Başkanı Mustafa Çelik, kendilerine 2015 yılında görevi devreden AKP’li Mehmet Özhaseki’yle ilgili olarak: - Bize devrettiğinde belediyenin kasası boştu, diyor. - Peki, neden bugüne kadar açıklamadınız? - Ütüsü bozulsun istemedik. Karizması çizilmesin anlamında: Ütüsü bozulmasın. Güzel deyim. MELER UEFA, milli hakem Halil Umut Meler’i de Cüneyt Çakır’la birlikte hakemlikteki en üst kategori olan “elit gurubu”na yükseltti. Avrupa’da  bu kategoride sadece 32 hakem varmış. Kimdir Halil Umut Meler? Son Galatasaray-Fenerbahçe maçında kurala aykırı davranışları nedeniyle Fatih Terim’e kırmızı kart gösteren hakem. Terim, hakeme hakaret ettiği için cezalı olarak maçları tribünden izliyor. Halil Umut Meler ise UEFA’ya göre Türkiye’nin en iyi iki hakeminden biri. Galatasaray mı? Ligin 17. haftasında lider Trabzon’un 18 puan gerisinde olup puan cetvelinde 11. sırada. UEFA ve rakamlar bir şeyler söylemiyor mu? KADIKÖY CHP lideri Kılıçdaroğlu geçenlerde Kadıköy Belediyesi’ni ziyaret etti. Kendisine brifing verildi. Bizden de CHP’li belediyeye bir kısa brifing olsun... 1. Kadıköy’ün dar kaldırımları çoğunlukla işgalde olduğu gibi gelişigüzel park eden scooter’lar tarafından da kapatılmaktadır. Bu scooter sayısının en azından azaltılması ilgili şirketlerden istenemez mi? 2. Moda çocuk parkı yıllardır bakımsız haldedir. Kum zemin kedi ve köpeklerin tuvaleti olmuştur. Kenara bir kum havuzu açılması, zeminin ise yumuşak bir maddeyle kaplanması mümkün değil midir? 3. 4 ana caddenin, Moda, Yeldeğirmeni, Bağdat ve Cemil Topuzlu’nun kaldırımları ne zaman gözden geçirilecektir?",https://www.milliyet.com.tr/yazarlar/melih-asik/biip-6665516
Melih Aşık,YA BEN YA BEN!,16 Aralık 2021,"CHP Genel Başkanı Kemal Kılıçdaroğlu tek bir cümleyle bombayı Meral Hanım’ın kucağına  bıraktı. Nasıl mı? Önceki gün Candaş Tolga Işık’la yaptığı röportajda  “Cumhurbaşkanı olmak istiyor musunuz?” sorusuna, “İttifak kabul ederse bir sorun yok” diyerek. Kemal Bey iki hafta öncesine kadar çeşitli platformlarda bu soru sorulduğunda, “Bu bizim ittifaka bağlı. Onlarla oturup karar vereceğiz” diyordu. Adaylık kararını ittifaka bırakıyordu. İttifakın Kemal Bey’i aday gösterme eğiliminde olmadığını iki hafta önce İyi Parti Genel Sekreteri Koray Aydın: - Kazanma riski olan bir adayı kabul etmeyiz, sözleriyle gayet açık biçimde ifade etmişti. Meral Hanım’ın gönlü Ekrem İmamoğlu’ndaydı. Kemal Bey bu defa farklı bir çıkış yaptı. İttifakı kendi adaylığını kabul yönünde sıkıştırdı. İttifak önünde iki yol kaldı: Kemal Bey’in adaylığını kabul etmek veya etmemek. Kemal Bey Ankara ve İstanbul Belediye  Başkanlarına adaylık yolunu daha önce kapatmıştı. Bu defa kendisi dışındaki muhtemel isimlere de yolu kapattı. İyi Parti ya Kemal Bey’in adaylığını (istemeden de olsa) kabul edecek. Ya da ittifak dağılma sürecine yönelecek. Seçime 1.5 yıl kala Millet İttifakı cephesinde böyle bir sıkıntı başladı. LAF PİYASASI Eskilerin bir lafı vardır: Bülbülün çektiği dili belası, derler. Bizim ekonominin çektiği de yine dilden kaynaklanıyor. Örneğin, kurlardaki ataklara “Faizler düşecek - düşmeyecek” gibi açıklamalar sebep oluyor. Faizlerin geleceği konusunda sessiz kalınsa... Halk Merkez Bankası’nın etki altında kalmadan, ekonominin gereklerine göre karar verdiğini düşünse... Kurlar bu kadar oynar mıydı? Bir de kuşku artırıcı demeçler var. Örneğin, Cumhurbaşkanı ile görüşen Prof. İzzet Özgenç’in çıkışta “OHAL ilan edilebilir” diye verdiği demeç. Böyle bir demeç halktaki telaşı artırmaktan başka işe yaradı mı? Bu telaş sonucu bankalardaki dövizlerin bir kısmı daha yastık altına alındı, piyasadan çekilip atıl hale getirildi. Vatandaş birikimini korumak için telaş içinde bir şeyler yaparken çoğu zaman yanlış da yapıyor. Vatandaşın yaptığı yanlışlar ekonominin bütününe yansıyor. Yarınının güvende olmadığını düşünmek, insanlarda psikolojik yorgunluk hatta tahribat yaratıyor. Bu ülkede emeğiyle para kazanan milyonlar bunu hak ediyor mu? LEVA Edirne’de yaşayan okurumuzdan not. - Bulgar vatandaşları gelip buradan ucuz alışveriş yapıyor. Onlardan öğrendiğimize göre... Bulgar bankaları Türk Lirası kabul etmiyormuş. Ceplerinde kalan parayı orada bozduramıyorlarmış. Bizim esnaf ise leva kabul ediyormuş. 8 liradan bozuyormuş. Yani leva Edirne’de geçiyor ama TL Bulgaristan’da geçmiyor. Ben duyunca üzüldüm. ZÜLAL Cumhuriyet yazarı Zülal Kalkandelen Ankara’da Çankaya Belediyesi Doğan Taşdelen Kültür Merkezi’nde imza günü için izin istemiş. Vermemişler. Kalkandelen bu konudaki mesajında: - Kemal Kılıçdaroğlu’nu eleştiren son yazım nedeniyle izin verilmediğini düşünüyorum, diyor. Yazar şöyle devam ediyor: “Aynı mekânda benden bir gün önce aynı anda iki gazetecinin imza günü vardı, bugün de bir kokteyl yapılıyor. Bu ayrımcılığı yapan bir iktidar belediyesi olsa tüm muhalif kişiler feryat ederdi. Ana muhalefet partisinin belediyesi bana yapınca bir iki kişi dışında herkes sustu.” Eğer sebep değerli meslektaşımızın söylediği gibiyse, tek kelimeyle AYIP. KARİKATÖR Hiç unutamadığım bir karikatürdü. Yıllar önce Akbaba dergisinde görmüştüm Siyasi bir yanı yoktu. Bir otomobil uçurumun kenarına gelmiş... Yarım metre daha gitse uçurumundan aşağı yuvarlanacak. Direksiyonda şişman ve dediğim dedik tipte bir kadın oturuyor. Yanında da süklüm püklüm bir adam. Kadın korkudan titreyen adama dönmüş: - Kocacığım, diyor, izin verirsen arabanın geri vitesini ben kendim bulayım. Hayatın her yanında böyle kritik anlarda kritik denemeler yapan insanlar vardır. Direksiyona oturmuşsa sonucunu yaşayacaksınız.",https://www.milliyet.com.tr/yazarlar/melih-asik/ya-ben-ya-ben-6662380
Melih Aşık,SAHTE HOCA,04 Aralık 2021,"Zülâl Atalay Laçin, sahte doçentlik belgesiyle Aksaray Üniversitesi’nin profesörlük kadrosuna atanmış, yaklaşık iki hafta sonra bu durum ortaya çıkınca görevden alınarak tutuklanmıştı. Laçin kendini üniversiteye ODTÜ mezunu, İngiltere’de yüksek lisans ve doktora yapmış bir doçent olarak tanıtmıştı. Meğer açık öğretimde öğrenciymiş. Gösterdiği bütün belgelerin sahte olduğu ihbar üzerine ortaya çıktı. İlginç olan ne mi? Aksaray Üniversitesi’nin profesörlük kadrosuna atadığı bir kişinin geçmişiyle ilgili soruşturma yapmaması. Gösterdiği belgelerin sahte olup olmadığını araştırmaması. Önüne konulan tüm belgeleri araştırmadan kabullenmesi çok ilginç. YÖK bu konuda bir soruşturma açmayacak mı? Üniversite sahte belgeleri gerçekten görev ihmali veya cehaleti yüzünden mi kabul etti? Yoksa Zülal Hanım’ın içeride bazı iş birlikçileri mi var? Bu dolandırıcılıkta üniversitenin masum olmadığı da çok belli. YÖK nerede? ÇAYIMIZ Dünyada en çok çayın içildiği ülke olan Türkiye kendi rekorunu kırmış. Ülkemizde halen adam başı her gün ortalama 3-5 bardak çay içiliyormuş. Bu konuda bir haber ajansının geçtiği haberi kimi gazetelerde okuduk. Abdülhamit 1884 yılında Japonya’dan çay tohumu getirtmiş, Bursa’da ekim denenmiş ama başarılı olamamış. Haberde bu bilgi var. Başka isim yok. Sanırsınız ki ülkede çay tarımını Abdülhamit başlatmış. Oysa çay tarımı Cumhuriyet’ten sonra 1924 yılında çıkarılan kanunla başlatılır. Bu işin başında da efsane olmuş bir adam: Zihni Derin vardır. Sözü geçen haberde Abdülhamit’in adı var ama Zihni Derin’in adı yok. Demek ki ne ajansta haber yapan arkadaşlar ne gazeteye bu haberi aktaran gazeteciler Zihni Derin adını bilmiyor. Çayı ülkeye Abdülhamit getirdi sanıyorlar. Sevgili genç gazeteciler... Ülkenin tarihini, coğrafyasını, tarımını, sanayiini çok okumanız, öğrenmeniz gerekiyor. BERKE Televizyonlarda saatlerce futbol konuşuluyor. Gazetelerde sayfalar dolusu futbol. Radyolarda futbol. Dön dolaş, olmayan futbolu konuş. Ülkede başka spor var mı, genç sporcular hangi sorunlarla boğuşuyor, aralarında hangileri engelleri aşıp parlak sonuçlar alıyor? Kimse bunlarla ilgili değil. Son günlerde gazetelerde ve TV’lerde Berke Akçam adını arıyoruz. Bir iki satır dışında göremiyoruz. Henüz 20 yaşında olan, 400 metre engelli koşan bu genç atletimiz geçen temmuzda Avrupa şampiyonu, ağustos ayında (49.38 ile) dünya şampiyonu oldu. Birkaç gün önce de Sırbistan’da düzenlenen Balkan gecesinde “yükselen yıldız” unvanına layık görüldü. Ne gazeteler ne TV’lerde yine tek satır yok. Başarıya böylesine sırtını dönmüş bir ülkede gençler hangi moral ve motivasyonla kendilerini geliştirecek? Hangi sevgiyle daha yukarılara ilerleyecek? HOROZ Suriye Halk Meclisi, yayımladığı bildiride, “Hatay’ın Türkiye’nin elinden geri alınması için mümkün olan her şeyin yapılacağı”nı bildirdi. Suriye uzun süre  Fransa’nın işgali altında kalmıştı. Sanılır ki o yüzden Fransız horozuna öykünüyorlar. Fransız horozunun özelliği malum: - İki ayağı da pisliğin içinde olduğu halde ötebilen tek hayvandır. Suriye Meclisi o misal. Ülkeleri dört bir yandan işgale uğramış, onlar Hatay’ı geri alma sevdasında. GÜLÜT Eski Cumhurbaşkanı Abdullah Gül’ün ikinci kez adaylığı geçen seçimde de söz konusu olmuştu. CHP lideri Kılıçdaroğlu’nun Gül’ü aday yapmak istediği konuşulmuştu. Ancak bu girişimler fazlaca tepki görmemişti. Bu defa öyle olmadı. Abdullah Gül’ün adaylığı söz konusu olunca sosyal medyada ve muhalefet çevrelerinde bir tepki seli oluştu. Sanırız, ne Gül bir kez daha adaylığı düşünecek, ne onu aday yapmak isteyenler buna teşebbüs edecektir. O defter kapanmış görünüyor. BİLMECE CHP Ordu Milletvekili Dr. Mustafa Adıgüzel Sağlık Bakanı Fahrettin Koca’ya bir bilmece sordu. Cevabını henüz alamadı. Gerçekten de çetin bir bilmece bu. Birlikte okuyalım: “Ordu ilimiz vaka sayısı olarak 1. sıradadır. Enteresan olan, Ordu ilimiz aynı zamanda aşılamada 1.dir. Aşılamada 1. olan bir ilin vaka sayılarında 1. olması Sağlık Bakanı’nın izahına muhtaçtır. Ben bir hekim olarak bu durumu bilimsel olarak izah edemiyorum. Bunu inşallah Sağlık Bakanı izah eder.”",https://www.milliyet.com.tr/yazarlar/melih-asik/sahte-hoca-6654604
Melih Aşık,DÜĞÜN GECESİ,11 Aralık 2021,"Veliaht Vahdettin Efendi’nin eşi Müveddet Hanım o gece düğünde giyeceği ışıltılı tuvalete bakarken çok üzgündür. Bu düğün için özel bir tuvalet yaptırmıştır oysa. Saray hanımları her düğünde yeni bir tuvalet giymektedirler. Pahalı ve şık tuvaletler süslemektedir düğün salonunu. Müveddet Hanım neden akşamki düğünün sevinci içinde değildir de üzüntüler içindedir? Çünkü o akşam kocası evlenmektedir. Kendisi Veliaht Vahdettin’in üçüncü eşidir. Kocası o akşam görkemli bir düğünle amcasının kızı Nevvare Hanım’la dördüncü evliliğini yapacaktır. O da davetliler arasında bulunacak, tebrikleri kabul edecektir. Dördüncü eşin amca kızı olması acılarını artırmaktadır. Bu satırları Şaziye Karlıklı’nın Vahdettin’in beşinci eşi Nimet Hanım’ı anlattığı “Son Kadın” adlı belge romanda okuyoruz. 57 yaşında padişah olan Vahdettin önceki eşlerle yetinmemiş, 19 yaşındaki Nimet’i de beşinci eş olarak hareme dâhil etmiştir. Düğünün yapıldığı gün Kurtuluş Ordusu Anadolu’da Yunan birliklerine karşı savaştadır. Zevk peşindeki Padişah ve çevresinin savaşla falan ilgisi yoktur. Nitekim savaş lehimize döndüğünde İngilizlere başvurarak kaçırılmasını isteyecek, Malaya zırhlısına binerek İstanbul’dan ayrılacaktır. Giderken İngiliz Kuvvetleri Komutanı Harrington’dan kıymetli eşi Nimet Hanım’a özellikle göz kulak olmasını isteyecektir. Erkek elbisesi giyerek kendisiyle birlikte kaçmasını Nimet kabul etmemiştir. Bunu gururuna yedirememiştir. Saray kadınları birbirinden farklıdır. Ortak yanları her birinin hayatının dram olduğudur. ALO DERKEN Meslek lisesi öğretmeni Ali Özdemir, öğrencilerin cep telefonuyla ilişkisini gözlemlemiş. Sonuçları şöyle özetliyor: - Öğrenci ders dinleyemiyor. - İşlenen konuları algılayamıyor. - Yazı yazamıyor, çizim yapamıyor. - Teneffüslerde hiç hareket etmiyor. - Çevresiyle asla iletişim kurmuyor. - Aptallar için hazırlanmış oyunlarla ilgileniyor. - Ahlak dışı sitelere giriyor. - Utanılacak, kaba videolar çekiyor ya da yayıyor. - Sürekli olarak Facebook, Instagram, Twitter, Tik-Tok, Whatsapp, Messenger, Swarm, Pinterest gibi uygulamalara giriyor. - Otistik, disleksi, bipolar rahatsızlıkları tetikleniyor. Okulda bilgisayarla ilgili 20 kadar yazılımı öğretmeye çalışıyorum. Lakin öğrenciler sadece oyun açmak istiyor. Ayrıca her gün okulda yüzlerce öğrencinin leş gibi kirli telefonlarını toplamak bize çok zaman kaybettiriyor. CİNCON Fenerbahçe ile Galatasaray kadın futbol takımları arasındaki dostluk maçının ardından Fenerbahçe soyunma odasına giren Başkanvekili Erol Bilecik’in: “Bizi gururlandırdınız. Biz G. Saray’a yani Cincon’a 6 Kasım’da 6 tane atmıştık, siz 7 Aralık’ta 7 tane attınız” diye konuştuğunu yazmıştık. Sonra da ağzından çıkan Cincon kelimesini dil sürçmesi olarak nitelemişti. Tepkiler büyük oldu. Erol Bilecik özür dilemek amacıyla Galatasaray Kulübü’nü ziyaret etmek istemiş. Kulüp kendisine kamuoyu önünde özür dilediği takdirde randevu vereceğini bildirmiş. Doğrusunu yapmış. Bu arada henüz kadın futbol ligi başlamadan her iki kulüp beşer tane yabancı kadın futbolcu transfer etmiş. Bu ne aceledir? 84 milyonluk ülkede yabancısız takım kurulamıyor mu? Döviz bu kadar mı bol? GÜBRE CHP Milletvekili Ömer Fethi Gürer iktidara çağrıda bulunuyor, “Gübre fiyatlarına müdahale edilmezse  gıdada önümüzdeki süreçte Türkiye çok sıkıntılı ve zor bir sürece girebilir” diyor. Geçen yıl üre gübrenin 1800 lira, DAP gübrenin de 2200 lira olduğunu anımsatan Gürer, bugün her iki gübrenin ton fiyatının 14 bin 700 liraya ulaştığını belirtti. Çiftçinin bu durumda gübre kullanamayacağını kaydeden Gürer, çiftçiye indirimli fiyattan gübre sağlanmasını istiyor. Gübre fiyatları şu anda tarımdaki en büyük sorun olarak görünüyor. SAÇMA Mülkiye’nin değerli hocalarından Prof. Tuncer Bulutay’ı kaybettik. 1964 yılında Mülkiye’deki ilk yılımızda hocamızdı. O da sanırız ilk kez o yıl hoca olarak derse giriyordu. Seneler çabuk geçti. Mülkiye’nin bir yıldızı daha ayrıldı aramızdan. Bulutay, 1970 yılında öğrencilerin anı defterine bakın neler yazmış: “Öğrencilerime ‘saçmalama özgürlüğü’nü tanımaya ve onları bu yola sevk etmeye çok çalıştım. Çünkü biliyorum ki, ‘saçmalama özgürlüğü’ olmayan toplumlarda gelişme neredeyse imkânsızlaşır. Çünkü biliyorum ki saçmalama özgürlüğü olmayan toplumlarda neyin saçma neyin saçma olmadığını sadece egemenler söyler. Dolayısıyla, saçmalamanın yasaklandığı, engellendiği ortamlar statükonun tahkim edildiği ortamlardır. Ve statükodan gelişme beklemek anlamlı değildir.”",https://www.milliyet.com.tr/yazarlar/melih-asik/dugun-gecesi-6659161
Melih Aşık,GÜL MEVSİMİ,02 Aralık 2021,"Cumhurbaşkanı adaylığı için yine eski Cumhurbaşkanı Abdullah Gül’ün adı geçmeye başladı. Atatürkçüler Gül’ün Atatürk ve Cumhuriyet’e karşı bir isim olduğunu dile getiriyor, kimileri bunun yakıştırma olduğunu söylüyor. Tartışma bu eksende sürüyor. Abdullah Gül’ün ulusal bayramlarda rahatsızlanmasını konu dışı bırakalım. Onun kendi yetki ve iradesiyle Atatürk kurumlarına yaptığı atamalara göz atalım. Örneğin... Türk Tarih Kurumu Başkanlığına Prof. Metin Hülagü adlı Abdülhamit sevgisiyle tanınan bir akademisyeni atamış, bu şahıs 10 Kasım 2013 tarihinde Stockholm’de Abdülhamit konferansı vermiş, bazı davetliler kızıp salonu terk etmişti. Bir ara Atatürk Araştırma Merkezi’nin başına getirdiği Mehmet Ali Beyhan da yine Abdülhamit hayranı bir isimdi. Bunu kendisi söylemişti. Atatürk Yüksek Kurumu Başkanlığı’na bir dönem Fars dili hocası Prof. Derya Örs’ü atamıştı. Örs’ün Atatürk’le ilgili hiçbir araştırması yoktu. Atatürk Yüksek Kurumu üyeliğine getirdiği Mümtazer Türköne kendisine Atatürkçü denmesini hakaret kabul edeceğini söyleyen, “Elbette Atatürkçü değilim, çünkü benim aklım fikrim var” diyen biriydi. Gül’ün yaptığı atama o kadar büyük tepkiye neden oldu ki sonunda Türköne göreve başlamadan istifa etmek zorunda kaldı. Abdullah Gül’ün yaptığı bu atamalar onun siyasi niyetleri hakkında yeterli fikir vermektedir. DERSİM Uzun süredir ertelenen Barolar Birliği seçimi 4-5 Aralık tarihlerinde Ankara’da yapılıyor. Başkanlık için iki aday var: Mevcut Başkan Metin Feyzioğlu ve Ankara Barosu Başkanı Erinç Sağkan. İstanbul Barosu Sağkan’ı destekliyor. Güneydoğu’dan sekiz baro da ortak açıklama yaparak Avukat Erinç Sağkan’a destek sözü verdi. Dikkatimizi çekti. Bunların arasında yer alan Tunceli Barosu imzasını Dersim Barosu diye atmış. Bu baro, Adalet Bakanlığı gibi devlet kuruluşlarına yazı gönderirken de imzasını böyle mi atıyor? Hayır tabii ki... Ancak fırsat buldular mı araya bir Dersim özlemi sokuşturuyorlar. Dersim diye bir bölge eskiden vardı. Erzincan, Erzurum, Elazığ illerinin kimi ilçelerini içine alıyordu. Artık yok, Tunceli var. Cumhuriyet’in ve Atatürk’ün karşısında, kimi beklentilerle isyancı Seyit Rıza’nın yanında yer alanlar da bunu öğrenmeli. Boş hayaller peşinde koşmayı bırakmalı. SEBEP “Faiz sebep, enflasyon sonuç” diye özetlenen yeni ekonomik formül hem ülkenin hem insanların hayatında değişiklikler yaratacak. Bu formülün olumlu sonuçlarının ancak 1.5 yıl sonunda, seçim öncesinde alınacağı ifade ediliyor. Peki, seçime kadar geçecek 1.5 yılda neler yaşanacak? Kısa vadede neler yaşanacağını Prof. Hayri Kozanoğlu şöyle anlatıyor: “Halkın fiyatların daha da yükselmesi endişesiyle zorunlu ihtiyaçları, gıda ve ihtiyaç maddelerini stoklama eğilimine gireceğini, kredi kartlarına dayanacağını öngörüyorum. Kuaför, spor salonu, lokanta-kafe gibi hizmet sektöründe, kültür ve sanatta, dayanıklı tüketim mallarında, tam tersi, talebin bıçak gibi kesilmesini bekliyorum.” BAĞIŞ Geçen hafta 28 Kasım günü Darüşşafaka için anlamlı bir tarih idi. Çünkü Atatürk’ün annesi Zübeyde Hanım 100 yıl önce o gün Darüşşafaka’ya 20 bin kuruş bağış yapmıştı. O yıl için hatırı sayılır bir paraydı. Atatürk o sırada cephedeydi. Zübeyde Hanım, maddi durumu çok da iyi olmadığı halde babasız çocukların okuduğu Darüşşafaka’ya yardım yapmayı düşünmüştü. Bağış için düzenlenen belgede Zübeyde Hanım “Ankara Hükümeti Büyük Millet Meclisi Başkanı ve Anadolu Kuvayı Milliye Başkomutanı Gazi Mustafa Kemal Paşa Hazretlerinin annesi” olarak tanımlanıyordu. Zübeyde Hanım, bu bağışı sırasında Darüşşafaka’dan iki istekte bulunuyor: Biri Darüşşafaka’da okuyan çocuklara o zorlu savaş döneminde yılda bir kez mevsim meyvelerinden birinin dağıtılması. Diğeri ise her yıl Kadir Gecesi’nde Kuran-ı Kerim okutulması. Anlaşılan, o yıllarda çocuklar istedikleri zaman meyve de yiyemiyor. SÜT Küçük bir çiftlik sahibi olan dostumuz telefonda: - İnekleri kesip satacağım, diyor. - Ne var, ne oldu? - Bir torba yem iki yıl önce 50 liraydı. Son olarak 165 liraya alıyorduk. Bugün gittim 200 lira olmuş. - Eee? - Bir balya saman da 5 liraydı, 25 lira oldu. - Eee? - Bu koşullarda sütünü satarak ineği besleyemem. Kesip satmaktan başka çarem kalmadı. YALAN Melih Cevdet Anday’ı ölümünün 19. yılında (13 Mart 1915-28 Kasım 2002) bir kısa şiiriyle anıyoruz. “Ben güzel günlerin şairiyim Saadetten alıyorum ilhamımı Kızlara çeyizlerinden bahsediyorum Mahpuslara affı umumi’den... Çocuklara müjdeler veriyorum Babası cephede kalan çocuklara... Fakat güç oluyor bu işler Güç oluyor yalan söylemek...”",https://www.milliyet.com.tr/yazarlar/melih-asik/gul-mevsimi-6653178
Melih Aşık,SEÇİME HAZIRLIK,30 Kasım 2021,"Muhalefet partileri son günlerde seçim çağrılarını sıklaştırdı. Peki, bu partiler bir erken seçime hazırlar mı? Kendileri öyle söylüyor. Ancak zihinlerdeki tereddütler dağılmış değil. Nedenine gelince... Henüz izleyecekleri modeli netleştiremediler. Gündemlerinde ilk sırayı malum “parlamenter sisteme dönüş” alıyor. Fakat böyle bir dönüş için parlamentoya en az 360 milletvekili  sokmaları gerekiyor ki Anayasa’yı değiştirebilsinler. AKP’nin anketlerde hâlâ en az yüzde 30 destek sahibi olduğunu unutup, muhalefetin TBMM’ye 360 vekil soktuğunu farz edelim. Planlarına göre seçimden 1.5 yıl sonra Anayasa değiştirilecek ve parlamenter sisteme dönülecek. Halk güçlü bir AKP’li rakip karşısına çıkartılacak “sembolik cumhurbaşkanı adayı”na  oy verir mi? Türkiye’nin bunca ağır sorununu 1.5 yıllığına göreve gelecek sembolik cumhurbaşkanı çözebilir mi? Böyle bir cumhurbaşkanı uzun vadeli plan program yapabilir mi? Bürokrasiye söz geçirebilir mi? Seçmen geleceğini böyle eğreti bir kişiye emanet eder mi? Çözüm mü? Muhalefet ülkeyi 5 yıl yönetecek sağlam bir cumhurbaşkanı seçer, görevin 4.5’uncu yılında parlamenter sisteme dönüş çalışmaları başlar, 5 yılın sonunda parlamenter düzene geçilir. Çözüm budur. Güçlü cumhurbaşkanı modelinde bugünkü parti liderlerinin sözü geçmez olur. Sanırız ondan korkuyorlar. Fakat kukla cumhurbaşkanı modelinin de başarı şansı hemen hiç yoktur. KARADENİZ Emekli Büyükelçi Şükrü Elekdağ, Uğur Dündar’a verdiği röportajda, ABD’nin değişen politikalarını değerlendiriyor, Washington’ın Türkiye’ye yönelik S-400 baskısını hafifletirken yeni beklentiler içine girdiğine işaret ediyor. Elekdağ diyor ki: “ABD Ortadoğu’daki askeri varlığını azaltırken, Rusya’ya karşı izlediği kuşatma politikasında Türkiye’nin başat bir rol üstlenmesini istiyor. ABD açısından, Rusya’yı kuşatma ve baskı altında tutma hedefinde Türkiye’nin Washington’un yanında yer alması çok önemli. ABD’nin hararetle istediği, Türkiye, Bulgaristan, Romanya, Ukrayna ve Gürcistan’ın katılacağı ortak bir NATO deniz gücü kurularak Rusya ile açık bir mücadeleye girişilmesidir. Bu proje tabiatıyla Montrö kurallarının da uygulamada esnetilmesini gerektirecektir. Kanımca, Biden yönetiminin Türkiye’ye bakışındaki dramatik değişim, Ankara’nın Washington’a bu projeye katılma niyetini bildirmesiyle vuku bulmuştur. Esasen, Biden yönetiminin Türkiye’ye hasmane bir gözle bakan Kongre’ye ‘F-16 Blok 70’ uçakları satın alma talebimizi onay amacıyla sunabilmesi için böyle etkili bir gerekçeye ihtiyacı vardır. Hemen belirteyim, Türkiye, NATO deniz gücünde görevli olursa, ABD tarafından tırmandırılacak bir krizin bölgesel çatışmaya dönüşmesi halinde, kendini iradesi dışında Rusya ile çatışma halinde bulacaktır.” YENİDEN MetroPOLL Araştırma Şirketi, son anketinde seçmenlere “Atatürk’ün bu ülkeye yaptıklarından dolayı ona şükran duyuyor musunuz?” sorusunu sormuş. Katılımcıların yüzde 92’si “Evet” cevabını vermiş. Katılanlara “Atatürk’ün değerinin son zamanlarda daha çok anlaşıldığını düşünüyor musunuz?” sorusu da sorulmuş. Seçmenin yüzde 73’ü Atatürk’ün değerinin son zamanlarda daha çok anlaşıldığını belirtmiş. Özetle... Türk halkı Atatürk’ü yeniden keşfediyor. Neden böyle bir sonuç ortaya çıktı? Yorumumuz... - Olaylar Atatürk’ün bir asır önceki karar ve uygulamalarında ne kadar haklı olduğunu gösterdi. - O’nun ne kadar zor bir iş başardığını halk daha iyi anladı. - Atatürk devrimlerinin gerekliliği zaman içinde daha iyi anlaşıldı. - Bağımsızlık, halkçılık, laiklik başta olmak üzere Cumhuriyet ilkelerinin değeri daha çok fark edildi. BITCOIN Maymunları bol olan bir köye bu maymunları satın almak için bir yabancı tüccar gelir. Tüccar maymunun tanesini 100 dolara satın alacağını ilan eder. Maymunu yakalayan, 100 dolara tüccara satar. Tüccar birkaç gün sonra maymunun tanesine 200 dolar ödeyeceğini söyler. Köylüler yine seferber olur, yakaladıkları maymunları 200 dolardan tüccara satar. Tüccar sonraki ay yine gelir, bu defa maymun başına 500 dolar önerir. Maymunları alır, paraları öder. Tüccar sonraki ay tekrar geleceğini ve maymun başına 1000 dolar ödeyeceğini bildirerek tatile çıkar. Ne var ki ortalıkta maymun kalmamıştır. Tüccarın köyde bıraktığı adamı kafesteki maymunları köylüye 700 dolara satmayı önerir. Köylüler ellerindeki paraya ek olarak tefecilerden yüklü krediler de alır. Borç harç tüm maymunları 700 dolardan satın alırlar. Tüccarın adamı paraları alır ve tüyer. Köylüler borçlarıyla baş başa kalırlar. Bitcoin işte böyle bir maymun ticareti diyor Facebook’a bu fıkrayı koyan arkadaş.",https://www.milliyet.com.tr/yazarlar/melih-asik/secime-hazirlik-6651710
Melih Aşık,VARLIK VERGİSİ,07 Aralık 2021,"Varlık Vergisi yine gündeme geldi. Gündeme gelmesinin bir sebebi Kemal Kılıçdaroğlu’nun helalleşme listesine koyması, diğeri “Kulüp” adlı dizi oldu. 1942 yılında konulan Varlık Vergisi vergi tekniği açısından kötü, aceleye gelmiş, harp zenginlerine öfkeyle yazılmış, uygulamada adaletsiz bir vergiydi. Sakıncalarında herkes hemfikirdir. Vergi Müslüman iş adamlarını da kapsıyordu. Ancak sermaye ve işletmelerin yüzde 87’si azınlıkların elinde olduğu için doğal olarak onlara yönelmişti. Belirlenen vergiyi ödeyemeyenler çalışma kamplarına gönderilecekti. Nitekim bu durumdaki 1400 kişi gönderilmiş, 20 kadarı geri dönmemişti. Vergi bir yıl sonra kaldırıldı, ödenmeyen paralar affedildi. *** Vergi hangi koşullar altında, ne amaçlarla konuldu? Bunu anlamak için Cahit Kayra’nın Tarihçi Kitabevi’nden 1911 yılında çıkan “Savaş, Türkiye, Varlık Vergisi” adlı kitabını okumak gerekir. Diyor ki Kayra: “Güçsüz Türk ekonomisi İkinci Dünya Savaşı’nın getirdiği olağanüstü ihtiyaçların finansmanını karşılamakta güçlük çekti. Üreterek ekonomiyi besleyecek olan bir milyon genç insan askere alınmıştı ve ülkeyi korumak için sınırlarda bekliyordu. Şehirlerde ise savaş zenginleri lüks içinde yaşıyordu. Cumhuriyet hükümetleri bu dönemde katı, acı verici önlemler almak zorunda kaldılar. Bu önlemlerden biri de Varlık Vergisi idi. Toplanan 314 milyon lira krizin aşılmasına yardımcı oldu.” Kayra’nın kitabı olumlu olumsuz görüşlere yer verir. Ders kitabı niteliğindedir. Orada Varlık Vergisi konusundaki en önemli kaynak sayılan Faik Ökte’nin, “Varlık Vergisi Faciası” adlı kitabını yayımlamak için neden 1951 yılında DP’nin iktidara gelmesini beklediğini de irdeler, Ayhan Aktar gibi yazarların olaylara hangi yanlış gözlükle baktığını da... Baskın Oran, Cahit Kayra’nın kitabını “facia” diye niteleyen bir yazı yazdı. Kayra’yı bu yıl kaybettik. Kitabı 2011 yılında yayımlandı. Baskın 10 yıldır neden içini dökmedi de bugünü bekledi? *** O yıllar savaş yıllarıdır. Fransa’dan toplama kamplarına gönderilen 75 bin Yahudi’nin 72 bini geri dönmemiştir. Polonya’da 3 milyon Yahudi kamplarda öldürülmüştür. Selanik’te 40 bin Yahudi yok edilmiştir. Türkiye’de sürgüne gönderilen 1400 iş adamından 20’si dışındakiler bir yıl içinde geri dönmüş hayatlarına devam etmişlerdir. Milliyet’te 29.01.2012 tarihinde yayımlanan röportajda, Varlık Vergisi günlerini yaşamış olan 98 yaşındaki Şabat Levi, Zeynep Miraç Özkartal’ın sorularını yanıtlarken yaşanan sıkıntılı günleri anlatıyor. Sonra şu soru ve yanıtlar: - Devletin sizden özür dilemesini ister misiniz? - ““Hata ettik”” demelerini isterim tabii. Ama ne değişir? Ben affettim zaten. Bizi Hitler’den kurtardı İnönü, Varlık Vergisi’ni de affettim böylece. Eğer bizi Hitler’e verseydi sabun olacaktık. Parayla hayat ölçülmez. İnönü sayesinde hayatta kaldık. Bunu unutmadım. - Ama bir taraftan İstanbul’da gaz odaları kuruldu. - Burada, Balat tarafında kurulduğunu söylediler ama ben görmedim, inanamam. Neler geçirdiğimizi bilemezsin. Gazeteleri okuyorduk, radyo dinliyorduk. Korku içinde... O yüzden Varlık Vergisi’ymiş, 6-7 Eylül’müş, o kadar da kızmıyorum. *** NOT: Biz 50’leri yaşadık. Azınlık çocuklarıyla birlikte okuduk. Gayrimüslimler kışın Beyoğlu, Şişli, Nişantaşı, yazın Caddebostan, Suadiye ve Adalar’ın keyfini yaşayan mutlu azınlık idi. Maalesef o mutluluğu 1955 yılındaki 6-7 Eylül ve sonrasındaki olaylar bitirmiştir.",https://www.milliyet.com.tr/yazarlar/melih-asik/varlik-vergisi-6656308
Melih Aşık,ALMAN DUYARLIĞI!,14 Aralık 2021,"Almanya’da Duisburg, Essen Üniversitesi 18-20 Kasım tarihlerinde “Tanınmayan soykırım: Dersim 1937-1938” başlıklı bir çalıştay düzenledi. Etkinliğin destekçileri arasında Kuzey Ren Vestfalya Eyaleti Kültür ve Bilim Bakanlığı da yer alıyordu. Konferans ilanında iki unsur göze çarpıyor. 1. Dersim’in bir soykırım olduğunun kabulü. 2. Tartışmanın 1937-38 yıllarıyla sınırlanması. Malum, Dersim olayları 1906 yılında Osmanlı’ya karşı başlatılan aşiret isyanlarının son noktasıdır. İsyanlar yıllar içinde tekrarlanmış, hem Osmanlı hem Cumhuriyet hükümetlerini uğraştırmıştır. Kendilerine Meclis’te yer önerilmiş, arada birkaç kez af ilan edilmiş ama para etmemiştir. Aşiretler kendilerine özel statü verilmesinde ısrar etmiştir. Dersim olayı bütün bunlar ele alındığı takdirde aydınlatılır. Ne var ki bu tür konferanslar bir tek amaca yöneliyor: Cumhuriyet’i karalamak, Atatürk’ü sanık sandalyesine oturtmak. Öyle olunca da 37-38’le sınırlanıyor. “Bu bir soykırım ise neden Dersim dışında hiçbir Alevi’ye dokunulmadı?” sorusu da asla gündeme gelmiyor. Aynı konferansın benzeri 21 Ekim’de Ruhr Üniversitesi’nde düzenlendi. Konferanslara Almanya’da kurulu 20’den fazla Dersim derneği de katıldı. Almanya neden bu faaliyetlerin merkezi derseniz? Dünyanın en büyük soykırımcı ülkesi olduğu için mi? Silahsız ve günahsız 6 milyon Yahudi’yi imha ettiler. Anlaşılan, tarihe geçen o insanlık suçunu böyle unutturacaklarını sanıyorlar. PİŞİRİM Ekranlarda bir beyaz eşya firmasının ‘pişirici’ reklamını izliyoruz. Misafir çocuğa ne içeceği soruluyor. Ufaklık: “Ben bir tandır alayım” diyor ve şaşkın bakışlar altında ekliyor: “Ama öyle bir tandır istiyorum ki ağzıma attığımda o etler pamuk gibi dağılsın, dilimin ucunda başka bir tat, arkasında bambaşka bir tat bıraksın, yumuşacık etler ağzımın içinde aromasıyla dans etsin. Kıvamı o kadar iyi olsun ki bir ısırık aldığımda ikincisi için sabırsızlanayım.” Bitmiyor, oğlan devam ediyor: “Ya da güzel bir antrikot... ama nasıl bir antrikot biliyor musunuz, çok iyi mühürlenmiş. Öyle iyi mühürlenmiş ki etin tüm suyu içinde kalsın, bıçağı ete batırdığımda o bir su şelale gibi etin içinden ağzıma dağılsın.” Bazı okurlar bu reklama içerlemiş. Bu pahalılıkta bunlar hatırlatılır mı, diyorlar. Eskiden pahalı yiyeceklerin ekrandan gösterilmesi tepki çekerdi Şimdi lezzetinin ‘hatırlatılması’ bile sakıncalı bulunuyor demek ki. AMİRAL Montrö Sözleşmesi’ne sahip çıkan 103 emekli amiralin 3 yıldan 12 yıla kadar hapis cezasına çarptırılması istendi. İlginç olan... Ankara Cumhuriyet Başsavcılığı’nın hazırlayıp 20. Ağır Ceza Mahkemesi’ne gönderdiği bu iddianamenin mahkemece henüz kabul edilmediği halde basına sızdırılıp birçok gazetede kabul edilmiş gibi yayımlanmasıydı. Böylece mahkeme baskı altına alınıyordu. Geçmişte bu örnekler yaşandı. Eleştirildi. En azından yargının hukuka uygun davranması istendi. Ama eski alışkanlık sürüyor. PEYNİR Kırklareli’nde yaşayan yakınımız: - Size bugün beyaz peynir gönderecektim ama bulamadım, dedi telefonda. - Neden? - Bulgarlar peynir bırakmamış dükkânlarda. Taze peynir var, o iyi değil. Olgunlaşmış beyaz peynir kalmamış. Bulgarlar hepsini silip süpürmüş. Bulgarlar otobüslere doluşup geliyor, alışveriş edip, akşama dönüyormuş. Genel olarak giyecek ve yiyecek alıp gidiyorlarmış. Son bir ayda leva yüzde 40 değerlendi, 1 leva 8 lirayı geçti. Türkiye pazarı onlar için cennet oldu. Bu arada daha az sayıda olmakla birlikte Yunan vatandaşları da Edirne’ye alışverişe geliyormuş. Malum, biz Bulgaristan veya Yunanistan’a gitmek istersek vize almak için dünyanın parasını veriyor, ayrıca işlemlerle uğraşıyoruz. Onlar ise Türkiye’ye vizesiz girip çıkıyor. AB’ye üyeliğimizin söz konusu olduğu 1970’lerde bir slogan vardı: “Onlar ortak, biz pazar olacağız” diye. Hatırımıza o slogan geliyor. KAZANÇ Karabük Üniversitesi Rektörü Prof. Refik Polat’ın sosyal medyada yer alan bir açıklaması ilgi çekiyor. Rektör Bey anlatıyor: “... Rektör olunca, hele hele devlet üniversitesi rektörü olunca para nasıl kazanılır onu öğrendim. Devletin bana verdiği bütçe kadarını kazanmasam da ona yakın para kazanmayı öğrendim.  Ben Naci Ağbal’a (Eski Hazine ve Maliye Bakanı)  gidiyorum, para istiyorum, vermiyor. (Bunun üzerine)  Formasyondan kazanıyorum, TÖMER’den kazanıyorum,  kiralardan kazanıyorum, gayrimenkul varlıklardan kazanıyorum, yaz okulundan kazanıyorum. Neresinden bakarsanız bakın, 14-15 milyon lira para kazanıyorum. Geçen yaz sadece yaz okulundan 4 milyon lira kazandım.” Üniversiteye para kazandıran öğrenciler orada yeterli bilgi kazanıyorlar mı? Rektör Bey bununla da ilgili mi? Bir soru da bu tabii ki...",https://www.milliyet.com.tr/yazarlar/melih-asik/alman-duyarligi-6660816
Melih Aşık,YARIŞTA FAVORİ,09 Aralık 2021,"Millet İttifakı cephesinde cumhurbaşkanı adayını açıklamak için vaktin erken olduğu konuşulurken bir yandan da muhtemel adaylar üzerinde gizli bir çekişme sürüyor. Kemal Kılıçdaroğlu’nun son günlerdeki “Ben” diye başlayan konuşmaları ve zengin vaatleri kendisinin aday olacağı yönünde işaret olarak değerlendiriliyor. Ancak bu niyet İyi Parti’den destek buluyor mu? Kılıçdaroğlu’nun adaylığı sorulunca İyi Parti  Başkan Yardımcısı Koray Aydın bakın ne diyor: “Kendisinden talep olduğunu duymadım ama bizim bir ilkemiz var. Diyoruz ki bu konuda herkes idealist davranmalı, temel ilkemize uymalıdır. Kazanma riski anketlerde görülen bir adayı İYİ Parti olarak kabul etmiyoruz. “ Saadet Partisi aynı yönde düşünüyor. Kemal Kılıçdaroğlu, açıkça söylenmese de, kazanma riski olan bir aday olarak görülüyor. Anketlerde iki isim öne çıkıyor. Mansur Yavaş ve Ekrem İmamoğlu. Kılıçdaroğlu “Siz görevinizde kalın” diyerek iki belediye başkanının yolunu kesti ama... Taban baskısı Kılıçdaroğlu’nu geriletir. Millet cephesinde cumhurbaşkanı adayının anketle belirlenmesi görüşü ağırlık kazanıyor. Ancak anketi hangi şirkete güvenip yaptıracaksınız! Maşallah her biri parayı kimden alırsa onu birinci çıkarıyor. OKUNSUN Prof. Baskın Oran’ın Cahit Kayra’nın “Savaş, Türkiye, Varlık Vergisi” adlı kitabını “İkinci Varlık Vergisi faciası” diye nitelediğini yazmış, bunu yazmak için neden Kayra’nın ölümünü beklediğini sormuştuk. Baskın, gönderdiği notta konuyu 2011 yılı mart ayında Radikal’de de yazdığını belirtmiş. Kayra’nın kitabı neden facia imiş... Çünkü Müslüman mükelleflerin adam başına gayrimüslim mükelleflerden daha fazla vergi ödediğini iddia ediyormuş. Cahit Bey burada bir hesap hatası yapmış. Bir hata söz konusu olabilir. Ancak sözü edilen hata 390 sayfalık kitapta çok küçük bir bölümdür. Kitabın ana teması Türkiye’nin savaş yıllarındaki genel ekonomik ve sosyal tablosudur. Halka konulan Toprak Mahsulleri vergisi gibi diğer vergilerin ağırlığıdır. Avrupa’yı kasıp kavuran ırkçılık rüzgârıdır. Varlık vergisini iyi anlamak için resmin bütününü de görmek gerekir. Bu yüzden de Kayra’nın kitabını okumak şarttır. Çünkü diğer kitaplar tek boyutludur. Bu kitap da okunmalı, halk gerçeklerin bütünü hakkında fikir sahibi olmalı. CİNCON İki ezeli rakip Fenerbahçe ve Galatasaray kadın futbol takımları bir dostluk maçı yaptılar. Mesajı “Kadına şiddete tepki” idi. Hakem maçın 5. dakikasında bir oyuncuya kırmızı kart gösterince sarı kırmızılı takım maçı 10 kişi sürdürdü. FB rakibine acımadı, maçı 7 - 0 kazandı. FB Başkanvekili Erol Bilecik maç sonunda takımın soyunma odasına girmiş,  şöyle zarif konuşmuş: “Bizi gururlandırdınız. Biz G. Saray’a yani Cincon’a 6 Kasım’da 6 tane atmıştık, siz 7 Aralık’ta 7 tane attınız.” Bilecik daha sonra Cincon kelimesinin dil sürçmesi olduğunu belirtmiş. SBF Siyasal Bilgiler Fakültesi’nin 162. kuruluş yıl dönümü 4 Aralık’ta kutlandı. Fakülte yönetimi bir süredir Mülkiye mezunlarının oluşturduğu Mülkiyeliler Birliği’ni dışlıyordu. Bu yıl yeni Başkan İlker Akçasoy kutlama törenine davet edildi. Ancak talep etmesine rağmen konuşma programında kendisine yer verilmedi. Başkan da bu yüzden törene katılmadı. Mülkiyeliler Birliği okulun parçasıdır. Yöneticiler geçicidir. Mezunlar kalıcıdır. Okulu geçici olarak yönetenlerin mezunları yok saymaya ve dışlamaya hakkı yoktur. Dekanlık, Mülkiyeliler Birliği ile her zaman iletişim halinde olmaya özen göstermelidir. ŞÛRA Atatürkçü Düşünce Derneği (ADD) ve Çağdaş Yaşamı Destekleme Derneği (ÇYDD) 20. Milli Eğitim Şûrası’nda alınan “okul öncesi eğitimde çocuklara din eğitimi verilmesi” kararına tepki gösterdiler. Yapılan açıklamalarda “Böyle bir kararın uygulanması, okul öncesi eğitim çağındaki çocuklarımızın ruh ve akıl sağlıkları için ciddi bir tehdit olacaktır” denildi. Atatürk’ün gösterdiği muasır medeniyet hedefine ancak laik, bilimsel, ücretsiz eğitimle varılabileceği kaydedildi. Siyasi partiler ise, laiklikle ilgili diğer konular gibi, bu konuda da sessizliklerini korudular. YAYCI Emekli Amiral Cihat Yaycı iki önemli uyarıda bulunuyor: 1- Yunanistan önümüzdeki günlerde kara sularını 12 mile çıkarma girişiminde bulunabilir. Türk hükümeti 1995 yılında alınan ve 12 mili savaş sebebi sayan kararı halen geçerli saydığını dünyaya hemen ilan etmelidir. 2- Yapılan açıklamalarda 6 mili bir santim geçen kararı savaş sebebi sayacağımızı belirtmeliyiz. Biz hep 12 mili savaş sebebi sayarız diyoruz. Peki diyelim 10 mile çıkardılar, bunu kabul mu edeceğiz? O yüzden ölçümüzü 6 mili aşan her adım olarak netleştirmeliyiz.",https://www.milliyet.com.tr/yazarlar/melih-asik/yarista-favori-6657799
Melih Aşık,HAFTA BİTTİ,20 Kasım 2021,"Bu haftayı da bir “helalleşme” gevezeliğiyle doldurduk. Bu kadar gürültüye gerek var mıydı? Kemal Kılıçdaroğlu tarihteki bütün suçlardan  partisi sorumluymuş gibi bir hava yaratmasıydı... Bütün partileri kapsayan bir helalleşme çağrısı yapsaydı bu kadar gürültü olur muydu? Olmazdı. Tartışmalar, Kemal Bey’in Cumhuriyet döneminin uygulamaları hakkında sadece partisi adına özür dileyeceği izlenimi vermesinden doğdu. Ülkenin helalleşmeye (şuna Türkçe özeleştiri diyelim) ihtiyacı var mı? Hem de çok var. Ancak kimse suçu yüklenmediği ve hep başkalarını suçladığı için bir özeleştiri ortamı da doğmuyor. Kemal Bey’in çıkışı uygar  bir ortamın doğmasına yardımcı oldu mu? Hiç sanmıyoruz. Son konuşmalarında hoşgörülü ve uzlaştırıcı bir hava sergiledi ama bu noktaya gelene kadar da özellikle Cumhuriyetçi kesimde öfke ve kırgınlık yarattı. Şimdi önümüze bakacağız artık. Ne var önümüzde? İktidara gelme iddiasındaki muhalefetin bir iktidar programı hazırlaması var. Bunun için haftalarca sürecek ve ayrıntılara kadar inecek çalışmalar gerek. Günümüzde en büyük kuşku, muhalefetin iktidara gelince neyi nasıl çözeceği noktasında düğümleniyor. Şu sırada zengin vaatler yapılıyor. Ancak bu vaatlerin hangi kaynaklardan, nasıl sağlanacağı hiç dile getirilmiyor. Projeler nedir, çözümler nasıl olacak? Vatandaş ve özellikle kararsızlar bu konularda aydınlatılmayı bekliyor. BAKLAVA İstanbul’da adım başı  tatlıcı açıldı. Özellikle Beyoğlu ve Karaköy’de saray gibi  tatlıcı salonları var. İçeriye bir göz atın göreceksiniz. Müşterilerin yarıdan çoğu Arap turistler; çarşaflı hanımlar, şişman çocuklar, göbekli beyler... Ve önlerinde envaiçeşit tatlılarla dolu tabaklar. Baklava, şöbiyet, vezirparmağı, dilberdudağı, hanımgöbeği, tulumba, fıstık ezmesi, şambaba... Ne ararsanız var. Manzarayı görünce insanın içine bir şüphe düşüyor: - Yahu bu Araplarda diyabet yani şeker hastalığı hiç mi yok? Şekerden hiç mi korkmuyorlar? İstatistiklere baktık. Tersine... Kuveyt, Katar ve Suudi Arabistan dünyada şeker hastalığının en yaygın olduğu 10 ülke arasında yer alıyor. Sebebi: Hareketsiz yaşam, hatalı beslenme, obezite, vs... Tabii Türkiye’de olduğu gibi diyabet hastalarının çoğu da hasta olduğunu bilmiyor çünkü şekerini ölçtürmüyor. Öyle olunca tatlıları iç huzuru ve afiyetle götürüyor. SAPANCA Bir sivil toplum kuruluşu olan Kuzey Ormanları Savunması üç ayda bir durum raporu yayımlıyor. Son raporu okuduk. Oradan bazı satırları aktarıyoruz: “Su fabrikaları Sapanca Gölü’nü yok ediyor. Kuzey Ormanları’nın Sapanca mevkilerinde şu anda sekiz tane su fabrikası bulunuyor. Gölü besleyen su kaynaklarına kurulan bu fabrikalar, gölü beslemesi gereken suyu şişelere dolduruyor. Sakarya içme suyu ihtiyacının yüzde 90’ını, Kocaeli’nin ise yüzde 15’ini karşılayan Sapanca Gölü’nü besleyen derelerin çoğu su şirketlerince ruhsatlanmış durumda.” Civardaki bir bent inşaatında suya karışan çimentonun da balıkları öldürdüğü belirtiliyor. Netice... Gölü öldürmek için ne gerekirse yapılıyor. CASUS Çamlıca Kulesi’nden Cumhurbaşkanı Recep Tayyip Erdoğan’ın konutunun fotoğraflarını çektikleri iddiasıyla tutuklanan İsrail uyruklu çift, Mordi ve Natali Oknin İsrail hükümetinin araya girmesi sonucu serbest bırakıldı. Biz millet olarak casus yakalamakta ustayızdır! Soğuk savaş döneminde ülkemizde sık sık casus yakalanırdı. 1952 yılında Sultanahmet Parkı’nda oturduğu bankta yere değnekle orak çekiç çizdiği ihbar edilen bir vatandaşın casus olarak tutuklandığını gazeteler yazmıştı. Aynı tarihlerde Sinop’ta bir öğretmen, evinin ışıklarını yakıp söndürerek Karadeniz’in karşı kıyısındaki Sovyetler Birliği’ne bilgi verdiği gerekçesiyle tutuklandı. Çoktur böyle vakalar, halkımız anında yakalar. BURSA Bursalı Avukat Deniz Baykal (sadece isim benzerliği) Bursa’nın sineklerinden bunalmış. Belediye Başkanı Alinur Aktaş’a çektiği mesajda, “Sinekler gözümüzü oydu, lütfen sinek ilaçlamasına çare bulun” diyor. Alinur Aktaş ise cevabi mesajında şöyle diyor: “Hayırlı günler, bence gözünüzü oyan sineklerin olduğu bölgede sinek üreten unsurlar olabilir, iyi incelettirin.” Bu mesajlaşmayı öğrenen gazeteci Pelin Çırpan Facebook’ta şu notu yazıyor: “Başkan nasıl kendine yakışan bir cevap vermiş. Biri bana yine de cevabını tercüme edebilir mi, malum ben onun dilinden anlamıyorum.” Pelin Çırpan, Belediye Başkanı’na genelde eleştirel yaklaşıyor. Ama yine de mesajında bir hakaret yok görüldüğü gibi. Buna rağmen Alinur Aktaş Pelin Çırpan’ı savcılığa şikâyet ediyor. Pelin Çırpan polise çağrılarak ifadesi alınıyor. Şikâyet gerekçesi: “Özel mesajlaşmayı ifşa etmek”. Tartışma uzun sürmüşse bilin ki iki taraf da haksızdır. *** Ayna gereksiz bir icattır. Kendinizi gerçekten görmenin tek yolu, karşınızdakinin gözlerindeki yansımanızdan geçer. VOLTAIRE",https://www.milliyet.com.tr/yazarlar/melih-asik/hafta-bitti-6645707
Melih Aşık,GÜZEL AHLAK!,23 Kasım 2021,"CHP Genel Başkanı Kemal Kılıçdaroğlu’nun bir süredir İslami inanç dili kullanması dikkat çekiyordu. Sık sık “kul hakkı”ndan söz ediyordu örneğin. “Allah nasip ederse mülteci sorununu çözmeye kararlıyım” diye konuşuyor, “Allah’ın izniyle iktidar görünüyor, ilk seçimde inşallah iktidarız” diyordu bir başka konuşmasında. En çarpıcı sözlerini ise 6 Kasım 2021 tarihinde Karar TV’de ağzından duymuştuk. Helalleşme çağrısından tam bir hafta önce şöyle demişti: “Bizim muhafazakâr dünyayla helalleşmemiz lazım, eksiğimiz var. İnanç konusunda, ahlak, liyakat konusunda toplum geriye doğru bir savruldu bu süreç içinde. Bunu dillendirecek olan güzel ahlakı da adaleti de hukuku da bize anlatacak olan aslında ilahiyatçılardır.” Kemal Bey yakında Diyanet İşleri Başkanlığı’ndan CHP’lilere ahlak, adalet ve hukuk dersleri vermesi için yardım isterse şaşırmayacağız. İşler o tarafa doğru gidiyor. Kimileri diyor ki: “Kemal Bey’in esas düşüncesi bunlar değil. Mütedeyyin kitleden oy almak için öyle konuşuyor.” Eğer samimi düşüncesi bu değil de oy almak için farklı rol yapıyorsa bu “güzel ahlak”la bağdaşır mı? Üstelik o kitle de atılan yemleri yemiyor. Oylar yerinde sayıyor. Sadece partinin kimyası ve çizgisi değişiyor. EKONOMİST Tarihte ekonomist olmadığı halde ekonominin başına getirilen kimse var mıdır? Elbette vardır. Bu kişi ünlü Che Guevara’dır. Küba devriminin ilk günlerinde Merkez Bankası Başkanı istifa etmiş, lider Fidel Castro arkadaşlarını toplamış, sormuş: - Aranızda ekonomist var mı? Che Guevara “Ben” diye elini kaldırmış. - Güzel demiş Castro, Merkez Bankası Başkanı Felipe istifa etti, seni onun yerine Merkez Bankası Başkanı tayin ediyorum. Toplantı sonrasında bir arkadaşı Che’ye sormuş: - Yahu ben seni doktor sanıyordum, sen ekonomist misin? - Değilim demiş Che. - Peki, neden elini kaldırdın? - Fidel komünist var mı diye soruyor zannettim, meğer ekonomist var mı diyormuş, yanlış anladım. Che bu yanlışlığa rağmen Merkez Bankası Başkanı koltuğuna oturmuş. Ancak başarılı olamamış. Olay bir espri değil, pek çok ağızdan doğrulanan bir gerçektir. AKÖREN KÖYÜNDE Geçen hafta sonu yolumuz Silivri’nin Akören köyüne düştü. Silivri’nin 15 kilometre uzağında, yeşil tepeler ortasında geçmişi ta Fatih Sultan Mehmet’e kadar uzanan bir yerleşimdir Akören. Daha öncesinde Bizanslıların da yaşadığı, o dönemden kalan harabeler nedeniyle adına Akviran dendiği ancak sonraları bu ismin kanunla Akören’e dönüştürüldüğü bilinir. Köye 30 yıl önce de uğramıştık. Nüfus ve yapı sayısı bakımından hemen hiç gelişme olmamış. Yaklaşık 1700 nüfusu var. Ancak tam sekiz emlakçı saydık köyde. Kimse konut yapmıyor, tarla olarak ekip biçmiyor. Ama araziler alınıp satılıyor. Nedir bunun sırrı? Eski muhtar Bahattin Bey anlattı: - Herkes tasarruf olsun diye toprak alıyor beyim, altın alsa, döviz alsa yarın değerinin düşüp düşmeyeceği belli değil. Ama toprağın bedeli her zaman artıyor.  O yüzden yurdun dört bir yanından gelip toprak alıyorlar. Batı ülkelerinde halk tasarruflarını bankaya ya da hisse senedine yatırır. Para o kanallardan üretken yatırımlara gider. Bizde ise öncelikli amaç enflasyona karşı paranın değerini korumak. O yüzden para şehirde konuta, şehir dışında toprağa yatırılıyor. Yastık altında saklanır gibi toprakta saklanıyor. Tasarrufun üretime katkısı haliyle sınırlı kalıyor. SÖZ “Araplar kadar güzel masal uyduran, İranlılar kadar bu masalı güzel anlatan, Türkler kadar da bu masala kolay inanan başka bir millet yoktur.” Mirza F. Ahundov Azerbaycanlı yazar (1812-1878) HZ. ÖMER ADALETİ İyi Parti afişler bastırmış. Kentin görünür yerlerine asılıyor. Afişler “Ömer’in yolu” temalı. İyi Parti iktidar olunca Hazreti Ömer adaleti uygulayacakmış.  Afişlerin hepsi birbirinden ilginç. Ve mantığı zorlayıcı. Örneğin bir afişte sol yanda Atatürk, sağ yanda Meral Akşener görünüyor, arada şu sözler yer alıyor: “Ömer’den ilhamla ‘Adalet mülkün temelidir’ dedi. Kurtuluş Savaşı’nı kazandı. Adil düzen ve hür toplum için Cumhuriyeti kurdu.” Atatürk, hangi konuşmasında Ömer’den ilham almış da “Adalet Mülkün temelidir” demiş? Kurtuluş Savaşı’nı bunu diyerek mi kazanmış? Cumhuriyet’i adil düzen için mi kurmuş? Birbirinden kopuk, ne Atatürk ne Cumhuriyet’in ruhunu yansıtan cümleler bunlar. Adaleti tarihteki binlerce hukukçu ve filozofu bir yana bırakıp Hazreti Ömer’in tam bilinmeyen döneminde aramak da bir başka ilginç fikir tabii!",https://www.milliyet.com.tr/yazarlar/melih-asik/guzel-ahlak-6647494
Melih Aşık,DÜNDEN YARINA,13 Kasım 2021,"Entel kalemlerden biri 10 Kasım fırsatını değerlendirmiş, Atatürk’ün konuşma ve uygulamalarında birbiriyle çelişen veya hatalı bulduğu tarafları sayıp dökmüş. Atatürk’ün farklı zamanlarda farklı görüşler sergilediği doğrudur. Ancak herkes bilir ki düşüncelerini ortamın uygunluğuna göre adım adım açıklamıştır. Her lider gibi amacına  varabilmek için zamana ve zemine göre hareket etmiştir. Sonuçta vardığı yer neresidir: Laik Cumhuriyet. Saltanattan alınıp halka verilmiş irade. Modern bir toplum. Bağımsız bir ülke. Özgür bir halk. Bugün geriye baktığımızda hatalı görülen davranışlarına gelince... Elbet hata yapmıştır. Ancak hangi hataları yaptığını, nelerin hata olduğunu bugünden geriye bakarak değerlendiremezsiniz. Hataları değerlendirmek için o günün koşullarına topluca bakmak... Hangi zorunlukların ağır bastığını görmek gerekir. Bu konu nasıl mı tartışılır? Cumhuriyet dönemi uzmanı tarihçiler bir araya gelir, orada hata dediğiniz konular masaya yatırılır, dönemin koşulları da göz önüne alınarak değerlendirme yapılır. O şekilde sağlıklı tespitlere varabilirsiniz. Günümüzde Atatürk’ün isabetli kararları, devrimleri, olumlu  uygulamaları öne çıkartılıyor. Atatürk hatalarıyla değil sevaplarıyla ve olumlu atılımlarıyla anılıyor, ulusa yol gösterici oluyor. İşaret ettiği aydınlık gelecekte hata yoktur. BEYİN ABD’nin Rhode Island eyaletinde yaşayan emekli doktor Manfred Steiner 89 yaşında fizik doktorasını tamamlamış. 1955 yılında tıp diplomasını alan Steiner, öğrenimini sürdürerek tıp profesörü olmuş. Üniversitelerde ders vermiş. Emekli olduktan sonra da çalışmalara devam etmiş. Ve nihayet birkaç gün önce fizik doktorasını tamamlayarak diplomasını almış. Batı dünyasında emekli olduktan sonra üniversiteye devam eden çok kişi var. Sebebi mi? Çünkü beyni çalışır vaziyette tutmanın ömrü uzattığı düşünülüyor. İleri yaşlarda beyni çalıştırmak insanı zinde tutuyor. Yaşama gücünü artırıyor. Tembel beyin ömrü kısaltıyor. YELKEN İzmir’e bağlı Çiğli Belediyesi yelken takımı, 17 ülkeden 96 takımın katıldığı Cumhurbaşkanlığı Yat Yarışı’nı kazanarak büyük bir başarı elde etti. Bodrum-İstanbul arasında yedi etaptan oluşan IRC4 kategorisindeki yarışı kazanan Çiğli ekibi kupayı önce Ankara’ya  götürecekmiş. Çiğli Belediye Başkanı Utku Gümrükçü’nün kupayı CHP Genel Başkanı Kemal Kılıçdaroğlu’na takdim edeceğini Barış Pehlivan sütununda yazdı. Kemal Bey’in Cumhurbaşkanlığı kupasıyla fotoğrafı kuşkusuz ilginç bir görüntü oluşturacak. Bizim ilgimizi çeken ise Çiğli Belediyesi’nin güçlü bir yelken takımı kurması oldu. Türkiye’de malum yüzme, kürek, yelken gibi su sporlarına ilgi çok az. Türkiye bir deniz ülkesi olmasına rağmen okul programlarında bu üç spor bulunmadığı gibi belediyelerin büyük çoğunluğu da bu sporlara ilgisiz kalıyor. Çiğli Belediyesi’nin yelken hamlesi bu açıdan önemlidir. KOVİD-21 Mülkiyeli arkadaşımız Nadir Topçuoğlu yazıyor: Eskiden yurt dışına çıkarken sadece bir uçak biletimiz olurdu. Şimdi uçağa binebilmek için gerekli kâğıtlar: - Bilet (ekleriyle birlikte 7 sayfa) - Aşı sertifikası (2 sayfa) - Sağlık sigortası (2 sayfa) - Koltuk satın alma belgesi (2 sayfa) - Kovid-19 yabancı ülkeye giriş beyannamesi (3 sayfa) - PCR testi (1 sayfa) - Yurt dışı çıkış harcı makbuzu (1 sayfa) 1 kişi için toplam 18 sayfa belge!! Ansiklopedi gibi yanında taşıman gerekiyor. SEVGİ Facebook’ta bir hanım şu satırları yazıyor: “Moda Starbucks’ın önündeki köpek grubu için çok üzülüyorum. Hiç dinlenemiyorlar, bu noktada hem çok kalabalık hem de çok ışık var uyuyamıyorlar. O sebepten Çok agresifler, herkese havlıyorlar ve bazen ısırıyorlar. Evim çok yakın onların havlamaları bazen çok rahatsız edici de oluyor. Fakat ben onların sağlığı için endişeliyim. Bu konuya nasıl bir çözüm getirebilirim?” Bu satırlar neyi mi ifade ediyor? Bazı semt sakinlerinin hayvanlarla ilgili ne kadar ince düşüncelere sahip olduğunu. Kişi adına yorucu ama iyi bir şey.",https://www.milliyet.com.tr/yazarlar/melih-asik/dunden-yarina-6641046
Melih Aşık,SORUNSAL,25 Kasım 2021,"Uygulanmakta olan ekonomik politikanın bilinçli bir programın parçası olduğu en yüksek ağızlardan açıklandı. Dediler ki... “Düşük faizle yatırımları teşvik edeceğiz. Karşılığında artan kurlar ihracatı arttırıp ithalatı azaltacağı için cari dengemizi olumlu yönde etkileyecek, istihdam ve yatırım artışı olarak fayda sağlayacak. Böylece işsizlik, enflasyon, cari açık gibi sorunlardan kalıcı olarak kurtulacağız.” Bu politika malum: “Faiz sebep, enflasyon sonuçtur” inancına dayanıyor. Ne var ki faiz düşünce kurlar yükseliyor ve enflasyonu ardından faizi yükselmeye zorluyor. Ne yapmalı? Faizi düşürünce kurları yükseltmeyecek bir formül bulmalı. Prof. Korkut Boratav, Turgut Özal döneminde bunun gerçekleştiğini anlattı ve ekledi: - Ancak o dönemde bankalarda döviz mevduat hesabı yoktu. Yurt dışına para çıkışı ve girişi serbest değildi. Dövizin yükselmesi bu şekilde önlenmişti. HEYECAN Hollanda’daki arkadaşımla telefonlaşıyoruz. - Ne var ne yok Amsterdam’da? - Hiç bir şey yok valla. - Nasıl hiçbir şey yok? - Euro’nun değerinde haftalardır milim kıpırdama yok. - Ee? - Faizler de sıfır. Hiç değişiklik olmadı. - Ee? - Altın fiyatları da pek değişmiyor. - Ee? - Enflasyon yok gibi bir şey. Yıllık enflasyon yüzde 3 oldu diye neredeyse hükümet devrilecek. - Sonuç? - Dünya durmuş gibi burada. Sıkıntıdan patlıyoruz. - Demek boşuna esrarı serbest bırakmamış adamlar. Halk içsin de sıkıntısını unutsun diye belki. - Onu bilmem ama Türkiye’yi çok özlüyorum. - Neden? - Nasıl da hareketli bir hayat var orada. Avrupa’da bir yılda bile olmayan olaylar sizde bir saatte oluyor. Kıymetini bilin memleketin. - Haklısın, bizim burada her anımız heyecan. Hiç canımız sıkılmıyor. Sosyal medyada herkes mizah yapıyor. - He valla... Çok şanslısınız, bunun farkına varın! TAMİRCİ Fıkrayı Süleyman Demirel anlatırdı. Bir köyde tek bir saat kulesi varmış. Başka kimsede saat yokmuş. Günün birinde kuledeki saat bozulmuş. Köylü ezan ve namaz vakitlerini bilemez olmuş. Kasabaya inip bir saat tamircisi aramışlar. Sonunda birini bulup köye getirmişler. Gençten biriymiş. Önce saati aşağı indirmiş, sonra parçalara ayırıp her bir parçayı özenle temizlemiş. Temizlenen parçalar geniş bir alana yayılmış. Sıra gelmiş parçaların yeniden monte edilmesine. Tamirci de başlamış kara kara düşünmeye. Köylü bakmış saatin tamiri bitmiyor, tamircinin başına toplanmış: - Ne zaman bitecek tamirat aga, neden çalışmıyorsun? Tamirci: - Ben bunun nasıl toplanacağını bilmiyorum demiş. - Sen tamirci değil misin? - Tamirciyim ama hiç böyle bir saat tamir etmemiştim. Bu öteki saatlere hiç benzemiyor. Sonra da saati öylece bırakıp gitmiş. Kıssadan hisse mi? Yani “Ben bu işten anlarım” diyen her adama inanmayacaksın. Bozuk mekanizmayı düzelteceğim diye gelir daha fazla bozar ve gider. Fıkrayı rakipleri için anlatır, sonra da gevrek gevrek gülerdi Demirel. İSTİKBAL Piyasada pek çok anket şirketi var. Bunların neredeyse tamamı siyasallaşmış durumda. Kimi iktidardan yana, kimi muhalefete çalışıyor. Şirketin siyasi görüşü neyse, çıkardığı sonuçlar o görüşe uygun oluyor. Ancak bu anketlerde bir ortak yan var. Hemen tümünde AKP en büyük parti çıkıyor. Yaklaşık yüzde 30 oy alacağı hesaplanıyor. CHP en çok yüzde 25 oyla ikinci parti konumunda kalıyor. Demek ki... Cumhurbaşkanlığı seçimini bugünkü muhalefetin adayı da kazansa... Meclis’ten yasa geçirmekte zorlanacak. Bu arada parlamenter sisteme dönülürse yeni başbakanın AKP’den birinin olması da gündeme gelebilecek. Özetle... Cumhurbaşkanı seçimini kazanmak sorunları çözmüyor. Meclis’i kazanmak da bir o kadar önem taşıyor. Ancak muhalefet nedense bunun farkında değilmiş gibi davranıyor. GÜNEŞ Değerli bir siyasetçiyi, İçişleri eski bakanlarından Hasan Fehmi Güneş’i önceki gün kaybettik. Güneş, 1979 yılının ocak ayında göreve başladı, şubat başında Abdi İpekçi cinayeti işlendi, Güneş bir anda çok karmaşık bir olayın tam ortasında kaldı. Bu arada sanatçı Aynur Aydan’la ilişkisi ortaya çıkınca hiç tereddüt etmeden istifasını verdi. Bakanlığı topu topu dokuz ay sürmüştü. Aklımızda kalan bir anısı... 1980 sonrası partisi adına İçişleri Bakanlığı bütçesini kürsüden eleştirirken bir milletvekili: - Aynur Aydan’dan bahset, Aynur Aydan’dan diye laf atmaya başladı. Hasan Bey hayli sabrettikten sonra bu vekile döndü, dedi ki: - Beyefendi, Aynur Aydan konusunda benden iki kişi hesap sorabilir. Biri, sevgili eşim. Diğeri, varsa metresim. Siz benden hangi sıfatla hesap soruyorsunuz? Laf atan milletvekili susmuştu.",https://www.milliyet.com.tr/yazarlar/melih-asik/sorunsal-6648823
Melih Aşık,BİR ZAMANLAR,27 Kasım 2021,"Parti liderleri arasındaki batıcı, incitici, yaralayıcı atışmalar kuşkusuz çok partili hayatla birlikte başladı. İlk örnekleri Adnan Menderes ile İsmet İnönü arasında yaşandı. Avukat Rahmi Kumaş, Doruk yayınlarından çıkan “Meclis’ten Menderes Geçti” adlı kitabında eski Başbakan Adnan Menderes’in Meclis konuşmalarını ve İnönü’yle olan polemiklerini ele alıyor. Menderes, 1945-60 arası muhalefet ve iktidar yıllarında CHP Genel Başkanı İsmet İnönü’ye o zaman için çok ağır sayılabilecek suçlamalarda bulunuyor. Kullandığı nitelemelerden bazısı: “Ak saçlı bir general, milli şef, tek parti idaresinin şampiyonu, derekeye düşmüş, diktatör, baykuş, fitne, biçare, zavallı, aciz...” İnönü bu hücumlara karşı hücumla cevap vermez. Sabırlı davranır. 15 Kasım 1954 tarihinde yaptığı konuşmanın üslubunu birlikte değerlendirelim: “Muhterem arkadaşlar, Başvekil benim konuşmama cevap verdi. Cani yalancı, millî jurnalci, bunun gibi sözler kullandı. Ben eminim ki kem söz sahibinindir atasözü hatırınızdadır. Bütün bu sözleri Büyük Meclis huzurunda, Büyük Meclis’e karşı hürmet duygusuna uygun bulmadım. Kendisini bu mevzuda takip edemem. Yetişme tarzım ve Büyük Meclis’e saygım Meclis’te bu üslûpla konuşmama mânidir.” KOMİK Şu helalleşme zevzekliği bitti sanıyorduk. Bitmemiş. Ekranlarda devam ediyor. Birileri Kemal Bey’in mesajını iyi niyet kılıfına sokmak için lafı döndürüp duruyor. Kemal Bey’in mesajı açıktı: “Benim liderliğini yaptığım partinin de geçmişte yarattığı yaralar vardır. Ben bu yaraların kapanması için helallik isteme yolcuğuna çıkıyorum.” Ertesi gün Atatürkçüler ve yurtseverler “Bu zat Atatürk ve Cumhuriyet’i sanık sandalyesine oturtacak” diye ayağa kalkınca, CHP lideri tam yol tornistan yaptı, partisinin hiç suçu olmayan Roboski, Sivas, Çorlu tren kazası, vs. gibi konularda helalleşeceğini açıkladı. Bu defa komik oldu. Şimdi Kemal Bey’in yağcıları ilk açıklamayı kamufle etmek için ekranlarda laf salatası yapıp duruyor. Gülerek izliyoruz. Ancak Atatürk ve Cumhuriyet’i koruma refleksi gösteren yurtseverleri aptal hatta hain yerine koymuyorlar mı? Gençlerin deyimiyle “Ohanzi” yani... SORRY İngiltere’de en çok kullanılan kelime ‘sorry’ yani “özür dilerim” imiş. Bir İngiliz günde ortalama sekiz kez bu kelimeyi kullanıyormuş. Birinin sözünü kesme durumunda İngilizlerin yüzde 75’i, bir toplantıya geç kalma halinde yüzde 84’ü özür diliyormuş. Sokakta birisi kendilerine çarptığı zaman bile İngilizlerin yüzde 80’i refleks olarak ‘sorry’ diyormuş. Peki, kaç kez özür dilemek daha etkili? Uzmanlar, küçük şeyler için bir kez yetse de, daha büyük hatalar için iki kez özür kelimesini tekrarlamanın pişmanlık belirtme açısından etkili olduğunu belirtiliyor. Bize gelince... Özür dilemeyi haksızlığı kabul etmek anlamında algılar, pek ağzımıza almayız. SİTEM Yazar Suay Karaman, öğretmenler gününde öğretmenine sitem yolladı. Nedenini okuyalım: “Sana kızıyorum öğretmenim. Elimde değil, Kızıyorum işte! Bana dünyanın nasıl döndüğünü öğrettin öğretmenim, İçinde dönen dolapları öğretmedin. Pamuğu öğrettin, Tohumu, yaprağı ve çiçeğini. Ya onları toplayan nasırlı ellerini yoksulların! Öğretmenim, Madenleri öğrettin, Bizde ve dünyada nasıl çıkarıldığını öğrettin. Teşekkür ederim. Kimin çıkardığını, oradan aslan payını kimin aldığını, İşbirlikçilerini, vatan hainlerini neden öğretmedin? Sivrisineği, tahtakurusunu, Tenimde kanımı emen hayvanları öğrettin. Kendimi korumaya çalışıyorum, Ve sana teşekkür ediyorum. Bizde insanlar da kan emermiş, Vampirden, keneden beter! Evet öğretmenim, Kanımızı emen, bizi iliklerimize kadar soyan, Emperyalizmi diyorum, Neden öğretmedin, neden? İşte bu yüzden sana kızıyorum öğretmenim. Elimde değil!” SAYIN Emekli hukukçu Dikmen Pekuysal yazmış. “Yanlış bulduğum bir şeyi sizlerle paylaşmak istiyorum. Uygulamayı Bülent Ecevit başlatmıştı. Bülent Bey, kibarlığı ve demokrasiye saygısı gereği meslektaşlarından söz ederken onlara “Sayın” diye hitap etmeyi âdet haline getirmişti. Bu hitap tarzı siyasette neredeyse kural haline geldi. Siyasiler kim olursa olsun birbirine artık ‘sayın’ diye hitap ediyor. İşin tuhafı... Siyasetçi hiç saygı duymadığı kişiye veya kendine hakaret eden birine de yine ‘Sayın’ diye hitap etmekte. Kendini buna mecbur hissetmekte. İşte buna dayanamıyorum.”",https://www.milliyet.com.tr/yazarlar/melih-asik/bir-zamanlar-6650062
Melih Aşık,HELALLEŞME,16 Kasım 2021,"Nur topu gibi yeni bir tartışma gündemimiz oldu: Helalleşme. CHP Genel Başkanı Kemal Kılıçdaroğlu şöyle anlattı yeni hamlesini: “Benim liderliğini yaptığım partinin de geçmişte yarattığı yaralar vardır. Ben bu yaraların kapanması için helallik isteme yolcuğuna çıkıyorum. Geçmişte kırdığımız, korkuttuğumuz topluluklarla, bireylerle, farklı hayat tarzlarının temsilcileriyle buluşmalarıma başlayacağım.” *** Helalleşme, siyasette yeri olmayan, İslami kültürde var olan bir kavram. Ahiret yolculuğuna hazırlanan kişiler öbür dünyaya günahlarından arınmış gitmek için haklarını yedikleri kişilere giderek haklarını helal etmelerini istiyor. Karşılıklı haklarını helal ediyorlar. Helallik istemek aynı zamanda kişinin karşısındakini mağdur ettiği anlamına geliyor. Bir nevi af veya özür dileme. Peki, kimlerden özür dilenecek? 1950 sonrasında CHP pek az iktidar olduğu için Kemal Bey’in büyük ihtimalle 1950 öncesini ve Cumhuriyet dönemini kastettiği düşünülüyor. Burada akla bazı sorular düşüyor: Kemal Bey’in Cumhuriyet döneminde mağdur olduğunu iddia eden gruplardan özür dileme yetkisi olabilir mi? Örneğin, vaktiyle başkaldırmış, hükümetleri müdahaleye mecbur bırakıp yenilgiye uğrayınca da mağdur pozuna girmiş kişilerden bugün af mı dilenecek? Yani Kemal Bey gidip Atatürk adına Seyit Rıza’nın torunlarından af mı dileyecek? Ya da tekkelerin kapatılması nedeniyle tarikat mensuplarından... CHP’nin 70 yıl önceki icraatından suçlar üretip bunlar adına özür dilemenin mevcut gündemi saptırmak dışında ne faydası olabilir? Kişi kendi eylemleri adına başkalarından helallik isteyebilir de bir partinin 70 yıl önceki icraatı nedeniyle helallik isteyebilir mi? Bu girişimin kuşkusuz Cumhuriyet karşıtlarının yıllar yılı ürettikleri mağduriyet senaryolarını kabullenmek gibi bir misyonu da olacak. Parti doğal olarak suçlu sandalyesine oturtulacak. Kemal Bey’in hamlesinin gündemi bu yönde nasıl değiştirdiğini önümüzdeki saatlerden itibaren açıkça göreceğiz. DANS Bir anlamda da fetva merkezi gibi çalışan Profesör Hayrettin Karaman’a, yazılarını yazdığı Yeni Şafak gazetesinde bir okuru soruyor: - Düğünde oynama gibi bir durum olmadan, gelenlerin düğün salonunda masalarda yemeklerini yiyip oturduğu, sonrasında da takı, vs. ile gelin - damadı tebrik edip ayrıldığı bir düğünde erkek ve kadınların aynı salonu paylaşması mahzurlu mudur? Cevap: “Bu durum umûmî belvâ halini almıştır; yani terki zorlaşmış genel bir uygulama haline gelmiştir; bu sebeple sakınca yoktur. Kadınların veya kadınlarla erkeklerin birlikte, topluluk içinde dans etmeleri veya başkaca oynamaları caiz değildir.” *** Fakir fukaranın, gariban mahallelinin tek eğlencesi düğünlerde dans etmek veya göbek atmaktır. Şimdi o zevke de yasak geliyor. Üstelik yalnız erkekle değil kadının kadınla dansını da yasaklıyor muhterem. İnsanların eğlenmesi onların hoşuna gitmiyor. Evrendeki bütün gelişmeler “her canlının gelir düzeyinin üstünde yaşamak istemesi” gibi evrensel bir arzuya dayanır. Samuel Butler AFİŞLER İYİ Parti’nin son propaganda afişleri hayli dikkat çekici. Bunlardan birinde partinin adalet anlayışının “Hazreti Ömer’in adalet anlayışı” olduğu belirtiliyor. Malum, Hz. Ömer, bundan yaklaşık 1400 yıl önce yaşamış bir İslam büyüğü. Kendisinden söz edilirken özellikle “adalet” anlayışı vurgulanır. Olabilir, döneminin ölçülerine göre adildir, adaletli bir insandır. Ama o dönemin, ne toplum, ne yönetim yapısı, ne hukuk ve ahlak anlayışı bugüne benzer. Örneğin, o zaman köle ve cariye sahibi olmak meşrudur. Kadın hakları bugünün çok gerisindedir, vs... Mekke ve Medine toplam nüfusu çok çok 50 bin kişidir. Sonuç: Bugünün partisi 1400 yıl önceki halife yönetiminin adalet anlayışını mı örnek alacak? Adalete çağdaş hukuk, anayasa ve kanunlar değil de Hz. Ömer döneminin hukuku mu yön verecek? Kim veriyor bu fikirleri parti liderlerine? BAYRAK Türkiye’nin en büyük bayrakları en uzun bayrak direklerine çekildi. En uzun direkler 115 metre, en büyük bayraklar ise 1453 metrekare. Bayrakların biri Edirnekapı Şehitliği’nde, diğeri TRT Ulus Yerleşkesi’nde düzenlenen törenle göndere çekildi. Tesadüfen Edirnekapı’dan geçerken bu bayrağı gördük. Hava epey rüzgârlı olmasına rağmen bayrak dalgalanmıyordu. Çünkü çok ağırdı. Belli ki ancak kuvvetli rüzgârda dalgalanacak. Daha küçük boyutlu ama dalgalanabilen bir bayrak daha iyi olur sanıyoruz.",https://www.milliyet.com.tr/yazarlar/melih-asik/helallesme-6642791
Melih Aşık,HALKLA BİRLİKTE,11 Kasım 2021,"Her zaman akılda tutulması gereken bir tarih sahnesidir bu olay. 19 Mayıs 1919’a doğru... Alemdar gazetesi yazarlarından Refi Cevat Ulunay, Mustafa Kemal ile Şişli’deki evinde röportaj yapmaktadır. Atatürk, röportaj sonunda kayda geçmemesi şartıyla Ulunay’a milli direnişin gerekliliğinden söz etmiştir. Ulunay sorar: - Paşam milli direniş... Güzel ama neyle? Hangi askerle, hangi silahla, hangi parayla? Maalesef paşam, kupkuru bir çölden ibaret oldu bu güzel vatanımız. Mustafa Kemal başını sallar: - Öyle görünür Cevat Bey, öyle görünür. Ama çölden bir hayat çıkarmak lazımdır. Çöl sanılan bu âlemde saklı ve kuvvetli hayat vardır. O, Türk milletidir. Eksik olan şey teşkilattır. Bu teşkilat sağlanırsa vatan da, millet de kurtulur. Gazeteye dönüşte yaptığı röportajda konuştuklarını arkadaşlarına anlatan Refi Cevat, o zamana kadar “deli” diye nitelediği Atatürk’le ilgili kanısını şöyle ifade eder: - Bu... deli değil, zırdeliymiş. Yıllar sonra Sadi Borak, Ulunay’a yanıldığı için pişman olup olmadığını soruyor. Ulunay’ın yanıtı: - Hayır, ben haklıydım, herkes benim gibi düşünüyordu. O günlerde öyle düşünen tek adam oydu. *** Üniforması ve rütbeleri alınmış tek başına bir asker, halkıyla birlikte savaşarak, çöken bir imparatorluğun kalıntıları üzerinde bir laik cumhuriyet kurdu. Akıl ve bilimi rehber edinmenin, halka inanmanın, özgürlük ve bağımsızlık aşkının yarattığı zaferin adıdır Türkiye Cumhuriyeti. ÇANKIRI OPERASI Atatürk Kültür Merkezi uzun bir aradan sonra yenilenerek açıldı. Koca İstanbul bir opera binasına yeniden kavuştu. Peki, bu arada Çankırı Operası’nın yeniden açılışını da görecek miyiz? Bu da nereden çıktı diyebilirsiniz. Anlatalım. Bu ilimizde Atatürk’ün direktifiyle bir Kültür ve Sanat Merkezi inşa edilmiş, 1938 yılında açılışı yapılmış. Ancak bina sonraki yıllarda yıkılmaya terk edilmiş, harabe haline gelmiş. Halil Ulusoy adlı genç vali bu ilde göreve başlayınca binayı temizletip yenilemek için harekete geçmiş. Bina temizlenince sahnenin hemen dibindeki orkestra çukuru meydana çıkmış. Meğer Cumhuriyet hükümeti binayı opera temsillerine uygun olarak inşa etmişmiş. Vali Ulusoy binayı yenileyince Ankara Devlet Operası’nı davet etti, bu binada 2004 yılı 9 Ocak günü 130 kişilik kadroyla “Arşın Mal Alan” adlı opera sahnelendi. Sonradan bir başka temsil verildi mi, bilmiyoruz. Ancak şunu biliyoruz ki Çankırı’da bir opera binası var ve her an opera sahnelenmesine hazır bekliyor. GİZLİ DEFTER Atatürk’ün Büyük Taarruz sırasında aldığı notları kapsayan 8 no.lu not defteri İlker Başbuğ’un Genelkurmay Başkanlığı dönemindeki araştırmalarda bulunmuştu. İlker Başbuğ bu not defterinde dikkat çeken satırları bir konferansta açıkladı... Atatürk henüz 1922 yılında diyor ki: - Türkiye devletinin temelleri bugün kurulacak değildir. O sarsılmaz temeller binlerce sene evvel kurulmuştur. (Osmanlı’nın yerine Türkiye devletinin kurulacağı o zamandan aklındadır.) Atatürk devam ediyor: “Temeller çok sağlam, o temellerin üstüne yeni bir bina kuracağız. Bu binanın dört tane ana sütunu, taşıyıcı sütunu olacak. Ana sütunlardan birincisi ‘eğitim’. İkinci sütun ‘iktisat’. Üçüncü sütun ‘sanat’. Dördüncüsü ‘imar’, şehirleşme.” Atatürk not defterinde bir mektep ne öğretir diye sormuş. Dört konu yazmış: “İnsanlığa hürmet”, “Vatan ve millet sevgisi”, “Bağımsızlık”, “Şerefli olmak.” Kangal 33 Yakın zamanda kaybettiğimiz soylu bir cumhuriyet aydını olan Ali Nejat Ölçen’in “Türkiye Sorunları” adlı dergisindeki şu satırları Cumhuriyet’in anı defterine kaydediyoruz. “1933 yılında Sivas ilinin Kangal ilçesinde ilkokulun üçüncü sınıfındaydık. O küçük ilçede sadece Hükümet binasıyla okulun çatısı kiremit örtülüydü. Altı toprak, üstü toprak kerpiç evlerde yaşıyorduk. Aylarca kimse sokağa çıkamazdı. 1932-33 öğrenim döneminde bir gün beyaz uzun gömlekli iki kişi atlarıyla geldiler. Hepimizi teker teker bahçeye çıkardılar ve uzaktaki duvara astıkları büyük perdede gittikçe küçülen harfleri okumamızı istediler. En sondaki ‘z’ harfi çok küçüktü. Sonra da atlarına binip gittiler. Sivas’ tan gelmişlerdi. Hekim olmalıydılar. Okula bir ay sonra gönderdikleri küçük paketin içinden siyah çerçeveli dört gözlük çıkmıştı. O gözlüklere ilişik pusulada dört öğrencinin adı yazılıydı. Onlar uzağı göremeyen öğrencilerdi.”",https://www.milliyet.com.tr/yazarlar/melih-asik/halkla-birlikte-6639416
Melih Aşık,İLHAM KAYNAĞI!..,18 Kasım 2021,"Gündemin bu yoğun döneminde Kemal Kılıçdaroğlu “helalleşme” adı altındaki o hamleyi neden yaptı? Neden gereği yokken kendi partisinin geçmişini tartışmaya açtı? Hangi rüzgâra kapıldı? İlhamı nereden aldı? Bir ipucu... Cumhurbaşkanı Erdoğan’ın 2019 yılında Necip Fazıl ödül töreninde yaptığı konuşmayı birlikte okuyalım şimdi: “Tek parti CHP’sine ait dönemde objektif bir şekilde tüm boyutlarıyla araştırılması gereken karanlık noktalar bulunuyor. Elbette bunu öncelikle yapması gereken ana muhalefet partisi CHP’nin bizatihi ta kendisidir. Dikkat ederseniz bu tartışmalar gündeme geldiğinde hemen derin bir sessizliğe bürünüyorlar. Açıkçası, CHP’nin artık bu millete kendi tarihiyle ilgili kapsamlı bir samimi bir özeleştiri vermesi şarttır. İskilipli Atıf Hoca’nın idamından Dersim olaylarına, Türkçe ezan zulmünden 27 Mayıs darbesindeki rolüne kadar, pek çok üzücü hadisede CHP kendi tarihiyle yüzleşme cesareti gösterememiştir. Dersimli olan zat da bunu açıkça ortaya koyamamıştır. CHP’nin bir an önce milletin karşısına çıkıp bu ülkeye yaşattıkları için ya özür dilemesi ya da üzücü olaylardaki rolleri için pişmanlık duyduğunu millete söylemesi gerekiyor. Türkiye’nin geleceği için milletimizin kalbinde kabuk bağlayan yaraların tekrar tekrar kanatılmaması için biz bu tavrı gerekli görüyoruz. CHP yönetimi geçmişleriyle yüzleşene, darbeler, katliamlar, yasaklar, idamlar ve kanlı sokak olaylarındaki rollerini cesaretle açıklayana kadar peşlerini bırakmayacağız.” Kemal Bey’in helalleşme açılımıyla ilgili ilk açıklamasının çerçevesi tam tamına bu talebe uygundu. Tepkiler üzerine grup konuşmasında ifadesini değiştirdi, CHP’nin sorumlu olmadığı kimi uygulamaları helalleşme gündemine sokarak tepkileri dindirme yoluna gitti. ŞUBAT Kemal Kılıçdaroğlu’ndan haftalardır hapiste bulunan, 80 yaşını aşkın generallerin affı konusunda bir çıkış yapması bekleniyordu. Malum, bu generaller FETÖ’cü yargıç ve savcıların kararlarıyla mahkûm edilmiş bulunuyor. Ancak Kemal Bey beklentilerin tam tersine 28 Şubat mahkûmlarını suçlayan bir açıklama yaptı. Helalleşme listesinin  en başına: “28 Şubatçı generallerin mağdur ettikleri”ni koydu. Hapisteki E. Org. Çetin Doğan’ın eşi Nilgül Doğan, bu duruma, “Ben oyumu CHP’ye vermiş bir kişi olarak Kılıçdaroğlu’na hakkımı helal etmiyorum” diyerek tepki gösterdi. Helalleşme olayı hiçbir organa danışmadan kendi başına hareket eden Kemal Bey’in başını çok ağrıtacak ve zannımızca onun siyasi hayatını da etkileyecek. KOMİK DURUM Ne demişti Kemal Bey hellalleşmeyle ilgili ilk açıklamasında: “Benim liderliğini yaptığım partinin de geçmişte yarattığı yaralar vardır. Ben bu yaraların kapanması için helallik isteme yolcuğuna çıkıyorum.” Kemal Bey’in bu sözlerle Atatürk dönemini suçlayacağı açıktı. Anında büyük tepkiler oluştu. Bunun üzerine ertesi gün grup toplantısında şöyle acayip bir helalleşme listesi sundu: - 28 Şubatçıların açtığı yaralar, - İkna odalarına sokulan başı örtülü kızlar, - Roboski kurbanları. - Sivas, Kahramanmaraş mağdurları, - Diyarbakır Hapishanesi mahkûmları, - Varlık Vergisi mağdurları - 6-7 Eylül (gayrimüslim azınlık) mağdurları, - Mahkemelerde süründürülen askerlerimiz ve aileleri, - Yurt dışına göç etmek zorunda kalan genç beyinler, - Ali İsmail Korkmaz’ın ailesi, - Soma (2014 maden katliamı kurbanları), - Darbecilerin (12 Eylül’de) “bir sağdan bir soldan” astıkları, - Çorlu tren kazası kurbanı Oğuz Arda Sel’in annesi. - Ahmet Kaya. İyi de... Yukarıdaki 14 maddenin ancak ikisinde CHP iktidarı veya CHP’liler sorumlu tutulabilir. Geri kalan mağduriyetlerin sorumlusu ve faili başka iktidarlar veya 12 Eylül’dür. Merak... Kemal Bey CHP’nin değil diğer partilerin sorumlu olduğu olaylar nedeniyle mağdur guruplara gidip, “Hakkınızı helal edin” mi diyecek? Bunun ne anlamı olacak? Üçüncü bir kişi mağdur olanlardan mağdur edenler adına özür dileyebilir mi? Komik durumlar doğdu şimdi. Kendini ulusuna hizmet etmeye adayan siyasetçiye devlet adamı denir. Ulusun kendisine hizmet etmesi gerektiğini düşünen devlet adamına ise siyasetçi. George Pompidou",https://www.milliyet.com.tr/yazarlar/melih-asik/ilham-kaynagi-6644296
Melih Aşık,80’Lİ YAŞLAR,06 Kasım 2021,"Bizim nesil 80 yaş çıtasını ya aştı ya aşmak üzere. Kimi dostlar artık demir alıyor zamandan. Kimileri umut ve  gayretle asılıyor hayata. Gençler günün birinde 80 yaşını göreceğini pek düşünmez. Gençliğin penceresinden bakınca hem uzak hem yolun sonu gibi görünür 80’li yaşlar. Oysa uzaktan göründüğü gibi değildir hiçbir şey. Zaman çabuk geçer. 80 yaş bir başka dünya getirip insanın önüne koyuyor. İnan Durak Taş yazmış o başka dünyayı. Aynen katılırız. “Yaş aldıkça insan başka bir boyuta geçiyor âdeta. Evet, eskisi kadar gergin bir cildin olmayabiliyor ama eskisi kadar gergin de olmuyorsun. Olaylara, insanlara yaklaşımın daha sakin ve hoşgörülü oluyor. Göz çevrende gülümsemenin bıraktığı çizgilerle birlikte gülümseyip geçtiğin çok şey de oluyor. Saçlarını daha kısa tutuyor ama günlerini daha uzun yaşıyorsun. Evet, eski enerjin yok belki ama zaten buna gerek de duymuyorsun. Dostlarınla içtiğin kahveler yerini tek başına içtiğin kahvelere bırakıyor. Kimseler duymasın ama sen bundan daha çok keyif alıyorsun. Önceden dinlediğin şarkılar çok tempolu geliyor sonra ‘Günün minesi soldu’ diyen şarkılar daha iyi geliyor. Keşkeler yerini sağlık olsunlara, öfkeler yerini huzura bırakıyor. İnsanları olduğu gibi kabul etmeyi,  edemediklerini de oldukları yerde bırakmayı öğreniyorsun. Seni sevenlerle bitirmek istiyorsun gününü kısaca. Zaman daraldıkça bir telaş düşüyor yani insana, daha fazla geç kalmak istemiyor yaşamaya. Sabahları daha çok özlüyor, havayı daha bir lezzetle çekiyorsun içine. Merak etme... İnsanın doğası gereği... Öleceğini de hiç düşünmüyorsun. Dünyaya yeni gelmiş gibisin. Hayat seni bırakmıyor.” KORGAN Ordu’nun ilçesi Korgan’a geçen ağustos ayında atanan Kaymakam Miraç Akbulut, 29 Ekim törenlerinin ardından görevden alındı. CHP Ordu Milletvekili Mustafa Adıgüzel, kaymakamın kendisinin de katıldığı Cumhuriyet Bayramı kutlamalarında yaptığı konuşmadan dolayı görevden alındığını öne sürdü: “Kaymakam Bey konuşmasında sıklıkla Atatürk, Cumhuriyet, Türk milleti vurgusu yaptı. Bir ara Atatürk’ün ‘Türkiye Cumhuriyeti şeyhler, dervişler, müritler memleketi olamaz’ sözünü de kullandı. Bu yüzden görevden alındı” dedi. Ordu Valiliği ise yaptığı açıklamada Milletvekili Adıgüzel’i adını vermeden eleştirerek: “Korgan ilçesi Kaymakamı görevin sorumluluğu ile bağdaşmayacak şekildeki tutumu nedeniyle görevinden uzaklaştırılmıştır” görüşünü bildirdi. Valilik “sorumluluk ile bağdaşmayan tutum”un ne olduğunu açıklamadı! İLAÇ Diyabet hastalarının kullandığı şeker ölçüm çubukları vardır. Bir kutusunda 50 çubuk bulunur. Sabah akşam şeker ölçen bir diyabetli bir kutuyu bir ayda bitirir. Zam geldi. Bir kutu ölçüm çubuğunun fiyatı 80 lira oldu. SGK bunun 30 lirasını ödüyor. 50 lirasını ise hasta Bu çubukları kullanmadan şekerin seyrini izlemek mümkün değildir. Zorunlu bir harcama bu. Fakiri zengini ayda 50 lira bu çubuğa ödeyecek. MAAŞ Gazetede bir haber: “Fatih Terim’in maaşı 21 milyon lira oldu.” GS antrenörü Fatih Terim’e ödenecek yıllık ücret 21 milyon liraymış. Buna maaş denir mi? Denmez. Özellikle genç gazeteciler bu hatayı sıkça yapıyor. Maaş dilimizde “düzenli aylık gelir” karşılığı kullanılır. Yıllık gelire maaş değil “yıllık ücret” denir. Aslında burada ücret sözcüğü de biraz yavan kalıyor. Ücret deyince akla işçi ücreti, asgari ücret falan geliyor. Terim’in alacağı paraya “yıllık servet” demek daha doğru. Ziyade olsun, ne diyelim başka... OTOBÜS Bir meslektaşımız İstanbul’dan Ankara’ya giderken otobüsün zorunlu olarak Yavuz Sultan Selim Köprüsü’nden geçmesi sonucu en az bir saat kaybettiklerini yazıyor. Bu tartışma beş yıldır sürüyor. Otobüs işletmecileri üçüncü köprünün yolu 130 kilometre uzattığını, zaman kaybının yanında maliyeti de o ölçüde artırdığını savunuyor. Otobüslere ikinci köprüden de geçiş izni verilmesini istiyorlar. İstek kabul görmüyor. Üçüncü köprü için tanınan geçiş kontenjanının dolması için bu zorunluk sürdürülüyor.  İstanbul’un Avrupa yakasından kalkan otobüslerin Ankara’ya varış saatlerine baktık. 6.5-7.5 saat sürüyor. Öğrencilik yıllarımızda Ankara-İstanbul arasında Gazanfer Bilge otobüsleriyle seyahat ederdik. Şehrin göbeğinden biner, göbeğinde inerdik. Toplam 8 saat sürerdi. 50 yılda onca yatırıma, onca teknolojik gelişmeye rağmen süre hemen hemen aynı kalmış oluyor. KAMIŞLI Müttefikimiz ABD Suriye’de Kürt devleti kurma çalışmalarını sürdürüyor. Yunanistan’la sarmaş dolaş. Bizi de S-400 konusunda sıkıştırıyor. ABD’ye karşı tek caydırıcı unsur Türkiye’nin Rusya tarafına kayma ihtimali oluyordu. O ihtimali de ortadan kaldırdık. Ukrayna’ya sattığımız SİHA’ların Rus tarafına saldırması ve Kırım politikamız Moskova’yı kızdırıyor. Rus medyası Kamışlı’ya Rusya’nın S-400 füzeleri yerleştireceğinden söz ediyor. Çin ve İran da koroya katıldı. BM Güvenlik Konseyi’nde Türkiye’yi Suriye işgalcisi olarak suçluyorlar. İçinden çıkılması zor bir labirente girdik. SÖZ Kilise daima insanları ıslah etmeye çalışır. Oysa biraz da kendini ıslah edip insanlara örnek olsa ne güzel olur. Mark Twain",https://www.milliyet.com.tr/yazarlar/melih-asik/80li-yaslar-6635731
Melih Aşık,CANLI İTİRAF,04 Kasım 2021,"PKK kurucularından Duran Kalkan, Barzani’nin yayın organı Rudaw’ın aktardığına göre şöyle konuşmuş geçenlerde: “Ateşkes ilan etmek için Avrupa’da yasal açıklama zemini bulamadık. Ateşkes ilan etmeyecek, savaşı sürdüreceksiniz diye bize defalarca dayatmalarda bulunuldu. Bu dayatma açık oldu, gizli oldu, sözle oldu, fiiliyatla oldu. Ama bize dayatılan çatışmaydı, çözümsüzlüktü. Biz hiçbir devletten çözüm dayatması, çözüm programı, çözüm projesi görmedik, tam tersine, bizimle ilişki kurdular, düşüncemizi, siyasetimizi, niyetimizi öğrendiler. Eğer niyetimiz çözümden yanaysa, ateşkesten yanaysa, onu boşa çıkarmak için saldırılarda bulundular.” Bu sözlerden, çıkan sonuçlar: 1) Demek ki Kürt halkı adına silaha sarıldığını söyleyen PKK’nın asıl patronu, iddia ettikleri gibi Kürt halkı değilmiş, Avrupa’ymış. 2) Çözümü, asıl muhatabı olması gereken Türkiye dururken her nedense! Avrupa’da aramışlar. 3) Avrupa, çözüm istememiş, savaşın (terörün) devamını istemiş, PKK (yine her nedense!) buna boyun eğmiş. PKK bunları görüp yaşadıktan sonra nasıl bir tavır değişikliğine gitti? Rudaw’da buna ilişkin açıklama göremedik. DOKTOR Devlet hastanelerinde hasta baskısından dolayı her beş dakikada bir hasta randevusu veriliyor ve hekimlerden bu sürede hastalara yardımcı olmaları isteniyor. Prof. Özdemir Aktan bu sürede ne yapılabileceğini şöyle anlatıyor: - Beş dakikada yapılabilecek şey, hastanın şikâyetini sormak ve hemen tetkik isteyerek bir an önce bir sonraki hastaya yer açmak oluyor. Başka bir yol da hızlı bir şekilde ilaç yazmak gibi gözüküyor. Her iki durum da hastaya fayda sağlamıyor. Bu durum genç doktorun kendini geliştirmesine de katkıda bulunmuyor. Aktan ekliyor: - Hastalara zaman ayırmak, onları dinlemek, sosyal konularda sohbet etmek tıbbi tedavilerin başarısını artırıyor. Şimdiki sistemde bunu yapmak imkânsız. Geçmişte doktorların bu vakti vardı. Hasta ile doktor sohbet ederdi. Bu da hasta doktor ilişkisinin ısınmasına, hastanın ruhsal rahatlamasına yol açardı. Bunlar kalmadı artık. FIRAT Elazığ’daki Fırat Üniversitesi Rektörü Prof. Fahrettin Göktaş açıkladı. ABD’nin Stanford Üniversitesi dünyadaki bilim insanları arasında 2020 yılında ilk yüzde 2’lik dilime giren başarılı akademisyenleri belirlemiş. Listeye Türkiye’den toplam 1150 öğretim üyesi girerken, Elazığ’ın Fırat Üniversitesi ikinci sırada yer almış. İTÜ listeye 50 akademisyenle birinci sıradan girerken, onu 42 akademisyenle Fırat Üniversitesi, 38 akademisyenle Koç Üniversitesi, 35 akademisyenle Hacettepe Üniversitesi, 34 akademisyenle ODTÜ, 30 akademisyenle Erciyes Üniversitesi, 29 akademisyenle Gazi Üniversitesi, 26 akademisyenle Bilkent Üniversitesi izlemiş. Fırat Üniversitesi bu başarıya nasıl ulaşmış, nasıl olup da öğretim kadrosu Koç, ODTÜ, Bilkent gibi anlı şanlı üniversiteleri geride bırakmış? Cevabı en çok merak edilen soru da bu olmalı. HESAP Bir arkadaşı görmek için Kadıköy deki Double Tree Hilton Otel’in altındaki kafeye gittim. Bir latte kahve ile bir bardak çay içildi. Hesap geldi: 45 lira. Cafe Latte 27 TL, çay 14 TL, kuver 4 TL. 5 lira da bahşiş, toplam 50 TL. Turistik fiyatlar böyle. Bu tür hesapların bir iyi tarafı var; öderken kendinizi zengin hissediyorsunuz! ÇİN Çin yönetimi, Yunanistan’ın Pire Limanı’ndaki hissesini yüzde 16 artırarak yüzde 67’ye yükseltti. Çin, Pire Limanı’nın yüzde 51 hissesini 2016 yılında 280 milyon euro (3 milyar lira) karşılığında satın almış olup Kuşak ve Yol projesinin önemli ayaklarından biri olarak geliştiriyor. Yunanistan, ABD ile ilişkilerini özellikle askeri düzeyde güçlendirirken Çin ile ekonomik ilişkilerini de ileri noktalara taşıyor. Türkiye’ye gelince... Ne ABD ne Çin ile ilişkilerimiz istenen düzeyde seyrediyor. Çin’in Kuşak ve Yol projesinin dışında kaldığımız gibi aramız özellikle Uygur meselesi yüzünden giderek gerginleşiyor. Çin’le ilişkilerde daha dikkatli politika izlemek gerekiyor. ÇANLAR Almanya’nın Bavyera eyaletinde bulunan Illertissen kasabasındaki en büyük kilisenin elektronik çanı, 29 Ekim Cumhuriyet Bayramı’nda bizim “Onuncu yıl Marşı”nı çalıyor. Katolik Papaz Dr. Ulrich Manz “Atatürk’e ve laik Türkiye’ye olan saygım sonsuz. Bu girişimimi, Türk dostlarıma Cumhuriyet Bayramı hediyesi olarak düşündüm” diyor. Marşı videoda dinledik. Son derece güzeldi. Alman din adamının yaptığı Cumhuriyet jesti, vatandaşlarımız arasında büyük sevinç yaratmış. Dostluğa sıcaklık katmış. Marşı duyan Türkler önce şaşırmış, sonra adeta mest olmuş. Papaz Ulrich söz vermiş, bundan sonraki bayramlarda da çanlar bizim marşları çalacakmış. Alkış... BOŞANMA Sosyal medyada bir avukat anlatıyor. Boşanma işlemlerini yürüttüğü bir çift geçenlerde kendisini aramış: - Biz boşanmayı önümüzdeki bahara erteledik demişler. - Neden? - Elektriğe ve doğal gaza zam geliyormuş, o yüzden bu kışı da birlikte geçirelim dedik. ÖĞÜT “Bir insanın aynı anda hem çok sevilmesi hem çok saygı görmesi zordur. O yüzden başkalarının sevgisini mi daha çok istiyoruz saygısını mı, bir tercihte bulunmalıyız.” Rochefoucault",https://www.milliyet.com.tr/yazarlar/melih-asik/canli-itiraf-6634078
Melih Aşık,METİN’İN KİTABI,23 Ekim 2021,"Değerli spor yazarı Ahmet Çakır, Metin Oktay kitabını yeniledi. “Taçlı Kral Metin Oktay” adını verdiği kitabının yeni baskısına son yıllarda onunla ilgili yazılan yazıları ve anıları da ekledi. Efsane kralı gelecek nesillere tanıtacak çok değerli bir eser meydana getirdi. Önce bu emeği ve çalışmayı kutluyoruz. Kitapta Metin’i anlatan ve tanıtan onlarca anı, yüzlerce satır var. Biri şöyle: “Futbolun şiirini, sevginin kitabını yazdı.” Metin, zihinlere kazınan goller yanında kalplere kazınan sevginin de kahramanıydı. Her türlü özveriyi de içinde barındıran bir sevgi. Çakır’ın kitabında Ali Kırca’nın 2000 yılında kaleme aldığı bir yazı var. Okurken içimizi cız ettiren bir yazı. Bakın Ali Kırca “Futbol Hayattır” adlı kitapta ne anlatıyor: ... 1988 Mayıs sonlarıydı. Galatasaray şampiyon olmuş ama daha önemlisi Tanju Çolak hem Avrupa gol krallığına ulaşmış hem de Metin Oktay’ın 35 yıllık rekorunu kırmıştı. Program için farklı ne yapabileceğimi düşünürken çocukluğumdaki bir fotoğraf gözümün önüne geldi. Metin Oktay’a krallığının ödülü olarak verilen gerçek bir tacın, galiba altın kaplama özel işlemeli bir “taç”ın fotoğrafı. Hemen Metin Oktay’ı aradım. O “taç”ı pazar akşamı canlı yayında eski kral olarak yeni krala devredip devretmeyeceğini sordum. Açıkçası bunu Metin Oktay’dan istedim. Telefonda birkaç saniye süren sessizlikten sonra “Peki” dedi. Ve o inanılmaz inceliği ve beyefendiliğiyle ekledi: “Siz nasıl uygun görürseniz...” ... Pazar akşamı önce Tanju geldi stüdyoya. Koşa koşa... Sonra da Metin Oktay. Biraz durgun biraz da kırgındı. Yanında getirdiği tacı Tanju’nun başına yerleştirdi. Kırgındı. Ama inceliği yine elden bırakmadı. Hepimizin elini sıkarak teşekkür etti. Gitti. Onu bir daha hiç görmedim. Birkaç yıl sonra da ebediyete gitti. Hayatımın en büyük yanlışlarından birini yaptığımı daha o ilk telefon görüşmesinde fark etmiştim ama geriye de dönememiştim. Oysa o taç yalnızca Metin Oktay’a aitti. Ne benim o tacı başkasına devretmeye hakkım vardı ne de Tanju’nun o tacı alıp başına koymaya. *** Sonra ne mi olmuş? Ali Kırca Tanju’ya çağrı yaparak o tacı getirip ailesine veya Galatasaray müzesine teslim etmesini istemiş. Tanju’dan o gün bugün ses çıkmamış. Metin Oktay öyle bir adamdı. Koca bir futbol hayatının en değerli anısını da isteseniz sizi kırmamak için getirir, böyle teslim ederdi. Tanju’ya gelince... Çağrıyı yineleyelim: Tanju Bey kardeşim, o size ait olmayan ve yanlışlıkla verilen tacı getirip Metin’in ailesine ya da Galatasaray müzesine teslim ediniz. Bu gölgeyi daha fazla üzerinizde taşımayınız. HATIRLAMAK Biz onu daha çok sinemacı olarak tanırız.  Aslında demiryolculuğu ve siyasetçi yanı da vardır. Arkadaşlar arasındaki adı Sabo olup tam adı Sabahattin Çetin’dir. Bizim Sabo yakın zamanda sinema ve siyaset anılarını yazdı. Kitabı raflara “HATIRLAMAK” adıyla çıktı Hayata küçük yaşta yazlık sinemada gişe görevlisi olarak başlayan Sabo, sonraki yıllarda ünlü bir film yapımcısı ve ithalatçısı oldu. Artık kışın Berlin’de, yazın Altınoluk’ta yaşıyor, torunları ve anılarıyla avunuyor. İnsanlarla kolay ilişki kuran, gözü kara, girgin bir arkadaşımızdır Sabo. Kitabında ünlü sinemacı ve siyasetçilerle ilgili anıları arasında dikkatimizi hapishaneden adam kaçırma hikâyesi çekiyor. 12 Mart sularında Sabo’nun yedek subaylığının bitmesine birkaç ay kalmıştır. Dostu Mehmet Abi (Mustafa Oktay) gelir, bir yardım ister. Bayrampaşa Cezaevi’nde yatan sendikacı Sırrı Öztürk kaçırılacaktır. Hapishanenin göz doktoru tanıdıktır. Doktor Sırrı Öztürk için vizite yazacak, Sabo nöbet gününde askeri ciple cezaevine gidecek, Sırrı Öztürk’ü doktora götürmek bahanesiyle alıp şehre taşıyacak, kaçmasını sağlayacaktır. Yakalanırsa yıllarca hapis yatacaktır. Bu açık. Ama Sabo dediğimiz gibi gözü kara bir arkadaş. Doktor vizite kâğıdı yazmaya razı olur. Kaçış planı yapılır. Ancak plan son anda suya düşer. Neden mi? Çünkü Sırrı Öztürk’e kaçmak isteyip istemediği hiç sorulmamış, Öztürk planı öğrendiğinde “Ben kaçmak istemiyorum” diyerek planı suya düşürmüştür! Kitapta TKP, SHP, CHP ile ilgili anılar ve izlenimler... Sinemanın ünlü isimleriyle ilişkiler keyifle okunuyor. Her anı biraz da tarihtir. Kitabın bütünü de öyle.",https://www.milliyet.com.tr/yazarlar/melih-asik/metinin-kitabi-6625448
Melih Aşık,GÜZEL GÜNLER,30 Ekim 2021,"Cumhuriyet’in 98’inci yılını Anıtkabir ziyaretleriyle, fener alaylarıyla, geçit törenleriyle, konserlerle kutluyoruz. Sosyal medyada birbirinden renkli kutlama mesajları yayımlanıyor. Bütün dijital hünerlerimizi sergiliyoruz. Ulusal bayramları senede bir gün böyle coşkuyla kutluyoruz. Geri kalan 364 günde ise karmaşık gündemimize devam ediyoruz. Ne demişti Atatürk: “Cumhuriyet’i bizler kurduk, sizler yaşatacaksınız.” Cumhuriyet’i yaşatmak zorundayız. Buna mecburuz. Çağdaş yarışta diğer toplumlardan geri kalmayan bir toplum, laiklik ve demokrasiyi dirençle savunan bir ulus, bilimi ve sanatı hayatın en önüne yerleştirmiş bir anlayış, barışı ve insan haklarını hayatın temeline yerleştirmiş bir ülke. Cumhuriyeti kuranlar böyle bir Türkiye hayal ediyordu. Biz bu hayali tamamlamak için çalışmalıyız. Tabii birinci vazifeyi de hiç akıldan çıkarmadan. Bağımsızlık ve Cumhuriyet’i ilelebet (sonsuza dek) muhafaza etmek görevini hiç unutmadan... 6 OK Gazeteci Metin Gören, “Cumhuriyet Kazanımları” adlı kitapta yazıyor. 1936 olimpiyatları öncesi Atatürk’ü kızdıran bir olay meydana gelmiştir. Olimpiyata katılacak sporcular Atatürk’ü ziyarete gittiklerinde giydikleri formalar onu rahatsız etmiş, sinirlenmesine sebep olmuş. Sebep mi? Formaların göğsünde Türk bayrağının altında “Altı Ok” ambleminin bulunması. Atatürk “Sporcularımız orada partiyi değil Türk milletini temsil edecekler” diyerek amblemleri söktürmüştür. Atatürk başka kararlarında da spora siyasetin karışmamasına dikkat etmiştir. NUTUK Cumhuriyet Bayramı öncesi kitapçı vitrinleri yine Atatürk’ün “Nutuk”u ile dolup taşıyor. Atatürk Nutuk’u aylarca uğraşarak yazmış, 15-20 Ekim 1927 tarihinde,  Cumhuriyet Halk Fırkası’nın İkinci Büyük Kurultayı’nda, altı gün boyunca, toplam 36 saat 33 dakikada okuyup bitirmiştir. Nutuk 1919 ile 1927 tarihleri arasındaki olayları, gelişmeleri, kişileri, aradaki ilişkilere belgelere dayanarak anlatır. Atatürk’ün eseri deyince akla ilk olarak Nutuk gelir ama... Bize sorarsanız, yeni nesillere Nutuk’tan önce veya Nutuk’la birlikte Atatürk’ün “Medeni Bilgiler” kitabı da okutulmalı. Atatürk’ün önemli bölümünü kendi el yazısıyla yazdığı bu kitap, O’nun Cumhuriyet, demokrasi, devlet yönetimi, vatandaş hakları, devlet-özel sektör ilişkileri, yabancı sermaye gibi konulardaki görüşlerini yansıtır. Atatürk’ü tanımak için kaynak kitap bizce odur. DOSTLUK Cumhuriyet’in ilk yıllarının ilginç uygulamalarından biri de dostluk antlaşmaları idi. Dünyanın dört bir yanındaki ülkelerle masaya oturuluyor, arada anlaşmazlık konuları varsa bunlar çözümleniyor, ardından dostluk antlaşması imzalanıyordu. Bulgaristan ile sorunları çözme görüşmeleri iki yıl, Yunanistan ile görüşmeler 10 yıl sürmüş, dostluk antlaşmaları bu sürelerin sonunda imzalanabilmişti. Atatürk’ün sağlığında, 17 yılda, tam 40 ülkeyle dostluk antlaşması imzalanmıştı. Bu ülkeler arasında Avrupa ve Asya ülkeleri olduğu gibi, Brezilya, Meksika, Arjantin, Şili gibi Güney Amerika ülkeleri de bulunuyordu. Komşularla saldırmazlık paktları yapılıyordu. Avrupa İkinci Dünya Savaşı’na hazırlanır, savaş baltaları bilenirken, Cumhuriyet Türkiye’si dünya çapında bir barış ve dostluk atağını sürdürüyordu. O dönemde anlaşma yapılması söz konusu olan bağımsız ülkelerin sayısı da zaten 50’yi geçmiyordu. ‘Yurtta Barış, Cihanda Barış’, Cumhuriyet Türkiye’si için laftan ibaret bir slogan değildi. Temel politika idi.",https://www.milliyet.com.tr/yazarlar/melih-asik/guzel-gunler-6630578
Melih Aşık,AYAKTA ALKIŞLAR,02 Kasım 2021,"Mustafa Kemal 1 Mart 1923 günü Millet Meclisi’nde konuşma yapmak üzere kürsüye ilerlemektedir. O artık bir Kurtuluş Savaşı kahramanıdır. Ülkenin tartışmasız lideridir. Paris’te yayımlanan “Journal” gazetesinin muhabiri Pierre Benoit, o anı gazetesinde anlatırken bakınız ne demektedir: “Mustafa Kemal kürsüye çıkıyor. İlk gözlemim, salona girişte ne kimse ayağa kalktı, ne kimse alkışladı. Burada bütün yetkileri şahsında toplayan bu kişi bizdeki Meclis ya da Senato başkanlarından daha az şatafatla içeri girdi.” *** Bu Meclis 1920’de kurulan ve 23 Nisan’da açılışı yapılan ilk Meclis’tir. Milletvekilleri her ilden müdafaa-i hukuk cemiyetleri tarafından seçilmiştir. Atatürk’ün seçilmelerinde etkisi ve katkısı yoktur. *** Günümüzde manzara farklı. Büyük Millet Meclisi’ndeki grup toplantılarında salona giren lider orada (kendi seçtiği) milletvekilleri tarafından ayakta çılgınca alkışlanıyor. Bir siyasi başarısı olsa da olmasa da iltifat yağmuruna tutuluyor. Tabii konumuz alkışlar değil. Konumuz parti içi demokrasi. Milletvekillerinin tek tek lider tarafından seçilmemesi. Vekillerin kendilerini özgür hissetmesi, özgür düşünmesi. Geleceğe ilişkin özgün kararlar ancak özgür bir parlamentonun eseri olabilir. Bize böyle meclisler lazım. YAHUDİ MAHALLESİ Okul ve TRT yıllarında Ankara’da 8 yıl yaşadık. Bir Yahudi Mahallesi olduğunu ne duyduk ne gördük. Meğer Samanpazarı’nın altında. Denizciler Caddesi ile Anafartalar Caddesi arasındaki alanda böyle bir mahalle varmış. Mahalleyi ve sorunlarını Umut Özkan’ın şu mektubundan öğreniyoruz. “Ankara’nın Yahudi Mahallesi, Yahudi vatandaşlarımızın bu kentteki ilk yerleşim yerlerinden. Mahallede bir de çok eskiden inşa edilmiş havra bulunmakta. Belli zamanlarda gayrimüslim vatandaşlarımız buraya gelmekte, ibadetlerini yapmaktalar. O mahalleye yakın bir iş yerinde çalışmaktayım. Üzülerek söylüyorum ki yıllardır o mahalleye hiçbir hizmet gitmedi. Her yer yıkık dökük. Sokakları çöp içindeki mahalleye Suriyeliler yerleşmiş durumda. Geçenlerde bir gazete haberi okudum. Türkiye de yaşayan Yahudi yurttaşlarımız ve ‘Yahudi Mahallesi’ bir belgesel olarak ABD’de gösterime sunulmuş. Belgesel bir kamu kurumu olan Yunus Emre Enstitüsü tarafından çekilmiş. Madem bu mahalle prestij ve tanıtım mekanlarımızdan, o zaman gereken ilgiyi gösterelim, mümkünse turistik hale getirelim.” AVRO Gazeteci Teoman Erol arkadaşımız bayramda eşiyle birlikte Kıbrıs’a gitmiş. Bir ara kaldıkları otelin alt katındaki kumarhaneye inmişler. Kol çekme makinelerinde biraz şanslarını denemişler. Teoman gerisini anlatıyor: - Yanımdaki kol çekme makinesinde oynayanlar Rumca konuşuyordu. Biraz sohbet ettik. Rum kesiminde kumarhane yok  mu, diye sordum. Varmış ama orada euro ile oynanıyormuş. Adam dedi ki: -  Euro ile oynayınca para çabuk bitiyor. Burada euro’yu bozdurunca bir yığın Türk lirası veriyorlar, oyna oyna bitmiyor. Burada daha çok eğleniyoruz. Bizim paranın böyle faydaları var anlayacağınız! HOOOP DAYI!.. Eskiden kendimizden büyük olup adını bilmediğimiz kişilere “amca” diye seslenirdik. Devir değişti. Şimdilerde amcanın yerini “dayı” aldı. Özellikle gençler adını bilmedikleri kişilere “dayı” diye sesleniyor. Sürücü kırmızı ışıkta geçen yaşlı adama bağırıyor: - Hooop dayı, nereye? Amca hitabı zarifti, kibardı, şehir üslubuydu. Dayı ise köy ve kasaba üslubu. Lümpen ağzı. Bendenize de gençler genelde “dayı” diye hitap ediyor. Ben de onlardan bir biçimde öcümü alıyorum. Ne mi yapıyorum? Delikanlı, aslan, kardeşim, yeğenim gibi hitapları bir yana bıraktım. Ben de onlara “dayı” diyorum. - Dayı bana bir çay ver diyorum, üniversite öğrencisi garson hiç garipsemeden çayımı getiriyor. - Ben senin dayın mıyım diye dayılanana rastlamadım. Dayı yanında “üstat”, “hocam”, “muhterem” gibi yaygın hitap şekilleri de var. SÖZ Dünyada pek çok komik şey var. Bunlardan biri de beyaz adamın diğer yabanilerden daha az yabani olduğuna kendini inandırmasıdır. Fotoğraf bazıları için çok önemli belgedir. Aslında şapşal bir gülümsemenin gelecek nesillere ulaşacak olmasından gıcık bir şey yoktur. SEVAN Yazar Sevan Nişanyan (65) Türkiye’de hapisteydi. Son olarak bulunduğu yarı açık cezaevinden Yunanistan’ın Sisam Adası’na kaçtı. Orada yeniden evlendi. Dört yıldır Yunanistan’da yaşayan Nişanyan geçenlerde Sırbistan’a gidiyor. Ancak dönüşte Yunanistan’a almıyorlar. Kendi anlatımına göre, Yunanistan Nişanyan’a Sisam’a çıktığı ilk günden beri kuşkulu bakmış. İltica başvurusunu geciktiriyor. Evlendiğinde oturma iznini vermiyor. Nihayet Sırbistan dönüşü onu sınırdan içeri almıyorlar. Peki, sebep? Nişanyan sebebi tam bilmiyor. Ancak tahminince Türkiye’yi suçlayan bir tavır takınmaması bunda rol oynamıştır. Bu arada Kuzey Yunanistan’daki yerleşimlerin eski adlarını araştırıyor. Bugün adları Yunanca olan köy ve kasabaların yüzde 80’inin eskiden Bulgarca ve Türkçe adlar taşıdığını ortaya çıkarıyor. Bunun da sınır dışı edilmesinde etken olduğunu düşünüyor. Kendine yeni bir ülke arıyor.",https://www.milliyet.com.tr/yazarlar/melih-asik/ayakta-alkislar-6632339
Melih Aşık,CUMHURİYYET...,28 Ekim 2021,"İstanbul gece yarısı top atışlarıyla sarsılır. Halk şaşkındır. Ne var, ne oluyor diye yataktan fırlayanlar, olup biteni daha sonra öğrenir. Cumhuriyet ilan edilmiştir. Peki, neden gece yarısı derseniz... Çünkü Cumhuriyet ilanının top atışlarıyla kutlama emri İstanbul’a geç ulaşmış, hazırlıklar gece yarısını bulmuş, toplar ancak patlamıştır. İstanbul bir günde saltanattan Cumhuriyet’e böyle geçmiştir. Cumhuriyet tek bir adamın projesidir. Kurtuluş Savaşı onun önderliğinde verilmiş, Meclis onun önderliğinde kurulmuş, ülkeyi çağa taşıyan devrimler onun önderliğinde gerçekleşmiş, dünya ekonomik krizini ülke onun önderliğinde aşmış, devrimler onun önderliğinde yapılmış, Türkiye onun önderliğinde onurlu bir Cumhuriyet olarak dünya milletleri arasında yerini almıştır. Halk Cumhuriyet’i benimsemiş, her türlü fedakârlığa katlanmış... Cumhuriyet milletin gayretli omuzları üzerinde yükselmiş... “Egemenlik kayıtsız şartsız milletindir” şiarı ulusun kaderine silinmez mürekkeple yazılmıştır. Bütün bu serüvenin kaynağında ise bir tek inanç vardır: Bağımsızlık. 1919 yılı sonunda Ankara’ya geldiği gün yaptığı konuşmada diyor ki Atatürk: “Bağımsızlık karakterimdir. Bir millet kendi gücüne dayanarak varlığını ve bağımsızlığını sağlamazsa şunun bunun oyuncağı olmaktan kurtulamaz.” Atatürk’ün yaptıklarını ve söylediklerini yeniden düşünmenin zamanıdır. STRATEJİ ABD Strateji Uzmanı George Kennan 1948 yılında belki de bütün Amerikan tarihini birkaç cümleyle özetlemişti: “Dünya zenginliğinin yüzde ellisi elimizde olmasına rağmen dünya nüfusunun sadece yüzde 6.3’ünü oluşturuyoruz. Bu durumda önümüzdeki dönemdeki asıl görevimiz bu eşitsizlik tablosunun devamını sağlamak olacaktır. Bunu yapmak için duygusallıktan tamamen feragat etmeliyiz. İnsan hakları, yaşam standardı ve demokratikleşmenin genişletilmesi gibi konulara kafa yormayı bırakmalıyız.” Hangi Başkan işbaşına gelirse gelsin, Washington’un devlet politikası budur: Savaş dâhil her yolla dünya nimetlerinin eşitsiz bölüşümünü sürdürmek. İlginç olan, fakir ülkelerin bu politikanın peşine takılmasıdır. Böylece kendi kuyularının kazılmasına yardımcı olurlar. BEKLENEN PROGRAM Muhalefet liderleri konuşmalarında toplumun her kesimine çeşitli vaatlerde bulunuyor. - Ben iktidar gelince şunu yapacağım, bunu vereceğim. Ancak halk daha önce koalisyonları yaşadı. Koalisyon ile iktidar olan partilerin kendi vaat ve programlarını bir kenara bıraktıklarını biliyor. Bu partiler iktidar olduklarında mazeret olarak koalisyon koşullarını gösterir, diğer ortaklarını da memnun edecek bir program uygulamak zorunda kaldıklarını anlatırlar. Mevcut muhalefet partilerinin de tek başlarına değil bir koalisyonla iktidar olabilecekleri görülüyor. Bunu kendileri de söylüyor. O zaman... Hemen bugünden masaya oturup ekonomi, hukuk, özgürlükler, vs. konularını kapsayan bir ortak program yapmaları gerekmez mi? Birleştikleri noktaları böyle bir programla açıklayabilir, iktidara geldiklerinde nasıl bir program uygulayacakları konusunda kamuoyuna fikir verebilirler. Böyle bir ortak program, parlamenter sisteme dönüş programından daha çok ses getirir. Kararsızların karar vermesine de yardımcı olur. SKUTER Yazıp duruyoruz... Nihayet harekete geçmişler. Sivil trafik ekipleri kaldırımlardan giden scooter binicilerine ceza yazıyormuş. Bunun caydırıcı etkisi elbet olur. Ancak yeterli mi? Scooter kullananların kaldırımdan yola inmesi sorunu çözer mi? Çözmez. Yollar onlar için daha da tehlikeli. Nitekim bu satırları yazarken gözümüze Ümraniye’deki kaza haberi ilişti. Bir genç kız otomobilin yanından geçerken kapının açılmasıyla savruluyor, otobüsün altında kalıp ölüyor. Aslında trafiğin yoğun olduğu caddelerde scooter yasaklanmalı. Hem gençleri hem sürücüleri korumak adına bu modaya bir sınır getirilmeli. Veya tamamen yasaklamalı. SÖZ “İnsanlara aynı anda hem saygı hem sevgi duyulmaz. O yüzden başka insanların sizi saymasını mı yoksa sevmesini mi istediğinize karar verin.” “Mutsuz olmamanın en garantili yolu çok mutlu olmayı istememektir.” Rochefoucault MUHTAR İçişleri Bakanı Süleyman Soylu, Kadın Muhtarlar Derneği 3. Genel Kongresi’nde açıklamalarda bulunurken uyuşturucuyla mücadele kapsamında muhtarlara yeni görevler verdi. Metruk binaların uyuşturucu mekânı haline geldiğini anlatan Bakan Soylu, şöyle konuştu: “Geçen gün vilayetlere gidiyorum; Diyarbakır, Adana ve İstanbul da dâhil olmak üzere, muhtarlarımız diyor ki ‘Efendim şurada metruk bina var, burada metruk bina var. Ama mahkeme kararı var yıkamıyoruz.’ Ya arkadaş, sen gece yık, mahkeme kararı bizim arkamızdan gelsin. Biz de sabah valilik, kaymakamlık olarak gelelim molozları toplayalım. Biz bunu yaptık, yapmaya devam ediyoruz. Kim ne kızarsa kızsın.” Bugüne kadar yetkisizlikten şikâyet eden muhtarlar bu yeni yetkiyi bakalım nasıl kullanacaklar?",https://www.milliyet.com.tr/yazarlar/melih-asik/cumhuriyyet-6629111
Melih Aşık,GÜÇLÜ REJİM...,26 Ekim 2021,"Muhalefet partileri güçlendirilmiş parlamenter sisteme dönüş için kendi içlerinde ve aralarında çalışmalar yapıyorlar. Ancak en önemli konu üzerinde fazla durulmadığı izlenimi uyanıyor. Parti için demokrasi ve onun ön şartı olan ön seçim üzerinde konuşulduğunu pek duymuyoruz. Ön seçim neyi öngörür? Milletvekillerinin liderler tarafından değil parti üyeleri ve halk tarafından seçilmesini. Ön seçim, (pek dile getirilmez ama) 12 Eylül darbecileri tarafından Anayasa’ya konulmuş ve zorunlu tutulmuştu. İlk uygulaması 1988 genel seçiminde olacaktı. Ancak 1986 yılında Turgut Özal’ın talimatıyla Meclis’teki ANAP çoğunluğu ön seçimi zorunlu olmaktan çıkardı ve uygulama suya düştü. Parti içi demokrasi gide gide parti başkanlarının iki dudağı arasına sıkıştı. Partilerde lider diktası oluştu. Partinin bütün organlarını ve vekilleri lider seçer hale geldi. Liderlerin koltuk çıkarları ulusal çıkarların önüne geçti. Geçen dönemde parlamenter sistemin en büyük hastalığı buydu. Yeni dönemde tablo değişecek mi? Soru bu! KOHEN Geçen hafta vefat ederek aramızdan ayrılan Sami Kohen’i emekli büyükelçi Onur Öymen’le sohbet ederken bir kez daha anıyoruz. Onur Bey: Ben Dışişleri Bakanlığı’ndayken her sabah bizi düzenli olarak arar, diplomatik gelişmelerle ilgili bilgi alırdı, diyor. Bu titizliği başka yazarlarda pek görmediğini ekliyor. Bu zor ve doğru gazeteciliktir. Kolay gazetecilik dedikodu, tahmin, sansasyon, polemik, manipülasyon, yıkama yağlama gibi kavramlar üzerinden ilerler. Bu türün bazen bir çekiciliği, okunurluğu vardır. Ama uzun dönemde okur için yanıltıcı, vakit kaybettirici olmanın ötesine geçmez. Gazetemizdeki veda töreninde de vurgulandı. Sami Kohen pek çokları gibi gazeteciliği bir yerlere yaranmak, yamanmak, kapılanmak veya alkış almak gibi amaçlar için kullanmadı. Mesleğe saygının gereği neyse büyük bir disiplin içinde hep onu yaptı. Bir kez daha saygıyla anıyoruz. ÇAY Kadıköy Moda’da tüm İstanbul’un sevdiği manzaralı çay bahçelerinde çayın bardağı 7 lira oldu. Hafta içinde geçerken baktık, kapıya şu tabela asılmış: “Dışarıdan içecek getirilmesi kesinlikle yasaktır.” Anlaşılan, vatandaş fiyatlardan bunalmış. Dışarıdan termosla çay veya çantada meşrubat getirip masa altından gizli gizli içiyor. Peki, yakalanırsa cezası ne olacak? “Kesinlikle yasak” ilan edildiğine göre bunun bir cezası olmalı. Yasada böyle bir suç ve ceza öngörülmediğine göre demek gizli içicilere yasa dışı muamele uygulanacak. En hafif ceza içeceğe zorla el koymak, en ağır ceza gizli içiciyi diğer müşterilerin önünde karga tulumba dışarı atmak olmalı. Ne günlere kaldık yaa hu... KONYA Konya’yı gezen Adil Hacıömeroğlu’nun notlarında bazı satırlar ilgimizi çekti. Paylaşıyoruz: “Konya’nın en ilgi çekici özelliği, kent merkezinde yüksek yapıların olmaması (birkaç özel yapı dışında). Yapılar, genellikle bahçe içinde. Neredeyse her bahçede iklime uygun ağaçlar var. Bu da kentin betona, demire, griye teslim edilmediğini göstermekte. Yeni oluşturulan mahallelerin de bu düzene uyduğu gözlemlenmekte. Kent merkezinde AVM’ye rastlamadık. Bu da kent esnafının yüz yıllardır getirdiği ticari, sosyal geleneklerin sürmesini sağlamakta. Konya’nın en güzel yanlarından biri, çok fazla ayakyolunun olması. Her ayakyolu parasız ve temiz. Parasız olmasına karşın temizliği övgüyü hak etmekte. Bu konuda Konya Büyükşehir, Karatay, Meram ve Selçuklu belediyelerinin ortak tavrı göze çarpmakta.” Anlaşılan, Konyalı belediyeler uygar adımlar atmış. FENER Kendi sahasında Alanya’ya 2-1 yenilen Fenerbahçe’yi taraftar maç bitiminde: “Yönetim istifa” diye protesto etti. Başkan Ali Koç “Taraftar haklı” diyerek protestoya pek alınmamış göründü. Aklımıza ünlü bir antrenörün sözleri geldi: - Seyirci beni ıslıklarsa pek umursamam, demişti, ama yönetimi ıslıklarsa korkarım. Çünkü o durumda topun ağzına beni koyarlar. Pereira için çanlar çalıyor diyebilir miyiz? DİPLOMA Sosyal medyada ve basında yer alan habere göre, internet üzerinden, 450 TL’ye, noter onaylı, ODTÜ dahil her üniversitenin sahte diploması satılıyormuş. Google’a “sahte üniversite diploması” yazıp girin, epeyce site olduğunu göreceksiniz. Bunlardan “buythediploma” isimli internet sitesinde çok iddialı tanıtım reklamı yer alıyor. Siteye girince şu yazıyla karşılaşıyorsunuz: “Sahte diploma ile hayalleriniz gerçekleştirin. Üniversite, lise, ön lisans ve lisans diplomaları ile özel sektörde iş bulun, kariyer yapın, itibar kazanın.” Gelin de merak etmeyin... Ülkede on binlerce hakiki diplomalı işsiz genç dururken, bu sahte diplomalılara kimler, neden iş veriyor? İşe girişlerde bu belgeleri hiç mi kontrol eden olmuyor? Bir merak daha... Devlet böyle bir sahteciliğe nasıl ve neden izin veriyor?",https://www.milliyet.com.tr/yazarlar/melih-asik/guclu-rejim-6627351
Melih Aşık,NEDEN YAŞARIZ?,09 Kasım 2021,"İnsan dünyaya neden gelir, neden bir ömür boyu  yaşar? Herkesin kendine göre bir hayat felsefesi ve inancı vardır. Yarın, aramızdan ayrılışının 83. yılında saygı ve özlemle anacağımız Mustafa Kemal Atatürk 1937 yılında Romanya Dışişleri Bakanı Antonescu ile görüşmesinde yaşamın anlamını bakınız nasıl anlatıyor: “Vaktiyle kitaplar karıştırdım. Hayat hakkında filozofların ne dediklerini anlamak istedim. Bir kısmı her şeyi kara görüyordu ‘Mademki hiçiz, sıfıra varacağız, dünyadaki geçici ömür esnasında neşe ve saadete yer bulunmaz’ diyorlardı. Başka kitaplar okudum, bunları daha akıllı adamlar yazmışlardı. Diyorlardı ki, ‘Mademki sonu nasıl olsa sıfırdır, bari yaşadığımız müddetçe şen ve şatır olalım.’ Ben kendi karakterim itibariyle ikinci hayat telakkisini tercih ediyorum, fakat şu kayıtlar içinde: Herhangi bir şahsın yaşadıkça memnun ve mesut olması için lazım gelen şey, kendisini değil, kendisinden sonra gelecekler için çalışmaktır. Hayatta tam zevk ve saadet, ancak gelecek nesillerin varlığı, şerefi için çalışmakla bulunabilir. Bir insan böyle hareket ederken benden sonra gelecekler acaba böyle bir ruhla çalıştığımı fark edecekler mi, diye bile düşünmemelidir. Hatta en mesut olanlar hizmetlerinin bütün nesillerce meçhul kalmasını tercih edecek karakterde bulunanlardır.” (Prof. Hikmet Özdemir - Atatürk’ü Yeniden Düşünmek, s. 121) AKM Yenilenmiş bulunan Atatürk Kültür Merkezi’yle ilgili olumlu olumsuz eleştiriler okuyoruz bu günlerde. Bizlerin görmediği bir ayrıntıyı Eser Karakaş bir mimar dostunun gözlemlerine dayanarak yazmış. Taksim Meydanı’nda araçtan inenler AKM’ye birkaç merdiven inerek ulaşırdı. Yapının yeni halinde bu durum değişmemiş. Caddede araçtan iniliyor, birkaç merdiven inildikten sonra yürünerek binaya giriliyor. İddia şu... Dünyada bu tür yapılara sanatın yüceliğini yansıtması açısından merdivenle çıkılarak girilir. Merdivenle inilerek girilmez. Binanın önündeki yol alçaltılmalı veya binanın tabanı yükseltilmeli, en azından seviye farkı giderilmeliydi, deniyor. Bu düşünceyle mi yapıldı bilmiyoruz. Ancak Kadıköy’de 1927 yılında perdelerini açan Süreyya Operası’na da birkaç basamak merdivenden çıkılarak girilir. HEYECAN CHP Genel Başkanı Kemal Kılıçdaroğlu Karar TV’de soruları yanıtlarken İstanbul ve Ankara belediye başkanlarının cumhurbaşkanı adayı olmalarını istemediğini söylüyor. Onlara adaylık kapısını kapatıyor. Bir başka soruyu yanıtlarken diyor ki: - Seçeceğimiz cumhurbaşkanı, güçlü bir cumhurbaşkanı. Ama bu cumhurbaşkanının alacağı temel kararları ittifakı oluşturan liderlerle ortak alması lazım. Bir CHP’li dostumuzun bu görüşlere eleştirileri var: - Seçime 1.5 yıl kala kimin cumhurbaşkanı olup kimin olmayacağını tartışmak hem vakitsizdir hem esas sorunları gözden kaçırır - Güçlü cumhurbaşkanının kararlarını alırken oturup ittifakı oluşturan liderlerden onay alması gerçekçi bir mekanizma değildir. Hem vakit kaybıdır hem güçlü lider imajını bozar. Partilerden biri ikisi karara “hayır” derse ne olacak? - Kılıçdaroğlu’nun başkanlara cumhurbaşkanlığı kapısını kapatmasının değeri yoktur. Tabandan gelecek baskı Kılıçdaroğlu’nun gücünü aşar. Adayı taban belirler. ARŞİV Atatürkçü Düşünce Derneği, yeni genel başkan Dr. Hüsnü Bozkurt liderliğinde yeni bir yola koyuldu. Sayın Bozkurt’tan iki talep... Atatürk’ün zaman zaman daha önce hiç görülmemiş fotoğrafları ve kısa filmleri ortaya çıkıyor. Sonra kayboluyor. ADD’nin bir fotoğraf ve film arşivi yapmasının yararlı olacağını düşünüyoruz. İkinci talep Almanya’dan Dursun Atılgan’dan geliyor. Youtube gibi mecralarda Atatürk’le ilgili hakaret ve yanlış bilgi içeren çok sayıda malzemenin bulunduğunu anlatan Atılgan, ADD’nin bir görevinin de bu tür çirkin kayıtların ortadan kaldırılması olacağını söylüyor. ADD ilgili kaynaklara başvurarak gerekirse dava açarak bu tür malzemenin yayından kaldırılmasına çalışmalı.",https://www.milliyet.com.tr/yazarlar/melih-asik/neden-yasariz-6637722
Melih Aşık,VEDAT MİLOR,19 Ekim 2021,"Biz onu genelde yeme içme ve şarap uzmanı olarak tanırız. Oysa  o aynı zamanda bir iktisatçı ve sosyolog hatta psikolog. Vedat Milor’dan söz ediyoruz. Son kitabı “Hesap Lütfen”i okuduk. Hem ABD hem Türkiye’de yaşayan Milor, iki toplumu karşılaştırırken harika tespitler yapıyor. Kendisine bir soru: - Hangi huyumuzu elden bırakmalıyız? Milor, eksiklik olarak üç özelliğimizi sayıyor. BİR: Karşı taraf istemeden ona nasihat çekme: “Ben senin yerinde olsam şöyle yapardım” tavrı. Burada hem bir fikir belirtme hem kendi üstünlüğünü belirterek karşı tarafı küçük düşürme var. Aslında kişi bunu karşısındakinin iyiliği için değil kendini iyi hissetmek için yapıyor. İKİ: Asla sorumluluk kabul etmiyoruz. Çok kolay şekilde başkasını suçluyoruz. Ben buna “çocuk kalmak” diyorum. Çünkü çocuklar sorumluluğu idrak etmeyi ancak zaman içinde  öğrenirler. Bunun dramatik örneklerini futbolda çok sık görüyoruz. Yenilen takım hemen hakemi suçlar. Devamlı başkasıyla uğraşıyoruz. Adeta kurban olmaktan, mağdur olmaktan zevk duyuyoruz. ÜÇ: Suçlarımızı gizliyoruz, halının altına süpürüyoruz, tamire girişmiyoruz. Küçükten itibaren tartışmayı öğrenmeden yetişiyoruz. Tartışma yerine, komutlar var. Küçük yaşta komut alarak hayata başlıyoruz, büyüdükçe komut verir pozisyona geçiyoruz. Buyurgan insanlar böyle çıkıyor, hiç düşünmeden itaat edenler de. Yasak kültürü de böyle böyle içimize işliyor. ATİNALILAR Komşumuz Yunanistan Fransa ve ABD ile peş peşe yeni askeri anlaşmalar imzaladı. Yunanistan Başbakanı Miçotakis yaptığı konuşmalarda bu anlaşmaların hedefinin Türkiye olduğunu gizlemiyor. Bir NATO üyesinin öteki NATO üyesine karşı diğer iki NATO üyesiyle savunma anlaşması imzaladığına NATO’nun tarihinde ilk kez rastlanıyor. Yunanistan ABD ile yaptığı anlaşma gereği ABD’ye kendi topraklarında yeni üsler verdi. O kadar ki bizzat Yunan muhalefeti içinde kimi üyeler “Yunanistan’ın ABD’ye teslim edildiğini” açıkça konuşup yazıyor. Sırada ne mi var? Atina’nın gündeminde muhtemelen Ege’de kara sularını 12 mile çıkarma planı vardır. Emekli Büyükelçi Onur Öymen Yunan Başbakanı Venizelos’un Lozan Konferansı sırasında İsmet Paşa’ya söylediği sözleri anımsatıyor: - İngilizler yüzünden felakete uğradık. ABD ve Fransa’ya güvenip efelenen Atina’nın tarihten ders alması dileğiyle. ARIKAN Cumhuriyet tarihçisi, Profesör Zeki Arıkan (77) geçen cumartesi akşamı sessiz sedasız hayata veda etti. Arıkan, Ege Üniversitesi’nde dün yapılan törenin ardından Urla’da toprağa verildi. Profesör Arıkan çalışkan, titiz, bilim ahlakına bağlı bir araştırmacıydı. Son olarak Tarihçi Kitabevi’nden çıkan “Tarih Söyleşileri”, “Tarih Gezintileri”, “Bu Memleket Bizim” adlı kitaplarını merakla okumuş, pek çok konuda bilgilenmiştik. Profesör Arıkan yıllarca arşivlerde çalışarak işgal yılları ve sonrasında İzmir basınında yayımlanan ilginç yazıları derlemişti. Bu çalışmalar İzmir Büyükşehir Belediyesi tarafından kitaplaştırıldı. Yalanlardan arınmış tarih yazılarına ilgi duyanlar için Arıkan’ın kitaplarını salık veririz. Anısı önünde saygıyla. BEKİR Değerli gazeteci ve yazar Bekir Coşkun dün ölümünün birinci yılında sevenleri tarafından anıldı. Bekir dostumuz laik ve cumhuriyetçi kişiliği yanında, hem insana hem hayvana sevgiyi en güzel anlatan kalemlerdendi. Ölümünün ardından çok güzel satırlar yazıldı. Yazılmayan  bir konuya değinelim biz de. Bekir iyi bir avcıydı. Hayvanları bu kadar çok seven adam nasıl olur da onları öldürür diye meraklanacaksınız kuşkusuz. Bekir avcıydı ama hayvanları vurmazdı. Onun ucunda kamera olan bir tüfeği vardı. Uçan hayvana nişan alıp tetiğe bastı mı onun fotoğrafını çekiyordu. Bir sohbetimizde: - Hayvanın avcıyı gördüğü anda gözlerinde beliren korkuyu görmelisin, demişti, çektiğim fotoğraflarda ben bunu gördüm. Genç yaşta aramızdan ayrılan talihsiz dostumuzu özlemle anıyoruz.",https://www.milliyet.com.tr/yazarlar/melih-asik/vedat-milor-6622185
Melih Aşık,ALKOL,12 Ekim 2021,"Reklam olmasın diye adını açıkça yazmayalım; V.... diye bir alkollü içki türemiş. Gazoz şişesine benzer şişeler içinde TEKEL ürünü satan mağazalarda bulunuyor. Vişnelisi, elmalısı, portakallısı falan da var. Gazozdan farkı, yüksek derecede alkol içermesi. Biranın alkol oranı yüzde 4-5, şarabın yüzde 11-12’dir. Bunun alkol derecesi daha yüksek, yüzde 15. Biranın üç katı. Fiyatı ise biranın iki katından daha az: 22 lira. Kısa yoldan kafayı bulmak isteyenler için ideal içki! Bendeniz alkole karşı değilim. İnsanların alkol içme özgürlüğü vardır. Ancak bendeniz yüksek dereceli alkole bu kadar kolay erişilmesine karşıyım. Alkollü içkilere ikide bir zam yapılması doğru değil. Ancak alkolün bir çeşidini de böylesine ucuzlatmak ve kolay erişilir ve içilir hale getirmek yanlış. Üstelik ayaküstü içilebilen bir içki bu. DOKTORA Gazeteci Şengün Kılıç, T24 sitesinde ilginç bilgiler veriyor: “Ceza ve Tevkifevleri Genel Müdürlüğü’nün eylül ayı verilerine göre, Türkiye’deki hapishanelerde 460 doktoralı, 2 bin 371 yüksek lisans mezunu ve 27 bin 515 üniversite mezunu mahpus bulunuyor.” İnsan neden hapiste olur? 1 Bilerek ya da bilmeden suç işlediği için. 2 Komploya kurban gittiği için. Üniversiteyi bitirmiş, 4-5 yıl da uğraşıp didinip doktora yapmış adam neden suç işler? Veya ne gibi bir komploya kurban gider? Bir iki değil, tam 460 doktoralı mahpustan söz ediyor rakamlar. Toplumda tahsilli adam az, hapishanede tahsilli adam çok. Neden? Bu da başlı başına bir doktora tezi konusudur. SOLDAN Almanya Sol Parti üyesi Sahra Wagenknecht’in bir sözü sosyal medyada dolaşıyor. Dünyaya egemen politikaların en kısa ve en doğru yorumu diye niteleyebileceğimiz bu söz şöyle: “Terör örgütleri kurarak, eğiterek, silahlandırarak, petrol, doğal gaz ve enerji bölgelerini destabilize eden ve kendi kurmuş oldukları terör örgütlerine karşı sözde savaşan, milyonlarca sivil insanın ölümüne ve mülteci konumuna düşmesine sebep olan NATO ve Batılı ülkelerin öncelikle kendi ruh sağlıklarını gözden geçirmeleri gerekmektedir.” DALOĞLU KRT kanalında sabahları ilgiyle izlediğim bir program vardı. Dış politika konularında uzman bir gazeteci olan Tülin Daloğlu konuklarıyla dünyayı konuşuyor, biz de bilgileniyorduk. Program birden sona erdi. Daloğlu istifa etti. Sebebini bir internet sitesi, “Semra Topçu’nun KRT’ye gelmesi” diye yazdı. Biz de meraklandık. Kendisiyle konuştuk. Dediği: “Gerekçesi, Semra Topçu’nun KRT’de program yapması değil. Olamaz da. Sevgili Semra, hem arkadaşım hem de kıymet verdiğim bir meslektaşım. Mesele, rejideki ekip arkadaşlarıyla geçen seneden beri süregelen bir uyuşmazlık. Benim algıma göre yaşadığım rahatsızlık canlı yayın performansımı ve motivasyonumu olumsuz etkilemeye başladı. Kanal yönetimi de bu meseleyi akılcı idare edemediği ve iyileşme olasılığı görünmediği için kendime ve izleyenlerime saygımdan daha fazla canlı yayın akışında risk almama kararı aldım.” TUŞA GELDİK Oslo’da yapılan Dünya Güreş Şampiyonası’na tüm sıkletlerde katılan az sayıda ülkeden biriydik. Ama takım halinde döküldük. Topu topu 1 gümüş ve 3 bronz madalyayla dünya sıralamasında 13. olduk. Bir zamanlar bizimle birlikte minderlerde rüzgâr estiren 4 ülke; Rusya, İran, ABD ve Japonya madalya sıralamasında yine en başta yer aldılar. Biz ise yokları oynadık. Ata sporumuz güreş çöktü. Radyolarda, televizyonlarda her gün sabahtan akşama dek futbol konuşuluyor. Futbolda da dökülüyoruz. 84 milyonluk ülke insan kaynağını geliştiremiyor, bu yüzden ne olimpiyatta ne Avrupa ve dünya şampiyonalarında adımız anılıyor. Sanatta, edebiyatta, bilimde durum farklı değil. Medya kanallarında sabahtan akşama dek futbol konuşacağımız yerde, insan varlığımızı neden çağdaş düzeye yükseltemediğimizi konuşsak çok daha iyi olacak. JOKEY CEZALI Bu dünyanın içinde herkesin başka bir dünyası var. At yarışçıların dünyası ise apayrı. Oradaki tartışmalara kimsenin aklı ermez. Hatta size komik bile görünebilir. Son günlerin tartışması jokey Gökhan Kocakaya’ya verilen ceza. Ne mi olmuş? Gökhan Kocakaya yarışın sonlarına doğru kamçısını elinden düşürmüş. Ve atını ‘eliyle teşvik’ etmiş. Muhtemelen tokatlamış. Kaç defa tokatlamış. O belli değil. Ancak hakem kurulu Gökhan’a bir hafta at binmeme cezası vermiş. Cumhuriyet’te Hilmi Türkay hakemleri eleştiriyor ve diyor ki: - Çivili kamçı kullanan jokeylere bile bu kadar ceza verilmedi. Atı elle teşvik edene nedir bu ceza? Jokey kamçı kullansa daha mı iyi? Tabii onun da sınırı var. Bir jokey yarış boyunca yedi, son düzlükte ise beş defadan fazla kamçı kullanamaz. Kullanırsa ceza görür. Bu satırlardan yarış atlarının sıkı şekilde korunup kollandığı anlamı mı çıkıyor? Yok canım... Her biri fayton atlarından daha büyük eziyet altındadır. Bu da başka yazı konusu.",https://www.milliyet.com.tr/yazarlar/melih-asik/alkol-6617331
Melih Aşık,FAHRİ KORUTÜRK,14 Ekim 2021,"6. Cumhurbaşkanı Fahri Korutürk hayattan ayrılışının 34. yılında Ankara’da ve İstanbul’da törenle anıldı. Cumhuriyet ilkelerine bağlı, örnek bir komutan ve devlet adamıydı Korutürk. Onun 5.5 yıl basın müşavirliğini yapan Ali Baransel, “Bıçak Sırtında” adlı kitabında örnek davranışlarını anlatır. 12 Eylül darbesine hazırlanan generaller Cumhurbaşkanı Korutürk’ten Meclis’i feshetmesini istemişler; cevap aynen şöyle: - Milletvekillerinden aldığım vazifeyi kendilerini ortadan kaldırmak için nasıl kullanırım? Başbakan Yardımcısı Hikmet Çetin bir gün Köşk’teki randevusuna 15 dakika gecikiyor. Korutürk bu yüzden Çetin’i kabul etmiyor. Korutürk’ün iki oğlu çalışmakta, kızı okula gitmektedir. Çocuklara Çankaya Köşkü dışında ev tutuluyor. Çocuklar işe ve okula ailenin şahsi aracıyla gidip geliyorlar. Korutürk’e o soyadı kim mi vermiş? Mustafa Kemal. Deniz Yüzbaşısı Fahri Bey bir gece ünlü Karpiç Lokantası’nda yemek yerken lokantaya Mustafa Kemal ve arkadaşları geliyor. Bir yüzbaşının orada yemek yiyor olması dikkat çekmiş olmalı. Mustafa Kemal onu masalarına çağırıyor. Biraz sohbet ediyor. Bilgisini, görgüsünü, öz güvenini beğeniyor. Ona Korutürk soyadını öneriyor. Önermekle kalmıyor, bir kâğıdın üzerine “Korutürk” yazıp veriyor da. O kâğıt hâlâ Moda’daki evde çerçeve içinde saklanıyor. NEDEN BAŞKENT? 13 Ekim Ankara’nın başkent oluşunun 97. yıl dönümü. Ankara, 1923 yılında Cumhuriyet ilanından önce Büyük Millet Meclisi’nde kabul edilen tek maddelik bir kanunla başkent olur. Peki, neden Ankara? Mustafa Kemal, 16 Ocak 1923’te İzmit’te gazete başyazarlarına demeç verirken başkent seçimindeki kriterleri şöyle izah eder: “İki nokta-i nazardan tahkikat yapmak icap eder. Biri her nevi taarruz ve tecavüze karşı yerinden kıpırdamayarak kuvvet ve sükûnetini muhafaza edebilecek bir yer olmalı. Yoksa bir geminin topundan telaşa düşebilecek bir yerde hükümet merkezi olamaz. İkincisi... Hükümet merkezi öyle bir yerde olmalı ki hükümet nazarını (bakışını) memleketin bütün muhitlerine müsavi (eşit) surette atfedebilsin. Memleketin bir kenarına çekildiğimiz zaman vatanın bizden uzak kalan gayri mamur yerlerini unutuveriyoruz.” Başkent olarak akla üç şehir, Ankara, Sivas ve Kayseri gelmiştir. Konu TBMM’de tartışılır. 13 Ekim’de Ankara başkent ilan edilir. Başkent o gün 30 bin nüfuslu fakir bir köy görünümündedir. Altı odalı tek bir oteli vardır. Elektrik yoktur ve üç yıl daha gelmeyecektir. Yabancı elçilikler İstanbul’u bırakıp Ankara’ya gelmek istemez. Ancak yabancı şehircilik uzmanlarının da göreve getirilmesiyle bu fakir kasaba planlı şekilde gelişir, kısa sürede modern bir başkent olur. RUSSEL Bir dostumuz dedi ki dün: - Artık gazete okumuyorum, televizyon da izlemiyorum, dünya yansa umurumda değil. Kendileri mutluluğu ancak bu şekilde buluyormuş. Birçok kişi kuşkusuz aynı yolu izliyor. Çözümü gündemden kaçmakta arıyor. Bertrand Russel ise diyor ki: - İnsanın ülkesinde ve dünyada olup bitenlerle ilgilenmemesi... Tiyatroya gidip oyunu seyretmemesi demektir. NOT: Ekrana gazeteci kılığında kimi siyasi parti sözcülerini çıkartıp sözde halkı aydınlatmaya yönelik program yapan ancak amacı sadece kafa karıştırmak olan programları ben de izlemiyorum. Belirtmiş olayım. SKUTER Yazar Muzaffer Ayhan Kara dostumuz iki günlüğüne İstanbul’a gelmişti. Kaldırımda yürürken scooter’a çarpılmış: - Bir genç kız yanımdan çarptı, neyse ki sıyırıp geçti yoksa mutlaka bir yerimi kıracaktı, dedi. Neyse ki hanım kız şöyle hafiften bir özür dilemiş. Bazıları onu da yapmıyor. Her gün, her semtte buna benzer kazalar oluyor. Ancak henüz ölümlü kaza olmadığı için bu çarpmalar gazetelere haber olmuyor. Geçenlerde scooter konusunda bir yönetmelik yayımlandı. Ancak kontrol olmadığı için yönetmelik işlemiyor. Trafikten ve yollardan sorumlu yöneticiler bir kez seçildikten ya da göreve geldikten sonra makam aracından inip yürümedikleri için ne bozuk ve işgal altındaki kaldırımları, ne ters yoldan gelip giden motor ve scooter’ları görüyorlar. Ama haber verelim; böyle bir sorun var ve kaldırımlar yürünmez haldedir. KIRCA Tiyatro sanatçısı Levent Kırca’yı 12 Ekim 2016 tarihinde kaybetmiştik. Altıncı ölüm yıl dönümünde onu bir kez daha saygıyla anıyoruz. Kanser tedavisi sürerken hayatını kaybeden Kırca, ölümünden kısa süre önce vasiyetini kaleme almış ve izleyicilerine son mesajını “Dik durun... Adil olun, sabırlı olun. Daha iyi bir dünyada görüşmek ümidiyle. Atatürk’le kalın, cumhuriyetle kalın, hoşça kalın” diyerek vermişti. Aslında onu hemen her gün anmaktayız. Bugün yaşanan olayları büyük sanatçı yıllar öncesinden oyunlaştırmıştı. Anısı önünde saygıyla... ABİDİN Paris’teki dostumuz Prof. Şehmus Güzel, Abidin Dino’nun az bilinen yönlerinden birine, tiyatro tutkusuna ve bu alandaki yazılarına ilişkin kitabını tamamladı. Günümüzde dizilere takılanların tiyatroyu unutmamaları için okunmalı diyoruz. Bu 320 sayfalık aydınlatıcı kitap “ekitap.ayorum.com” adlı siteden de okunabilir. Kitap tiyatroyla ilgilenen gençleri ve daha az gençleri yakından ilgilendirecektir.",https://www.milliyet.com.tr/yazarlar/melih-asik/fahri-koruturk-6618950
Melih Aşık,TÜRECİ VE ŞAHİN,16 Ekim 2021,"Koronaya karşı aşıyı bulan BioNTech firmasının kurucuları Dr. Özlem Türeci ve Prof. Uğur Şahin bu hafta Yunanistan’a geldiler. Kendilerine törenle Cumhurbaşkanı Katerina Sakellaropulu tarafından ‘İmparatoriçe Theophano’ ödülü verildi. Cumhurbaşkanı yaptığı konuşmada iki bilim insanını “Koronavirüse karşı bilimin çılgın yarışına tüm güçleriyle katıldılar ve birinci geldiler” sözleriyle övdü. Türeci ve Şahin, Selanik’te Atatürk Evi’ni de ziyaret ettiler ve onur defterine şunu yazdılar: “Atatürk’ün doğduğu yeri ziyaret etmek, Türk kökenli bilim insanları olarak bizler için bir onurdur. Atatürk, modern Avrupa’nın öncü liderlerinden biri olarak özgür düşünce ve bilimin insanlık için taşıdığı temel değeri anladı; O’nun ‘Hayatta en hakiki mürşit ilimdir’ şeklindeki bilge sözüne tamamen katılıyoruz.” Sayın Türeci ve Şahin Türkiye’de ne zaman ağırlanacaklar? Sağlık Bakanımız geleceklerini söylemişti. Hâlâ gelmediler. ANGORA Ankara’nın başkent oluşunun 98. yıl dönümü kutlanırken...  O yıllarda Ankara’yı gezen İsviçreli gazeteci Paul Gentizon ilginç bir farka işaret ediyor:  “Bu şehir Türklerin kendi kurdukları ilk başkent olacaktır. Çünkü Selçuk ve Osmanlı devletlerinin başkentleri hep yabancıların kurduğu şehirlerdi. Konya ‘iconium’ idi, Edirne ‘Adria’nın şehri, İstanbul ise ‘Konstantin’in kurduğu’ başkent idi. Şimdi Ankara Türklerin kurdukları ilk başkent oluyor.” (Bir Başkentin Doğuşu, Bilal Şimşir, Bilgi Yayınevi) TANIMA Gençler neden yurt dışına gidiyor? Kimine göre Türkiye’den kaçmak için... Kimine göre ise gençlerimiz dünyayı tanımak istiyor! Yurt dışına gitme hevesi dünyayı tanıma hevesinden kaynaklanıyor. Okurumuz Metin Bey diyor ki: - Dünyayı tanımak isteseler, S. Arabistan, İran, Irak, Suriye, Afganistan, Mısır, Nijerya, Sudan, Somali gibi ülkelere de gitmek isterlerdi. Oysaki gençler demokrasisi, hukuku, teknolojisi gelişmiş Avrupa ülkeleri ile Amerika, Kanada ve Avustralya’ya gitmek istiyorlar. Demek ki dünyayı değil de, sadece bu ileri ülkeleri tanımak istiyorlar. Sade bizim gençler değil, Suriye’den, Afganistan’dan kaçanlar da nedense İslam ülkelerine değil de bu gelişmiş ülkelere kapağı atmak hevesindeler. Demek ki onlar da oraları tanımak ve oralarda yaşamak istiyorlar. SKUTER Bağdat Caddesi’nde boş taksi bekliyoruz. Trafik büyük bir hızla akıyor. Arada scooter’lar aynı hızla üstelik slalom yaparak ilerliyor. Üzerindeki gençlerin kafasında kask yok. Adeta intihar yarışındalar. Trafik yetkililerinin önlem almak için ölümlü kaza beklediklerini yazmıştık. Okurumuz Bener Dağlıer “Ölümlü kaza da oldu, yine önlem almadılar” diye hatırlatma yapmış. Doğru... Yaklaşık 1 yıl önce 15 yaşında bir genç martı scooter’iyle Beşiktaş - Yıldız’da bir BMW’nin altında kaldı ve öldü. Kaldırımlarda her gün insanlar pizza motorları ve scooter’lar tarafından yaralanıyor. Kimsenin umurunda değil. Vatandaş mı? Vatandaşımız ne kaldırımda yürüme hakkını savunur ne kaldırım işgallerini protesto eder, ne kaldırımlara çekilen araçları umursar. Kaldırımdan yola iner, yürümeye devam eder! FİLOZOF Ünlü filozof Bertrand Russell şu sözü İngiliz toplumu için söylüyor ama ucundan kıyısından bizi de ilgilendirir: “Bir toplum at yarışı ve futboldan başka bir şey düşünmüyorsa, o topluma başkan olacağıma av köpeği olmayı tercih ederim.” *** Söz ünlü filozoftan açıldı madem onunla devam edelim. “Bilgi”nin önemini çok güzel vurgulamıştır: “Kayısı hakkında bilgi sahibi iseniz onun lezzetini daha çok alırsınız.” *** “Bir konuyu ne kadar az bilirseniz, o kadar şiddetle müdafaa edersiniz.” *** “Akılsızca bir şeyi milyonlarca kişi söylese de o şey yine akılsızcadır.” *** “İnsanlar aptal değil bilgisiz doğar, eğitilerek aptal olurlar.”",https://www.milliyet.com.tr/yazarlar/melih-asik/tureci-ve-sahin-6620449
Melih Aşık,DEPREM YIKAR MI!,05 Ekim 2021,"Yerbilimci Prof. Şener Üşümezsoy’un “İSTANBUL DEPREMİ Nerede? Ne zaman? Kaç Şiddetinde” adlı kitabı deprem endişesi içinde yaşayanlara bilgi ve teselli veriyor. Prof. Üşümezsoy’a göre, İstanbul’da gelecekte yaşanacak deprem birçok yerbilimcinin söylediği kadar yıkıcı olmayacaktır. Ona göre, bugüne dek yapılan tespitlerin aksine kırılacak olan, Silivri-Çekmece arasında yer alan Kumburgaz Çukuru’ndaki 40 kilometrelik faydır. Hocaya göre, bu fayın kırılması en çok 6.5 büyüklüğünde bir depreme yol açar. Bunun üzerinde bir deprem beklentisi gerçekçi değildir. Ancak bölgede başka bir tehlike vardır. Beylikdüzü, Büyükçekmece, Haramidere, Avcılar gibi bölgelerde yapılar görece sağlam olmakla birlikte zemin kil taşı, çakıl taşı, kireç taşı gibi maddeler üzerine oturduğundan sağlam değildir. Ayrıca buraları yer yer heyelan bölgesidir. Özetle, riskli bölgelerdir. Prof. Üşümezsoy, kendisinin de yaşadığı Kadıköy’ün durumuna da değiniyor kitabında ve diyor ki: - Kumburgaz Çukuru’ndaki 6.5 büyüklüğündeki bir depremin Kadıköy’deki etkisi şiddet olarak 6 civarında olur. Buradaki zemin çok sağlam olduğundan, 500 milyon yıllık kayalardan oluştuğundan, Büyükçekmece ve Küçükçekmece bölgesindeki kadar büyük bir risk ortaya çıkmaz. Ancak Kurbağalıdere, Maltepe Deresi ve Cevizli’de zemin genç çökellerden oluştuğu için bu bölgelerin görece risk içerdiğini vurgulamalıyız. EĞİTİM MAZİMİZ “Cevdet Paşa Tarihi”nin son cildine ekli bir padişah fermanında aynen şöyle denmektedir: “Cümleye malumdur ki, Muhammet ümmetindenim diyen (her kişi) önce dini akidesini öğrenecek, sonra da geçimini kazanmak için bir meslekte yetişecektir. Dini icapları öğrenmek, dünya işlerinin hepsinden (daha) önemli olduğu halde bir zamandan beri halkın çoğu analarının ve babalarının günahı olarak cahil kaldıkları gibi evlatlarını da cahil bırakmakta ve âleme rızk dağıtan Tanrı’ya güvenmeyerek hemen para kazanma hırsına düşüp çocukları beş altı yaşında okullardan alıp, çıraklığa veriyorlar. Zaferlere erişemeyişimizin başlıca nedeni halkın cehalete kapılmasıdır.” Yani diyor ki, padişah efendimiz, “Sen dinini öğren, Tanrı senin rızkını verir. Meslek öğrenmen ikinci plandadır.” Osmanlı geri kalmaktan böyle kurtulacağını sanıyordu. Oysa tam da bu yüzden geri kalıyordu. NOT: Padişah çocuğun mesleki bilgiden değil dini bilgiden uzak kalmasına karşı çıkmaktaydı. ÇOKLU Demokrasilerde neden birden çok parti olması gerekir? Çok partili rejimin faydası nedir? Bülent Ecevit’le yıllar önce yapılmış bir röportaja takıldı gözümüz. Ecevit diyor ki: - İsmet İnönü, İkinci Dünya Savaşı’ndan sonra çok partili demokrasiye geçiş kararını verdiği vakit bunun başta gelen gerekçesi olarak “Demokrasiye geçersek yolsuzluklar daha kolay önlenir” demişti. Fakat bunun tam tersi oldu. Asıl çok partili demokrasiye geçildikten sonra yolsuzluklar arttı. Partiler birbirini denetlemek yerine  birbirinin yolsuzluklarını görmezden gelip aralarında bir denge kurma yoluna gittiler. Bir yolsuzluk ittifakı kuruldu. Ecevit böyle diyor. Peki, halk bu düzenden memnun mu? Değilse bunu açıkça ifade etmeli. Eğer etmiyor, hırsızlık düzeninden bana da pay düşer             diye  hayaller kuruyorsa... Bu düzen böyle devam eder. VEFAT Bizim kültürümüzde ölenlerin arkasından kötü konuşmamak vardır. Hoca sorar: - Merhumu nasıl bilirdiniz? Cemaat hep birlikte cevap verir: - İyi bilirdiiik... Bendeniz şahsen kötü bilinen kişinin öldü diye kayıtlara “iyi” olarak geçmesine karşıyımdır. Kişinin sağlığında yaptıkları unutulmamalı. Hele de bu bir siyasetçi ise. Hayatta olduğu sürece yaptıkları aynen kayda geçirilmeli. İyilikleri de kötülükleri de gelecek nesillere aynen nakledilmeli. Bu böyledir de... Şimdi yeni ve kötü bir âdet baş gösterdi. Bunu dinci basın başlattı. Âdet toplumun diğer kesimlerine de sıçradı. Ölenin arkasından küfretmek, alay etmek, hakaret etmek neredeyse moda oldu. Oysa... Ölen bu kötü sözleri duymaz. Yakınları duyar, hak etmedikleri halde onlar incinirler. Ölenle ilgili diyeceğiniz varsa sağlığında yüzüne söylersiniz. Ölümünden sonra hakaret veya alay etmek zafiyettir. Çağdaş insana yakışmaz. LÜKÜS Diyanet İşleri Başkanı Ali Erbaş’ın yeni kitabı “Ramazan Günlükleri 2” sosyal medyaya konu olacak yeni malzemeler içeriyor. Cumhuriyet’te Sefa Uyar’ın haberine göre, Ali Erbaş bu kitapta, “dünyevileşmenin başta Körfez ülkeleri olmak üzere İslam ülkelerinde hızla ilerlediğini” belirtiyor ve: “Lüks ve israf Müslümanları esir almış, burnunun dibindeki fakir ve ihtiyaç sahiplerini göremez hale getirmiştir” diyor. Bu noktada Başkan Ali Erbaş’a katılmamak elde değil.  Lüks ve israf ‘bazı ülkelerde’ gözleri o kadar köreltti ki lüks Mercedes’e binip dolaşan devlet memuru, başını camdan dışarı uzatıp önünden geçen fakir fukarayı artık göremiyor. Kendisinin Mercedes’e binmesini olağan hak görebiliyor. Dünyevileşme böyle bir şey!",https://www.milliyet.com.tr/yazarlar/melih-asik/deprem-yikar-mi-6612283
Melih Aşık,AVRUPA SEYAHATİ,09 Ekim 2021,"Kendime zaman ayırdım, küçük bir Avrupa turu yaptım. Pandemi nedeniyle malum uzun süre evlerimizden çıkamadık, sonra evden çıktık, semtlerden çıkamadık, toplu taşım araçlarına binemedik. Dünyamız daraldı. Bu yüzden Yaradan’a sığındım, Avrupa’ya gidiş bileti aldım. Vapur yerine motoru tercih ettim. Tek gidiş bilet 8 lira olmuş. Kadıköy’den Eminönü motoruna binip deniz havasını içime çektim. Avrupa dediğim, tabii İstanbul’un Avrupa yakası. Karaköy’e yaklaşırken Galataport inşaatına gözüm takıldı. İstanbul adına mutlu oldum. Birkaç yıl önce Yolcu Salonu ve tarihi Paket Postanesi’ni çatır çatır yıkmışlardı. Protestolar üzerine Galataport’u yapan firma açıklama yaptı. Bu binaları aslına uygun inşa edeceklerini bildirdi. Hiç inanmadık. Çünkü böyle yalanları çok dinlemiştik. Ancak bu defa ne görelim? Yolcu Salonu ve Paket Postanesi gerçekten aslına uygun yapılıyor. Yolcu Salonu’nun saat kulesi ve postanenin bir benzeri olmayan dikdörtgen çıkıntılı çatısı aynen yapılmış. Galataport inşaatı hayli ilerlemiş. Tek üzücü olan, Nusretiye Camii’nin denizden görünemez oluşu idi. Eminönü’nde motordan indik. Bir kalabalık bir kalabalık. Yeni Cami’nin arkasından dolaşıp, padişah ve hanım sultanların türbelerine bir göz atıp, Hacı Bekir’in karşısında bir kafeye oturdum. Karşımda Gülcemal mağazası. Yanında Gülnihal ve Gülizar mağazaları olmalıydı. Ben mi göremedim. Yoksa yıkıldılar mı? Bunlar Cumhuriyet’in ilk yıllarında Karadeniz seferi yapan yolcu gemileriydi. Yolcular Eminönü-Sirkeci arasında Hamidiye Caddesi’ndeki bu mağazalardan alışveriş ederlerdi. Mağazalara da vapurların adları verilmiş idi.  Gülcemal aynı zamanda New York’a ilk yolcu seferi yapan gemimizdi. Hepsi tarih oldu. Ama Gülcemal bir mağaza olarak Eminönü’nde hâlâ yaşıyor. Geçen yıllardaki gibi yine şapka, kazak, çorap, ceket, pantolon gibi eşya satıyor.  Eminönü-Sirkeci dolayları başka bir dünya. Kadıköy, Beyoğlu vs. gibi değil. Buradan gelip geçenler daha sahici insanlar. Daha çok varoşların halkı iniyor buralara. Ayrı bir tadı var Eminönü-Sirkeci hattını, Yeni Cami çevresini yaşamanın. HİKÂYELER Uçsuz bucaksız bir ovada tipiye tutulan adam, etrafını görmeden yürümeye çalışırken birden bir ayak iziyle karşılaşmış. Galiba kurtuldum, diyerek ayak izini takibe başlamış. Derken ayak izleri ikileşmiş, üçleşmiş... Adam: - Demek başkaları da benim gibi ayak izlerini takip ederek yolunu bulmaya çalışıyor, diye seviniyormuş. Adam yürüdükçe izler çoğalmış, adam yürüdükçe izler çoğalmış. Adam sonunda bitkin düşmüş, yere yığılmasıyla donup ölmesi bir olmuş. Ertesi gün cesedi bulanlar şöyle konuşmuş: - Kendi izinin peşine takılmış, hep aynı yerde dönüp durmuş zavallı, demişler. Bu satırları okuyanlar ne derler, bilemeyiz. Adamın biri dağda gezerken ikide bir ayı pisliğine rastlar, yüreği çarpa çarpa: - Eyvah! Buradan ayı geçmiş, ya beni görür de yerse diye titrer dururmuş. Bir pislik daha, bir pislik daha. Eyvah! Buradan da geçmiş ayı, şuradan da geçmiş. Derken adamın canına tak etmiş: - Nedir bu yahu, ayıdan kork, pisliğinden kork, ben bu dünyaya korkmaya mı geldim, diye bağırmış. Onu duyan biri: - O ayı çoktan vuruldu, demiş, sen boşuna korkmuşsun, o pislikler de ayının eski pislikleri. Hayatı korka korka  yaşayanlar bu hikâyeyle ilgilenirler umarız. HİNDİ Şekerci Hacı Bekir’in önünden geçerken iki turist hanımın bir şeyler istediklerini ama dertlerini anlatamadıklarını gördüm. Tipik bir Türk içeceği arıyorlarmış. Bilmeden tam da yerine gelmişler. Kendilerine birer ‘demirhindi’ ısmarladım. Çok beğendiler. Adını sordular. Demirhindiyi Frenkçeye nasıl tercüme edersiniz? Edersiniz de ortaya garip bir sözcük çıkar. Aslında Türkçesi de garip. İçinde ne demir var ne de hindi. Ama adı demirhindi! Sözün aslına gelince... Osmanlı’dan bize miras kalan bu şerbetin asıl adı “temr-i hindi” imiş. “Temr” hurma anlamına geliyor. “Temr-i Hindi” Hint hurması demek. Adından anlaşıldığı gibi Hindistan’da yetişen bir meyvenin suyu bu. Besleyici, serinletici, şifa verici. Hacı Bekir’in önünden geçerseniz bir bardak içmeyi ihmal etmeyiniz. BÜYÜKADA Büyükada vapur iskelesinin üzerindeki kafeyi İBB’nin devralma sürecinde olaylar çıktı. Büyükada iskelesi ve üzerindeki kafeden söz edilince Çelik Gülersoy dostumuz aklımıza geliyor. Burası işe yaramaz bir mekândı. Rahmetli Çelik Gülersoy ele aldı. Turing bütçesinden yatırım yaptı. Turing Kafe diye 2001 yılında kafeterya ve kültür evi olarak hizmete açtı. Çelik Bey’in 1996’da kültür merkezi yaptığı Fabiato Köşkü de şimdilerde Adliye Sarayı oldu. Bunları yeni nesiller bilmez. Eğer kafe yeniden açılırsa, bir köşesine Çelik Gülersoy adını iliştirmeli. Büyükada Çelik Bey’i unuttu. Tekrar hatırlamalı. NOT: İBB, Kadıköy Moda ve Kuzguncuk iskelelerindeki kafeleri de devralacağını bildirdi. İsabetli olur.",https://www.milliyet.com.tr/yazarlar/melih-asik/avrupa-seyahati-6615472
Melih Aşık,NASIL GELİNDİ?,07 Ekim 2021,"Gıda maddelerini ucuzlatma hamlesi olarak son olarak   Tarım Kredi Kooperatifi marketlerinin çoğaltılmasına karar verildi. Yaklaşık bin adet yeni market açılması üzerinde duruluyor. Marketler aracıyı ortadan kaldırmakta etkili olabilir. Ancak sorun daha derinde, tarım ürünlerinin pahalıya mal edilmesinde. Bunun da sebebi girdilerin sürekli zam görmesi. Bir zamanlar dünyada tarımda kendi kendine yeten yedi ülkeden biri olan Türkiye neden bu duruma geldi? 1999 yılında IMF ile yapılan antlaşma bugünlerin ilk basamağıdır. Bu antlaşmayla tarımdaki tüm destekler kaldırılmış, şeker fabrikaları ve TEKEL’i özelleştirme sözü verilmişti. Peşinden 2002 yılında Dünya Bankası ile yapılan antlaşma sonucu ARIP adı verilen Tarım Reformu Uygulama Projesi karşılığında 600 milyon dolar kredi alındı. Bunun karşılığında tarım destekleri azaltıldı. Tarım sektörüne destek veren devlet kurumları; Et Balık Kurumu, Süt Endüstrisi Kurumu, Devlet Üretme Çiftlikleri, Türkiye Zirai Donatım Kurumu, Orman Ürünleri Sanayi Kurumu, Tarım İşletmeleri Genel Müdürlüğüne bağlı çiftlikler ve işletmeler kapatılacak, varlıkları özel sektöre satılacaktı. Bugünlere gelinmesinde bu uygulamalar ve onlara eklenen hatalar etken oldu. MEHTERAN İstanbul’un kurtuluşu dün Taksim Cumhuriyet Anıtı önünde yapılan küçük bir törenle kutlandı. Bizim dikkatimizi törenin son etkinliği olarak İstanbul Belediyesi Mehteran Bölüğü’nün alana girmesi ve konser vermesi çekti. Mehteran malumunuz yeniçeri ocağının bandosuydu. 1826 yılında yeniçeri ocağıyla birlikte kaldırıldı. 1914 yılında Enver Paşa tarafından Askeri Müze’ye bağlı olarak yeniden kuruldu. 1935 yılında yeniden yasaklandı. 1952 yılında Demokrat Parti devrinde yeniden canlandırıldı. Osmanlı Padişahı düşman kuvvetleriyle iş birliği yapmış, İstanbul 4 yıl 10 ay işgal altında kalmış, 6 Ekim 1923’te ise Şükrü Naili Paşa komutasındaki 3. Kolordu’nun İstanbul’a girmesiyle işgal resmen sonlanmıştı. Mehter takımını çeşitli vesilelerle keyifle dinliyoruz. Bu rengârenk topluluğun Osmanlı askeri kültürünü de yansıtan sembolik bir anlamı vardır. Ancak İstanbul’un kurtuluşu ile Osmanlı’nın ilgisi olmadığı gibi, böyle bir kutlamaya askeri bandonun değil de mehter takımının katılmasının bir anlamı yoktur. Töreni kim düzenledi? İstanbul Belediyesi Mehter Bölüğü’nün törene katılması kimin fikriydi? Her kimlerse onları tutarlı ve Cumhuriyet’e saygılı olmaya davet ediyoruz. MEDENİ Medeni Kanun’un kabul edilişinin 95. Yıl dönümü kutlandı.  4 Ekim 1926’da yürürlüğe giren Medeni Kanun ile birlikte Türk kadını mirastan eşit yararlanma, istediği mesleğe girebilme, resmi nikâh zorunluluğu, evlilikte rızası, boşanma hakkı, mahkemede eşit tanıklık, tek eşlilik, evlenme yaşı, velayet hakkı gibi hayati birçok kazanımlar edindi.  Kadının önceleri ne halde olduğuna iki küçücük örnek...  Kadınlar erkeklerle birlikte sinemaya veya tiyatroya giremezdi. İzmir’de Latife Hanım’la birlikte sinemaya giden Mustafa Kemal, kadınların dışarıda kalması üzerine öfkelenmiş, kapıları açtırmış, kadınlar ilk kez erkeklerle birlikte o zaman sinemaya girmiştir.  İki... Kadınla erkek nikâh masasına oturamazdı. Nikâh masasına oturan ilk çift Mustafa Kemal ile Latife Hanım idi. Daha önce nikâhta sadece kadın ve erkeğin temsilcileri imza atıyordu.  Bu iki küçük olay bile “Medeni Devrim”in önemini göstermiyor mu? VAN Sağlık Bakanlığı’nın 18-24 Eylül’ü kapsayan verilerine göre,  Kovid-19 vaka sayısı en düşük il Van. İl Sağlık Müdürü  Prof. Mahmut Sünnetçioğlu, Van’ın aynı zamanda aşılamada da en başarılı iller arasında olduğunu bildiriyor: “Birinci doz aşılamada yüzde 80, ikinci dozda ise yüzde 61 civarındayız” diyor. Sonuçlar aşı karşıtlarına duyurulur. VAPUR Yıllar önce Beykoz’da rıhtıma çekilip jilet olmayı bekleyen Paşabahçe vapuru Şehir Hatları İşletmesi tarafından onarıma alındı. Yakında Boğaz ve Adalar hattında çalışırken göreceğiz. Kimse bilmez... Paşabahçe ve ikizi Fenerbahçe vapurlarının üst katında birer bar vardı. Akşamları özellikle Ada seferlerinde işten yorgun argın dönen insanlar barda oturur, sohbet ederlerdi. Servisi beyaz elbiseli, şık bir barmen yürütürdü. Böylesi konforlu vapurlardı. O da bir devir idi, karıştı zamane... PREVEZE 27 Eylül Preveze Deniz Savaşı’nın 483. Yıl dönümü. Preveze deyince benim aklıma Barbaros Hayrettin Paşa ile Haçlı donanmasının komutanı Andrea Doria gelir. Andrea Doria’nın yıllara meydan okuma yeteneği ayrıca dikkate değer. 1538 yılında Preveze Deniz Savaşı’nda 72 yaşında olan Andrea Doria 88 yaşına kadar denizlerde dolaşmaya devam eder, 93 yaşında, 1560 yılında hayattan ayrılır. Deniz havasının insana iyi geldiğinin canlı örneklerindendir!",https://www.milliyet.com.tr/yazarlar/melih-asik/nasil-gelindi-6613907
Melih Aşık,SAMİ KOHEN,21 Ekim 2021,"Milliyet’in Sami Ağabey’i, Sami Kohen (93) aramızdan ayrıldı. Abdi İpekçi neslinin son temsilcisiydi. 67 yıldır köşe yazıyordu. Uzun yıllar aynı koridorları paylaştık. Vaktini genellikle çalışarak geçirir, odasında olduğunu bize daktilo tıkırtılarıyla duyururdu. Gazete yıllar önce daktilo çağını kapattı, bilgisayara geçti ama Sami Ağabey son ana kadar yazılarını daktiloyla yazdı. Abdi İpekçi neslinin olduğu gibi daktilonun da son temsilcisiydi gazetemizde. Bir başka özelliği odasını temizliğiydi. Ne kitap ne dergi bulundururdu. O gün gelen ne varsa akşam eve götürür veya arşive teslim ederdi. Mesai arkadaşlarıyla uzun sohbetleri sevmez, ayaküstü birkaç cümleyle yetinirdi. Sami Ağabey sağlamcı bir yazardı. Yazılarına duygu, niyet, kehanet katmazdı. Somut ve kaynaklarınca doğrulanmış bilgiler üzerinden yürütürdü yazılarını. O da Abdi Bey gibi dengeli olmaya, tarafsız kalmaya özen gösterirdi. Vakaları anlatır, yorumu daha çok okura bırakırdı. Basınımız bir uzun mesafe koşucusunu kaybetti. Geride kalanlara uzun ömür ve başsağlığı dilerken... Ajanslardan bir başka dış politika yazarı dostumuzun vefat haberi geliyor. Sedat Sertoğlu da yine böyle bir günde aramızdan ayrılıyor. Nur içinde yatsınlar. KANALX Fransız televizyonunda sabah programı. Tonton bir spiker, yanındaki genç bayanla sohbet ediyor: - Bu sabah kedimi evde göremedim. Çıkıp baktım, yan komşumun köpeğiyle çimenin üzerinde oynaşıyorlar. Tonton spikerle genç hanım bu sözler üzerine kedi köpek muhabbetine başlıyor Bir Amerikan kanalı, yine bir bayan ve bir erkek konuşmacı. - Hello Ryan, diye söze başlayan bayan spiker devam ediyor: - Bu sabah evden çıkarken çiçeklerime bir göz attım, begonvilleri biraz soluk gördüm. Onları canlandırmak için ne yapabilirim? Adam ve kadın bir çiçek muhabbetine başlıyor. Dinleyenlerin içi açılıyor. Ve bizim kanallardan biri. Sabahın körü. Bayan spiker konuşuyor: - Şimdi teyzeciğim, olayı baştan alalım. Senin 16 yaşındaki kızın dayınla kaçıyor. O gece aynı zamanda yeğeninle de birlikte oluyor. Sonra oradan da kaçıyor, Adana civarlarındayım, diye telefon ediyor, ama hâlâ kayıp doğru mu? - İvit, doğru! - Sonra kocan dayıyı bıçaklıyor. Dayı şimdi komada, kocan ise firarda. - İvit. - Mal sahibi de seni yalnız görünce taciz etmiş öyle mi? - Mal sahibi değil, onun oğlu ticavüz etti, olmaz dediysem de dinlemedi. Türkiye her gün bunlarla uyanıyor. Çoluk çocuk böyle bir yaşam terbiyesi ve sevinciyle sarıp sarmalanıyor! Herkes bizi kıskanıyor. (Facebook’tan özetle) GÜRDENİZ Fransa’nın etkili düşünce kuruluşlarından Siyasi Araştırmalar Enstitüsü “Sciences Po Aix”, 3-4 Aralık günlerinde Doğu Akdeniz konulu bir panel düzenliyor. Panele Yunan Dışişleri Bakanı Dendias ve Mısır Dışişleri Bakanı Semih Şükrü ile birlikte Türkiye’den E. Amiral Cem Gürdeniz davet ediliyor. Gürdeniz, panel ilanlarında “Mavi Vatan stratejisti” olarak tanıtılıyor. O Mavi Vatan’ın isim babası olup, bu alanda 7 kitap ve 500’den fazla makalenin sahibidir. Ne var ki mahkeme 104 Amiral davası devam ettiği gerekçesiyle Gürdeniz’in yurt dışına çıkışına izin vermiyor. Bir üst mahkeme keza, izin talebini reddediyor. Böylece panelde Yunanistan ve Mısır’a tek taraflı propaganda imkânı sağlanıyor. Acaba devlet “Mavi Vatan” politikasını terk mi etmiştir? Teoride hayır. Genelkurmay’ın açıklamalarında Mavi Vatan kavramı sık sık vurgulanıyor. Öte yandan, Mavi Vatan’ın babası kendi yurdunda hapis tutuluyor. TÜBİTAK Doktora eğitimini bitiren genç, doktora sonrası araştırma bursu için TÜBİTAK’a başvurmuş. İsteği kabul edilmiş. TÜBİTAK’ın burs başvurusunu kabul ettiği altı adaydan biriymiş. Bu genç adamın yapacağı araştırmanın konusu mu? TÜBİTAK bülteninde adının yanında seçtiği konu da belirtiliyor: “Uluslararası Spor Organizas-yonlarında Helal Gıda Eksikliğinin Sporcuların Performanslarına Etkileri” Fikir edinmek için 2020 Tokyo Olimpiyatı’nın madalya sıralamasına göz attık. ABD 113, Çin 88, Rusya 71, İngiltere 65, Japonya 58, Avustralya 46, İtalya 40, Hollanda 36, Fransa 33, Yeni Zelanda 20, Küba 15. Bu ülkelerin sporcuları kimseye çaktırmadan helal gıdayla besleniyor olabilir mi? Sanmıyoruz. Tam tersine, İslam dünyasının haram saydığı gıdalarla beslenenler çoğunlukta. Doktoralı gencin amacı bunu kanıtlamak değildir umarız!",https://www.milliyet.com.tr/yazarlar/melih-asik/sami-kohen-6623870
Melih Aşık,DİL BAYRAMI!,28 Eylül 2021,"Dil Bayramı’nın 89. yılı kutlandı. Atatürk’ün katılımıyla 1932 yılında düzenlenen I. Türk Dili Kurultayı’nın açılış günü olan 26 Eylül, dil bayramıdır. Kutlandı, dedik ama... Sözün gelişidir. Çoğumuzun bu bayramdan haberi bile olmadı. Çünkü dil ile birlikte bayramı da unutulmaktadır. Dilimiz güzeldir. Arapça ve Farsçadan arındıkça daha da güzelleşiyor. Bu dille her şeyi ifade edebileceğimizi Yaşar Kemal’den Aziz Nesin’e, Nâzım Hikmet’ten Orhan Kemal’e, Sabahattin Ali’den Sait Faik’e nice şair ve yazarımız eserleriyle ispatlamıştır. Sözün burasında Moskova’ya uzanalım. Yıl 1960... Gazeteci Ömer Sami Coşar ve Orhan Karaveli Moskova’da Nâzım Hikmet’le birkaç gün geçirirler. Bir şiir toplantısına katılırlar. O toplantıda Nâzım şiirlerini Türkçe okur. İzleyenler çılgınca alkışlar. O akşam yemekte Orhan Karaveli Nâzım’a sorar: - Salonda pek Türkçe bilen yoktu ama seni çılgınca alkışladılar. Ruslar sesini mi beğendi? - Onlar, biliyor musun, Türkçemizi dinlerken mest olurlar. Türkçeyi müzik dinler gibi dinlerler. Ben Mısır’da da Türkçe şiirler okudum, Küba’da da. Nereye gitsem Türkçe şiir okumamı isterler. Sonra da bugün gördüğün gibi alkışlarlar. Çünkü Türkçe dünyanın en güzel, en müzikal dilidir. Türkçe güzel dildir. Ama biz onu daha da güzelleştirmek yerine yozlaştırmaya uğraşıyoruz. FORMÜL İyi Parti Genel Başkanı Meral Akşener Halk TV’deki röportajda “Ben cumhurbaşkanlığına aday değilim, başbakanlığa adayım” diyerek tartışmaları yeni bir noktaya taşıdı. Meral Hanım cumhurbaşkanlığı yarışından çekildi. Peki, hangi koşulda başbakan olabilir? Muhtemel plan şöyle... 2023 yılı haziranında yapılacak seçimde yeni cumhurbaşkanı belirlenecek. Yeni başkanın Kemal Kılıçdaroğlu olacağını farz edelim. Kemal Bey ülkeyi yönetirken yeni bir anayasa hazırlanacak. Muhtemelen iki yıl içinde parlamenter sisteme geçilecek, Kemal Bey Meral Hanım’ı başbakan olarak görevlendirecek. Öngörülen plan bu. Ancak planın işlemesi için Millet İttifakı’nın TBMM’ye Anayasa’yı değiştirmek için gerekli olan 400 milletvekilini sokması gerekiyor. Bu arada İyi Parti yeni TBMM’de en büyük parti olmalı ki başbakanlık Meral Hanım’a verilebilsin. İki yıllık cumhurbaşkanı beklediği oyu alır mı? O da ayrı soru. MOVİT Bir Türkçe sevdalısı olan Hüseyin Movit’in “Türkçesi Varken NEDEN?” adlı kitabı yayımlandı. Movit, kitabında, özellikle gazeteci ve yazarlardan örnekler vererek dildeki zavallılaştırmayı anlatıyor. Pek çok sözcüğün Türkçesi dururken yabancısını kullanıyoruz. Örneğin: Travma (sarsıntı), Hijyenik (sağlıklı), Kulvar (şerit), Dublaj (seslendirme), Avans (öndelik), Kalite (nitelik), Jenerasyon (nesil) Finansal (mali), Marketing (pazarlama), Popülasyon (nüfus), Montaj (kurgu), Aroma (hoş koku), Limit (üst sınır), Nötr (yansız), Printer (yazıcı), Domine etmek (baskı kurmak), Dejenerasyon (yozlaşma), Radikal (köklü), Dekoder (çözücü), Garnitür (bezenti),Trend (eğilim),Link (bağlantı), Poligon (atış alanı), Star (yıldız), Spesiyal (özel), Prestij (saygınlık), Marjinal (sıra dışı), Legal(yasal) Kongre (kurultay), Provokasyon (kışkırtma), Realite (gerçeklik), Promosyon (tanıtım), Prodüktör (yapımcı), vd... Yabancı sözcük kullanmak kolayınıza mı geliyor? Türkçesine kendinizi alıştırırsanız o daha kolay gelecek, emin olunuz. Bu konuyla ilgilenmesi gereken bir kurum var: TDK. Ama o kurum felç edildi. Türkçeyi geliştirme görevi okuryazar halkımıza düşüyor. İNEK İnsanoğlu ineğe seslenmiş: - Ey İnek! Ne yapmaya geldin dünyaya? Maça gitmezsin, dans etmezsin, çay içmezsin, kahveye gidip oyun oynamazsın. Gündüz çayıra gece ahıra. Ne tekdüze hayatın var! Yiyip, içip çıkarıyorsun. Bunun için mi geldin dünyaya? İnek dile gelmiş, cevap vermiş: - Ey İnsan! Şu buzdolabını aç bir bak. Süt benden, yoğurt benden, tereyağı benden, kaymak benden, köfte benden, dolma benden, sucuk benden, pastırma benden. Ayağındaki ayakkabı, belindeki kemer benden. Kışın yaktığın tezek benden! Kemiklerim bile işe yarar. Kaynatır suyunu içersin Ben olmasaydım belindeki pantolonu bile bağlayamazdın. Peki, sen ne yapmaya geldin dünyaya? Dans etmeye, maça gitmeye, kahve içmeye mi? Güzelim doğayı tahrip etmek, birbirinizi öldürmekten başka işe yaramazsınız. Bunun için mi geldin dünyaya! Özeti: İnek bizi üretici olmaya davet ediyor. Ders çıkaralım. (Facebook’tan)",https://www.milliyet.com.tr/yazarlar/melih-asik/dil-bayrami-6607352
Melih Aşık,KRİZ BİTMEDİ,23 Eylül 2021,"İklim krizinin ağır sonuçlarını bu yıl daha yakından görmeye başladık. Almanya’yı seller götürdü. Akdeniz’de yangınlar patlak verdi. Sinop, Bartın, Kastamonu illerini sel aldı. Öte yanda göller kuruyor. Van, Beyşehir, Akşehir, Muğla göllerinde suların korkutucu ölçüde çekildiği haber veriliyor. Belli ki önümüzdeki yıllarda çok daha ağır felaketler kapımızı çalacak. Sellere, fırtınalara, doğa olaylarına ek olarak ağır bir susuzluk, kuraklık, gıda krizi, pahalılık fırtınası yaşayacağız. Peki, bu yaklaşan fırtınaya karşı alınan yeterli önlem var mı? Doğrusu biz görmüyoruz. Dünya çapında iklim krizinin getireceği sorunlara karşı önlemler alınıyor. Örneğin havayı suya dönüştüren cihazlar üzerinde çalışmalar yapılıyor. Bilim adamları topraksız alanda ya da tuzlu suda yetişen ürünler üzerinde çalışıyorlar. Yangın söndürmede yeni ve daha etkili teknolojiler üzerinde duruluyor.  Türkiye’de uzmanlar bazı önerilerde bulundu. Nehirlerin denize akan sularının biriktirileceği depolardan söz edildi. Yağmur sularının toplanması için projeler önerildi. Tarımda yeni bir planlamayla daha az su isteyen bitkilerin üretimi öneriliyor. Ne var ki Türkiye’de bunlar değil sadece siyaset koltuğuyla ilgili konular konuşuluyor. Sonuçta, geleceğimizi biraz daha belirsiz hale getiriyoruz. YEŞİL ORDU! TEMA Vakfı, Ordu iline ilişkin madencilik araştırma raporunu açıkladı. Rapora göre, fındık üretim merkezi Yeşil Ordu’nun yüzde 74’ü maden şirketlerine ruhsatlanmış.  Varılan sonuçlar şu şekilde: “8 ilçede ruhsatlılık oranı %90’ın üzerindedir. Fatsa, Çatalpınar, Çamaş, Gülyalı, Gürgentepe, Kabadüz, Karataş, Ulubey ruhsat oranlarının yüzde 100’e yaklaştığı ilçelerdir.  Orman alanlarının yüzde 65’i, Önemli doğa alanlarından biri olan Giresun Dağları’nın tamamı, Tarım alanlarının yüzde 76’sı, meralarının yüzde 64’ü madenler için ruhsatlandırılmıştır. Tabiatı koruma alanı, milli park gibi statülerle koruma altına alınmış alanlarının yüzde 91’i, arkeolojik sit alanlarının yüzde 94’ü madenlere ruhsatlıdır.” Ordu’da kazma vurulmayacak yer kalmamış durumda. ZİYARET Liderler esnaf ziyareti yapmakta adeta birbiriyle yarışıyor. Esnafla karşılıklı olarak iktidardan yakınıyorlar. Ancak kendileri iktidara geldiğinde ne yapacak? Açık ve tutarlı vaatler duymuyoruz ağızlarından. Örneğin, 10 yıl önce CHP’den duyduğumuz kimi vaatler vardı: “Zincir marketleri şehir dışına alacağız, şehir içindeki küçük marketleri pazar günleri tatile sokacağız” gibi. Şimdilerde ise böyle net vaatleri pek duymuyoruz. Programlarında ne yazılı? Onu da bilmiyoruz. Çünkü örneğin CHP’nin parti programı mevcut değil. Baykal döneminin programı rafa kaldırıldı, yenisi yapılmadı. Kemal Bey’in “Ben şöyle yapacağım, ben böyle yapacağım” yollu vaatleri de pek inandırıcı değil. Çünkü malum, iktidara koalisyonla gelinince seçim öncesi yapılan vaatler suya düşer, bu da halkça bilinir. Partilerin somut, yazılı programları olmalı. Kendilerini bu programla bağlamalılar. VALS! Siyasi İslamcıların baleye karşı olduğu biliniyordu. İşi ilerlettiler.  Vals de yasaklar listesine girdi.  DEVA Partisi lideri Ali Babacan 30 Ağustos’ta İBB’nin vals gösterisi düzenlemesine tepki göstererek dedi ki:  “Milli günlerimiz üzerinden, bu ülkenin dindar vatandaşlarına göndermeler yapılmasına izin vermeyiz. Bu zihniyete pabuç bırakmayız. Kimse boşuna heveslenmesin.”  Birkaç gencin vals yapması neden dindar vatandaşlara gönderme olsun?  Valsin dine karşı bir anlamı mı var? Nedir o? Birileri hacca giden vatandaşların ya da camilerin önünde mi vals yaptı? O da değil kuşkusuz. Peki, ilgisiz bir salonda yapılan vals kimi neden rahatsız eder? Vals Cumhuriyet kutlamalarının sembolik dansıdır. Rahatsız edici olan, Cumhuriyet’in kutlanması mıdır? Bu soruları sorduk ama mantıklı cevabını bulamadık.  Son soru: Bu zihniyet bu ülkenin derdine ‘deva’ olur mu? KIZLAR Dünya 18 yaş altı kızlar voleybol şampiyonası Meksika’da devam ediyor. Milli Takımımız ilk iki maçını kazandı, iyi gidiyor.  Voleybolda 18 yaş üstü takımlardan “kadın voleybol takımı” diye söz ediliyor. 18 yaş altındaki kategorilere ise “kız takımı” deniyor. Gelin görün ki Meksika’daki dünya şampiyonası haberlerini veren bazı gazeteler 18 yaş altı takımımızdan “kadın milli takımımız” diye söz etmekte.  18 yaşından küçük kızlara kadın demek hem yanlış hem ayıp. ÇİN Kitabın adı: Bilmediğimiz ÇİN. Yazarı, Çin’de uzun yıllar gazetecilik yapan Kamil Erdoğdu. Diyor ki kitapta: “Çin’i hem biliyor ama hem de bilmiyoruz; çünkü Çin bize Batı medyası üzerinden haberlerle tanıtılıyor. Türk basınındaki Çin haberlerinin çoğunluğu Batı ajanslarının servis ettiği haberler. Haliyle, bu da Çin’in taraflı bilgilerle öğrenilmesine ve yanlış değerlendirilmesine neden oluyor.” Kitapta entrikalı haberler örneklerle anlatılıyor.",https://www.milliyet.com.tr/yazarlar/melih-asik/kriz-bitmedi-6604088
Melih Aşık,ÇAMLICA’DAN,21 Eylül 2021,"İstanbul’un Anadolu yakasında E-5 yolundan Boğaz Köprüsü’ne giderken başınızı kaldırınca Küçük Çamlıca tepesini görürsünüz. O tepede şimdi bir inşaat furyası gözümüze çarpıyor. Yan yana, dip dibe 5-6 kat yüksekliğinde konutlar sıralanıyor tepede. Biz Çamlıcalıyız. Hem büyük hem küçük Çamlıca’ya piknik yapmaya giderdik çocukluğumuzda. Yemyeşil iki tepe, Büyük Çamlıca ve Küçük Çamlıca İstanbul’un Anadolu yakasının silüetini oluştururdu. Bölge sit alanıydı, konut yoktu. 1983 yılında Özal hükümetinin yaptığı imar kanunu sonucu tepede turistik yapılara izin verildi. ANAP’ın İstanbul İl Başkanı Eymen Topbaş’ın yakınları tepeye turizm ruhsatıyla iki katlı villalar yaptı. Çok eleştirdik. Sonuç alamadık. Baskınlarda ev sahipleri “Burası turizm tesisi” deyip kurtuluyorlardı. Yalan parayla değil ya... Villalar bitince içine girip oturdular. Bir süre sonra araziye başka konutlar yapıldı, sayı çoğaldı. Sonradan ara sıra sit kararı yenilendi. Ancak bu kararlar çeşitli bahanelerle delindi. Şimdi anlaşılıyor ki Üsküdar Belediyesi’nce 5-6 kata kadar izin verilmiş. İki katlı villalara tepki göstermiştik. Şimdiki yapılanma çok daha çirkin. Binalar daha yüksek ve daha sıkışık düzende. Böylece İstanbul’un silüetini oluşturan bir değerli alan daha ranta kurban gitmiş bulunuyor. AUKUS FOCUS Avustralya, 2016 yılında Fransa ile 12 klasik denizaltı yapımını öngören, 37 milyar dolar bedelli bir anlaşma yapmıştı. Avustralya bu anlaşmayı bozdu, ABD ve İngiltere ile AUKUS adı verilen yeni bir anlaşma imzaladı. Yaklaşık 90 milyar dolarlık bu anlaşma Avustralya için nükleer yakıtlı denizaltı yapımını öngörüyor. ABD böylece hem Çin’e karşı güç oluşturuyor hem kendi savaş sanayisine iş yaratıyor. Avustralya ise ABD’nin çıkarları için hem bütçesinden büyük paralar ayırıyor hem kendini Çin’in askeri hedefleri arasına sokuyor. Avustralyalı ve Yeni Zelandalı gençler her yıl nisan ayında Çanakkale’ye gelir, şafak ayininde ataları için dua ederler. ANZAK adı verilen bu askerler Çanakkale’de İngiltere’nin çıkarları için dövüşmüş ve hayatlarını kaybetmişlerdir. Avustralyalı gençler şimdi de Amerikan çıkarları için cepheye sürülmektedir. Kullanılan ülke yine Avustralya’dır. SİNOVAC Üçüncü aşıyı yaptırmaya gittiğimizde aile hekimliğinde sormuşlardı: - Sinovac mı istersiniz, BionNTech mi? Biz BioNTech istemiştik. Bazı yurttaşlar ise üçüncü aşıyı da Sinovac yaptırdı. Bu yurttaşlardan biri, dostumuz Ziya Uçkan yazıyor: “Üçüncü aşı için eşim ve ben Çin aşısını tercih ettik. Yurt dışına gitme planımız vardı. Alman  aşısı olanlardan 2. aşıyı olmaları isteniyor. Üçüncü doz Çin aşısı olanların ne yapacakları ise belli değil. İki doz da BioNTech mi yaptıracağız? Olabilir mi? Olamaz mı? Devletimizin bu konuda bir kararı ya da tavsiyesi yok. Sonuçta biz cezalı duruma düşmüş olduk. Yurt dışına çıkamıyoruz.” Çıkın işin içinden bakalım. AMPUTE Ampute Milli Takımımız finalde de İspanya’yı 6 - 0 yendi ve Avrupa şampiyonu oldu. Maçı izledik. İlk bakışta dramatik görünse de sahada izlemeye değer bir futbol vardı. Bizim milli takım göze hoş gelen hareketler yapan, pozisyon zenginliği yaratan bir ekip. Gençlerimiz koltuk değnekleriyle değneksizlerden çok daha iyi oynuyor. Milli Takım’ın eski çalıştırıcısı Şenol Güneş veya GS antrenörü Fatih Terim’in Ampute Milli Takım’ın maçlarını videodan izlemelerini tavsiye ederiz. Bu takımın antrenöründen öğrenecekleri çok şey var. Tabii yeni şeyler öğrenecek enerjileri varsa... İNGİLİZ “İngiltere, kırmızı listeden çıkararak ‘seyahat edilebilir ülkeler’ arasına aldığı Türkiye için ‘10 gün karantina’ kuralını kaldırmadı. Buna göre, Türkiye’den gelen yolcular, BioNTech aşısını iki doz yaptırmış olsalar dahi, aşı Türkiye’de uygulandıysa 10 gün karantinaya girecekler.” Peki, neden böyle? Çünkü ülkemizde sahte aşı belgesi ve sahte PCR raporu düzenlendiğine ilişkin kuşkular var. Gazetelerimizde bu tür olayları okuyoruz. Bu sahtekârların yakalanıp gereğince cezalandırıldığını ise pek duymuyoruz. Adam o yüzden bizim ne aşı belgemize ne PCR raporumuza inanıyor. Haksız mı? Ne dersek diyelim... Ulus adına onur kırıcı bir durum var ortada.",https://www.milliyet.com.tr/yazarlar/melih-asik/camlicadan-6602382
Melih Aşık,HOSTES,02 Ekim 2021,"Bir sanatçı dostumuz gönderdiği notta yabancı sözcüklere savaş açılmasına karşı çıkarak diyor ki: “Diller başka dillerden alınan kelimelerle zenginleşir. Dilimizi ve hayatımıza yerleşmiş kelimeleri engelleyemeyiz. Yoksa sen de hostes yerine “gök konuksal avrat” diyenlerden misin?” Yabancı kelimeler gelir dile yerleşir, doğru ancak diline saygılı uluslar onları olduğu gibi almak yerine yerli köklerde karşılığını ararlar. Dil kurumları onlara uygun karşılıklar bulur. Ülkenin aydınları, yazarları, yayıncıları yeni sözcükleri ulusal dile yerleştirmek için çaba gösterir. Dil böyle arınır, böyle özüne döner. Hostes sözcüğüne gelince... “Gök konuksal avrat” karşılığını Türk Dil Kurumu’nun kelime üretmesiyle dalga geçen birileri 1960’larda icat etti. Otomobile “öz götürgeç” falan dediler. Bunlar da sözde Cumhuriyetçiydi. Ama gericilere eşlik ettiler. Hostese her ulus hostes demiyor. Birkaç dilde “hostes”in karşılığını çıkardım. Bakın kim ne diyor: Azeri Türkçesi: Sahibe, Yunanca: Oikodespoina, Ermenice: Tantiruhi, İspanyolca: Anfitrione, Arapça: Mudifatan, Gürcüce: Diasakhlisi, Kırgızca: Kojoyke, İsveççe: Verdinna, Rusça: Khozyayka, Sırpça: Domacica, vd... Görüldüğü gibi... Kopyacı ve tembel olmayan uluslar “hostes” sözcüğüne pekâlâ karşılık üretip dillerine almışlar. Kendi diline saygılı uluslar yabancı kavramları dillerine uydurur. Hele hele... Yerlisi varsa yabancı sözcüğe hiç özenmez. FAHRİ TEFTİŞ Fahri Trafik Müfettişleri Derneği Sözcüsü Halis Kahraman telefonda... Fahri müfettiş olmak için başvuru sayısının arttığını ancak 1.5 yıldır yeni görevlendirme yapılmadığını anlatıyor. İçişleri Bakanlığı’nı bu konuda daha hızlı davranmaya davet ediyor. Bir fahri müfettişi bulunca merak ettiğimiz soruları soruyoruz. - Örneğin kaldırıma park eden araçların hemen her gün fotoğrafı yayımlanıyor. Plakalar belli. Onlara ceza yazılıyor mu? - Bizim ceza bildirimi yapmamız için olayı bizzat görmemiz lazım. Tarih, yer, araç rengi ve plakasını Emniyet’e bildirmemiz lazım. Fotoğrafla şikâyet yapamayız. - Siz nelere ceza yazıyorsunuz? - Hatalı sollama, kırmızı ışıkta geçme, yolda şerit değiştirme dâhil bütün trafik ihlalleri için ceza bildirimi yapabiliriz. - Cezayı siz mi yazıyorsunuz? - Hayır, biz suçu bildiriyoruz cezayı Emniyet takdir ediyor. - Size güveniyorlar mı? - Tamamen güveniyorlar. - Araç sahibi itiraz ederse? - Cezayı öder, sonra mahkemeye gidebilir. - Mahkemede araç sahibiyle aranızda tartışma çıkıyor mu? - Birbirimizi görmüyoruz. Hâkim ifadeleri ayrı ayrı alıyor. - İstanbul’da kaç fahri müfettiş var? - İstanbul’da 4500, ülke çayında 34 bin. - Bu görevden dolayı bir kazancınız oluyor mu? - Hiçbir kazancımız olmuyor. Adı üstünde, “fahri” görev bu. OSMANLI Osmanlı’dan hikâye tadında bir gerçek olay... 1867 yılına kadar hiçbir Osmanlı sultanı, seferler dışında ülke dışına çıkmamıştı. Sultan Abdülaziz’in o tarihte gerçekleştirdiği 47 günlük Avrupa seyahati bu açıdan bir ilk olacaktı. Ancak, yazar Gündüz Vassaf’ın aktardığına göre, Sultan’ın seyahati İstanbul’daki ulema arasında ciddi tartışmalara da sebebiyet vermişti. Zira Osmanlı’nın egemen olduğu topraklar “Darü’l-İslam”, Avrupalıların toprakları ise “Darü’l-Harp”ti. Ve bir Osmanlı sultanı Darü’l-Harbe ancak gaza için gidebilirdi. Bu mesele saray etrafında uzun süre tartışılmış, sonunda da bir çözüm bulunmuştu. Sultanın ayakkabılarının altına özel bir bölme yaptırılmış ve burası toprakla doldurulmuştu. Böylece Sultan Abdülaziz gittiği ülkelerde yabancı toprağına ayak basmayacaktı. Görüldüğü gibi zeki din âlimleriniz olursa çare tükenmiyordu. SORUN Hukukçu Ersan Şen TV oturumunda muhalefete akıl veriyor. Özetle diyor ki: - İktidarla polemiğe girmeyin. Hem konuşma becerileri iyidir hem onların konuşmaları 25 TV kanalından aynı anda canlı yayınlanıyor. O yüzden sözü ikide bir siyasi iktidara ve liderine getirmenize gerek yok. Halk hem sorunları görüyor hem bunlardan kimin sorumlu olduğunu biliyor. Siz ortaya çıkan sorunun hangi sebeplerden kaynaklandığını anlatın ve kendi çözümünüzü ortaya koyun. İktidara geldiğinizde neler yapacağınızı anlatın. Sözü sürekli iktidara getirirseniz izleyenler sizin derdinizin sorunlarla değil iktidar koltuğunda olanlarla olduğunu düşünür. Sizin koltuğu ele geçirmek için sorunları bahane yaptığınızı düşünebilirler. Konuyu kendi içinizde bir de bu açıdan tartışın.",https://www.milliyet.com.tr/yazarlar/melih-asik/hostes-6610389
Melih Aşık,İNGİLİZ DÖNÜŞÜ!,30 Eylül 2021,"İngiliz parlamentosuna haftalar önce İşçi Partisi milletvekili tarafından “Ermeni Soykırımı”nın tanınmasına yönelik bir tasarı sunuldu. Tasarı 10 Aralık 2021 tarihinde Avam Kamarası’nın gündeminde dâhil edilecek. Okurumuz Serhat Bulut’un verdiği bilgiye göre, Ermeni basını, Başbakan Boris Johnson’ın bu yasa tasarısına tam destek verdiği konusunda bilgi yayıyor. Konu bizim açımızdan hayli şaşırtıcı. Nedenine gelince... İngiltere, Avrupa’da Ermeni soykırım tasarılarına yüz vermeyen son ülkelerden biri olarak biliniyordu. Onur Öymen’in arşivinden şu iki görüşü nakledebiliriz... İngiliz Devlet Bakanı Barones Ramsey of Cartvale  14 Nisan 1999 tarihinde İngiltere hükümeti adına yaptığı açıklamada “...Osmanlı İdaresinin Ermenilerin yok edilmesini kararını kanıtlayacak bir belgenin yokluğu nedeniyle İngiliz hükümetleri 1915 ve 1916’daki olayları soykırım olarak tanımamaktadır... Bizce 80 yıl önce cereyan etmiş olayların bugünkü hükümetler tarafından değerlendirilmesi uygun değildir. Zira bu olaylar hukuki ve tarihi tartışmalardır” demişti. Aynı düşünceyi bir başka İngiliz Bakan Beverly Hughes da, 24 Ocak 2011 tarihinde İstanbul’da gazetecilere verdiği bir demeçte şöyle dile getiriyordu: “Bir süre önce İngiltere hükümeti Ermeni iddiaları konusunda sunulmuş olan delilleri gözden geçirdi. 1915 ve 1916’da meydana gelmiş olan olayların belgelerini inceledi. Bu olayların BM tarafından tanımlanmış olan soykırım tanımlamasına uymadığına karar verdi. Bu, İngiliz hükümetinin tutumudur ve değişmeyecektir.” İngiltere şimdi neden tavır değiştirdi? Belli ki her konuda ABD’nin peşine takılan Majestelerinin Devleti bu defa da kendi gerçeklerinin terk edip Joe Biden’a eşlik etmeye hazırlanıyor. Peki, Ankara ne yapıyor bu gelişmeler karşısında? Hiçbir şey duymadık. DOLAP Buzdolabımız bozuldu. Servise haber verdik. Gelen arkadaş, motoru yanmış dedi. Motoru değiştirelim, dedik. Bir yerlere telefon açtı. Bu modelin motorundan kalmamış, dedi. Meğer firmalar yedek parçayı 10 yıl üretir sonra üretmeyebilirmiş. Eskiden bu süre 20 yılmış, sonradan 10 yıla inmiş. Bizim dolap 17 yıllık olmuş. Ne yapacağız? Bu işten anlayan anlamayan herkes koro halinde aynı şeyi söylüyor: - Sizin dolabın yakında başka yeri bozulur, en iyisi yenisini alın. Koroya uyduk. En ünlü yerli ve milli markanın satıldığı mağazaya yollandık. Beğendiğimiz dolabın fiyatı 4750 liraydı. Satıcıyla konuşurken öğrendik ki bu malın fiyatı geçen haziran ayında 3600 liraymış. Buzdolabı üç ayda yüzde 30 zam görmüş. Satıcı: - Yılbaşına kadar daha da zam gelecek, iyisi mi hiç düşünmeyin alın, diye bizi uyardı. Fiyat artışları korkunç göründü bize. Fazla düşünmeden dolabı aldık. FIKRA Amerikan basınında bir başlık: “ABD Ortadoğu’da terörü nasıl önleyebilir?” Başlığı görünce aklımıza bir İtalyan fıkrası geldi. “Bir İtalyan erkeği karanlık bir sokakta yalnız başına yürüyen bir genç kızı tacizden nasıl koruyabilir? Cevap: “Kendisi yolunu değiştirerek.” ABD Ortadoğu’da terörü aynı şekilde önleyebilir: Nasıl mı? Kendisi terörden vazgeçerek. YURT Mahallemizde bir apartman görevlisinin oğlu İzmir Dokuz Eylül Üniversitesi İktisat Fakültesi’ni kazandı. İzmir’de kalacak yer aradı. Devlet yurdunda yer bulamadı. Ancak özel yurtta yer bulabilmişler. Aylığı 2 bin lira. Üstelik yıllık sözleşme yapıyorlar, yarıda bırakıp başka yere gitmek yok. Asgari ücretle çalışan bir apartman görevlisi bu koşullarda çocuğunu nasıl okutabilir? SIRLAR Ülkemizin yetiştirdiği en değerli yazarlardan biri, Sabahattin Ali hafta sonunda Kırklareli’nde anıldı. Sabahattin Ali 1948 yılında sınırdan gizlice Bulgaristan’a geçmek isterken Kırklareli’nde cinayete kurban gitmişti. Kürk Mantolu Madonna, İçimizdeki Şeytan, Kuyucaklı Yusuf gibi günümüzde en çok satan kitapların yazarı olan S. Ali aynı zamanda Marko Paşa dergisindeki yazılarıyla da ün yapmıştı. Örneğin... Nadir Nadi Cumhuriyet’te “Yabancı sermaye nasıl girer?” başlıklı bir yazı yazmış. Sabahattin Ali “Biz anlatalım” diyerek Marko Paşa’da yanıt vermiş: “Evvela Hello Johnny, My Darling, Yes, Okey diye girer. Arkadan Amerikan zırhlıları girer, bahriyelileri girer. Daha arkadan danışma kurulu, denetleme kurulu girer. Ondan sonra, gerekirse borç verileceğine dair haberler girer. Bu arada bazı yazarlar deliğe girer, bazı yazarlar Türkiye’yi Amerika’nın sınırı olarak gösterirler. Ve sonunda ucu dünyanın merkezinde bulunan asıl kazık girer ki her kıvranışta biraz daha girer.’’ Yabancı sermaye sonraki yıllarda Türkiye’ye girmiş ve yerleşmiştir.",https://www.milliyet.com.tr/yazarlar/melih-asik/ingiliz-donusu-6608948
Melih Aşık,DOĞAN KUBAN,25 Eylül 2021,"Gazeteler haberi genellikle “Ünlü mimar öldü” diye verdiler. Oysa Doğan Kuban bir mimardan çok daha fazlasıydı. Eşsiz bir düşünce ve kültür adamı idi. Ülkenin bugünü ve geleceği hakkında önemli tespitleri, aydınlatıcı düşünceleri vardır. Örneğin “Gelecek” adlı kitabından birkaç satır aktaralım... Der ki: “... Çağdaş teknolojiyi kullanan fakat aklı geçmiş toplum modellerinde kalmış olan bir toplum geleceğini programlayamaz. Çünkü önceliklerin neler olduğuna karar veremez. Bu öncelikleri tarih saptamaz. Çağdaş dünyanın dört bir yanından gelen sayısız dinamikler saptar...” “... Türkiye’nin bugünkü durumu bir Osmanlı mirasıdır. Bunun kökeninde geçmişte bilimsel bilginin üretilememesi gelmektedir.” “... Osmanlılar resmi, heykeli, perspektifi, bilimi ve dünyayı merak etmediler, astrolojiden (falcılıktan) astronomiye bir türlü geçemediler.” “... Osmanlı Anadolu’da okuma yazma bilmeyen bir toplum bıraktı, ne fabrikası vardı ne okulu. Osmanlı’nın en büyük ve etkili mirası bu cehalettir.” “... Müslümanlar ‘Bilginin yarısı soru sormaktır’ hadisinin akıllı tanımından işe başlayabilirler. Dünyayı öğrenmeye her şeyi sorgulamaktan başlamak ve Osmanlı’nın akıl almaz meraksızlığını aşmak zorundayız.” Bugüne nereden geldiğimizi anlamak istiyorsanız Doğan Kuban’ın kitaplarına başvurabilirsiniz. BIONTECH Bendeniz 7 Temmuz’da üçüncü aşı olarak BioNTech olmuşum. Aradan 10 hafta geçti. Dördüncü aşı için 182’yi arıyorum. Telefona çıkan görevli: - Aşı süreciniz tamamlanmış görünüyor, yeni bir aşı hakkınız görünmüyor, diyor. - Ama benim durumumda birçok kişi 4. aşıyı oldu. - Sizin aşı hakkınız görünmüyor, diye ısrar ediyor 182. E-Nabız’a giriyorum. Aynı yanıt: Aşı süreciniz tamamlanmıştır. Aynı durumda birçok tanıdığımıza 4. aşı yapıldı oysa. Facebook’ta dostlar: - Yurt dışına çıkacağım dersen 4. aşıya izin veriyorlar, diyorlar. Neden yalan söylemeye mecbur bırakılıyoruz? Sinovac’ın etkisinin geçtiğinde herkes hemfikir. Artık tek doz BioNTech ile mi idare edeceğiz? Ne kadar süre idare edeceğiz? Kimine neden yapılıyor? Kimine neden yapılmıyor? Şu anda aşılamanın bir standardı yok. Karmaşa var. Özeti bu. SOYADINIZ... Toplumda ne anlama geldiği geniş kitle tarafından bilinmeyen birtakım soyadları vardır. Mesela... “Otyam, Tonguç, Talu, İzgü, Tilbe, Olcay, Taylan, Ediz...” gibi. Daha önce sözünü ettiğimiz, Prof. Hamza Zülfikar’ın yazısında bu soyadlarının 1934 yılında basılan ‘Osmanlıcadan Türkçeye Söz karşılıkları Tarama Dergisi’nden (OTSKTD) alındığı belirtiliyor. 1934 yılında soyadı kanunu çıkınca kimi aileler soyadlarını Tarama Sözlüğü’nden seçmişlerdir. Bu soyadlarının her biri öz Türkçe olup farklı anlamı vardır. Bu sözcükler zaman içinde günlük konuşma diline pek girmemiş, kişi ad ve soyadlarında kalmıştır. GLOKOM Glokom şikâyetiyle göz doktorlarına taşınan bir dostumuz halkın bu konuda uyarılmasını istiyor. Çok tehlikeli bir hastalık bu. Göz tansiyonu yüksek seyrediyorsa gözü beyne bağlayan sinirin adım adım tahribine yol açıyor. Hasta, eğer tahribat tesadüfen ortaya çıkmazsa, bunu iş işten geçtikten sonra fark ediyor. Sinir tahrip olmuşsa geri dönüşü yoktur. Siniri tedavi edip iyileştiren ilaç bulunmamıştır. Hastalık ancak yarı yolda yakalanıp göz tansiyonunu düşürecek ilaçlar alınırsa durdurulabilir. Aksi takdirde, körlüğe doğru ilerler. Siz siz olun, 40 yaşını geçmişseniz yılda bir glokom muayenesi yaptırın. Hastalık sadece bir tek, bilemediniz iki damlayla kontrol altına alınabilir. Hastalığın seyrini (sizin sağlığınızı dert edecek) nitelikte bir hekimle izleyiniz. Kendinizi ihmal etmeyiniz. KURBAĞALI Kurbağalıdere teftişine çıktık. Deredeki inşaat bitmiş. Derenin kenar şeritleri yaya yolu, bisiklet yolu olarak ayrılmış. Pistler geniş. Adım  başı vatandaşın oturup dinlenmesi için banklar yerleştirilmiş. Son derece uygar ve güzel bir görünüşü var çevrenin. Koku mu? Eskiye göre çok azalmış. Rüzgârın yönüne göre gelip gidiyor yine de. Suyun rengine gelince... Bulanık. İçinde balık yaşamaz. Hoş, derenin açıldığı Moda koyunda da artık balık yaşamıyor. Büyükşehir Belediyesi derenin kıyısına uygar tuvaletler yapmış. Bir de bekçi koymuş başına. Her şey güzel. Ancak derenin yanındaki, Kadıköy Belediyesi’ne bağlı Kurbağalıdere Parkı son derece bakımsız ve harap durumda. Yürüyüş pistleri bozulmuş. Her taraf toz toprak. Kadıköy’e yakışmıyor bu manzara. MEVLANA Emekli öğretmen ve yazar Adil Hacıömeroğlu harika yurt izlenimleri yazıyor. Bu arada Konya’da Mevlana Müzesi’ni gezmiş. Yazısında diyor ki: “İçeri girdik ki ana baba günü. En çok ilgimi çeken ise ortada duran bir camekânın içindeki sakal-ı şerifin koklanması. Söylenene göre tarih boyunca kokusu hiç değişmemiş. Hep güzel kokarmış. Arada sırada sakal-ı şerifi öpenler de var. Bazı kişiler, kokladıktan sonra cama dudaklarını dayayıp öpüyorlar camı. Korana salgını tüm hızıyla sürmekte. Böyle bir dönemde birçok kişinin aynı yeri koklaması, bazılarının da camı öpmesi ne derece doğru? İşin dinsel yönüne girmek istemiyorum. Ancak böyle bir şeyin İslam dininin kuralları içinde olmadığını biliyorum.” Müzeye bu konuda bir uyarı levhası konulmalı, ziyaretçilere maske zorunluğu hatırlatılmalı.",https://www.milliyet.com.tr/yazarlar/melih-asik/dogan-kuban-6605617
Melih Aşık,!! EYLÜL,16 Eylül 2021,"11 Eylül’de İkiz Kuleler bombalandı ABD, elinde tutarlı hiçbir kanıt olmadığı halde... Bin Ladin ve El Kaide’yi suçlu ilan etti. Terör yuvası diye Afganistan’a saldırdı. Taliban’ı devirdi, ülkede 19 yıl taş üstünde taş bırakmadı. 19 yıl sonra Afganistan’ı yine Taliban’a teslim edip çekildi. 85 milyar dolarlık silahı Taliban’a hediye etti. Şeriatçılara muazzam bir destek sağladı. İkiz Kuleler’in yıkılması sonucu 3 bin kişi ölmüştü. ABD’nin  NATO takviyeli Afganistan macerası sırasında 150 bin kişi öldü. Peşinden Irak, Libya, Suriye saldırıları geldi. Ülkesini sömürtmeyen liderler vahşi diktatör, terörist, dünya barışı için tehlike, vs. gibi sıfatlarla yaftalanıyor, terörle mücadele adı altında hayatları bitiriliyor. Batı’nın zengin ülkeleri ABD’nin peşinde bu saldırılardan pay alıyor. ABD’nin peşindeki zayıf ülkeler ise saldırıya uğrayanlar gibi enkazın altında kalıyor. Sorarsanız, ABD terörle mücadele ediyor. Saldırdığı ülkelere demokrasi ve özgürlük götürüyor. Aslında dünya kimin terörist olduğunu çok iyi biliyor Ama korkudan sesini çıkaramıyor. BAŞKAN CHP İstanbul İl Başkanı Canan Kaftancıoğlu, dikkat çeken bir açıklamada bulundu. Dedi ki: “2018 ve 2019 yıllarında İstanbul’daki 15 okulun depreme dayanıksız olduğu tespit edilmiş ve yıkım kararı çıkmıştı. Devlet 15 okulun kamulaştırma bedelini ödeyemediği için o okullar aynen duruyor”. Bu okullar hangileridir? Yıkım kararı çıkmışsa belediye bunları neden boşaltıp yıkmamıştır? Kamulaştırma bedeli deniyor. Okullar zaten Milli Eğitim’in değil mi? Ne kamulaştırması? Bunları Canan Hanım’a sormak istedik. Geçen cuma günü bütün gün CHP İstanbul İl’i telefonla aradık. Kimse çıkmadı. İnternet sitesinde “Mesaj gönderin” diye bir bölüm var. Mesaj gönderip sorduk. Geri dönmediler. İnternet  sitesindeki e-mail adresine sorularımızı yolladık. Cevap gelmedi. İl merkezinin telefonu nihayet salı günü açıldı. Özel kaleme Başkan’la görüşmek istediğimizi söyledik. Kalem, biz size döneriz, dedi, dönmediler. Geçenlerde bir dostumuz Beyaz Saray’a Joe Biden’a elektronik posta yoluyla soru sormuş. Cevap bir gün içinde gelmiş. CHP İl’den beş gündür cevap yok. ABD Başkanı’ndan bile daha meşgul olmalılar. SALTUK Saz sanatçısı Rahmi Saltuk dostumuz bir gazetede Bodrum Kalesi’nde ilk konseri Zeki Müren’in verdiği yolunda bir habere rastlamış. - Hep hakkımı yiyorlar, yine yediler, dedi telefonda. Neden derseniz... Bodrum kalesinde ilk konseri Rahmi vermiş. Dedi ki: - Sene 70’lerdi. Kız enstitüsünün düzenlediği defilede saz çalmamı istediler. Ancak o zaman kalede elektrik yoktu. Yandaki camiden elektrik hattı çekip tesisatı kurduk. İlk konseri öyle verdim. Zeki Müren Bodrum’a çok sonra geldi. TARIK Tarık Akan’ın ölümünün beşinci yılındayız. Tarık, sosyal duyarlığı en yüksek sanatçılardandı. Pek çok direnişin ön safında yer aldı. Nâzım Hikmet Vakfı’nın kuruluşunda birlikteydik. Vakfın yaşaması için çok çalıştı. Başarılı bir sanatçıydı. Pek çok ödül aldı. Birçok ömre bedel hayatı bir ömre sığdırdı. Yaşamına da 67 yaşında, bana göre isteyerek son verdi. Çiçek Bar’ın müdavimiydi. Sigara yasağını dinlemez, orada da her gece paket paket sigara içerdi. Kanser teşhisine de kulak asmadı. Ölümünden sonra Çiçek Bar’daki garson arkadaşlara oraya en son ne zaman geldiğini sordum. - Abi daha geçen hafta buradaydı, zaten buradan ağzında sigarasıyla çıktı, hastaneye yatmaya gitti, dediler. Sinema tarihine adı özel ve özgün bir sanatçı olarak geçti. Ve soylu bir aydın olarak. Anısı önünde saygıyla... MOSKOVA Rusya  lideri Putin’in özel temsilcisi Georgiy Muradov’un “15 Temmuz gecesi Türk Cumhurbaşkanı’nın darbeden kurtarılmasına yardım ettik” sözlerini ilginç bulduğumuzu kaydetmiştik. Emekli Büyükelçi Uğur Ergun, Rusya’nın Türkiye politikasını anlamamız için bir anısını naklediyor. 12 Eylül darbesinin ertesi günü bir askeri araç Dışişleri Bakanlığı Genel Sekreteri İlter Türkmen ve yardımcıları Daryal Batıbay ile Uğur Ergun’u evlerinden alarak bakanlığa taşıyor. Bütün dünyaya onlar muhatap olacaktır. O günün ilk ziyaretçilerinden biri de Sovyetler Birliği Büyükelçisi’dir. Elçi, sürpriz şekilde, darbeyi anlayışla karşıladıklarını ifade ediyor: - Sovyetler Birliği’nin Türkiye üzerindeki politikası değişmeyecektir, diyor. Darbenin sola ve sosyalizme karşı yapıldığı açıktır. Ancak Rusya’yı olayın ideolojik tarafı ilgilendirmemektedir. Rusya ikili ilişkilerine ideolojiyi katmamaktadır. SÖZ Üçüncü sınıf toplumlar kendilerine ikinci sınıf yönetici seçerler.",https://www.milliyet.com.tr/yazarlar/melih-asik/--eylul-6599084
Melih Aşık,TÜRKÇEMİZ,18 Eylül 2021,"Çoğumuz dilimizin yozlaştığından şikâyetçiyiz. Ancak dilimizi yabancı etkilerden kurtarmak, Türkçeye dönmek için ne yapıyoruz? Hemen hiçbir şey. Türk Dil Kurumu artık felç olmuş bir kuruluştur. Okuryazar takımının ise genelde dil konusunda fazla duyarlığı yok. Türkçe tamamen kendi haline bırakılmıştır. Cumhuriyet’i kuran kadroların bu konudaki engin çaba ve çalışmaları ise unutulmuştur. Neydi o engin ve saygın çabalar? Prof. Hamza Zülfikar’ın Türk Dili dergisinin son sayısında yer alan yazısından bir özet çıkaralım: “... Türkçeye dönüş hareketinin başladığı 1930’lu yıllardan itibaren yüzlerce ad, sıfat ve fiil taramalarla kullanıma hazır vaziyete getirilmiş, Türkçe kökenli adlardan, fiillerden türetmeler yapılmış ve bunların pek çoğu da dilde yerini almıştır. Tarihî metinlerden derlenen dil malzemesi, terim yapmaya yaradığı gibi 1936 yılında çıkarılan Soyadı Kanunu üzerine kişilere soyadı vermede de kullanılmıştır. Tarihi metinlerden taramalarla elde edilen bu dil malzemesi 1934 yılında ‘Osmanlıcadan Türkçeye Söz Karşılıkları Tarama Dergisi’nde (OTSKTD) toplanmıştır. 1935 yılında yayımlanan ‘Türkçeden Osmanlıcaya Cep Kılavuzu’ ile ‘Osmanlıcadan Türkçeye Cep Kılavuzu’ adlı çalışmalar da OTSKTD’den daha kolay yararlanma amaçlıdır. 1939 yılında Türk Dil Kurumunca ‘Türkiye’de Halk Ağzından Söz Derleme Dergisi’ ile 1943 tarihinde Eski Anadolu Türkçesi metinlerinden derlenen ‘Tanıklarıyla Tarama Dergisi’ basılmıştır. OTSKTD içinde 30 binden fazla kelime yer almaktadır.” Hamza Zülfikar yazısını şöyle noktalıyor: “Farsçanın, Arapçanın baskısında kalan dilimizde Türkçe kelimeler dışlanmış, unutulmuş veya ilgi görmemiştir. Böylece aradan geçen zaman içinde yeni nesiller tarihî metinlerde kalmış bu tür kelimelere yabancı kalmışlardır.” Dilimiz kimliğimizdir. Kimliğimiz dilimizle birlikte bulanık, yoz, şekilsiz bir hal alıyor. BEKLENTİ İktisatçı Ege Cansen Sözcü’deki son yazısında enflasyonun nedenleri üzerinde durduktan sonra: - Ben müstakbel cumhurbaşkanının bana enflasyonu nasıl düşüreceğini anlatmasını bekliyorum, dedi. Ekranlarda her gece cumhurbaşkanı seçimi tartışılıyor. Ama bu cumhurbaşkanının neyi nasıl yapacağı ya da yapması gerektiği tartışılmıyor. Sanki çözüm formülleri, politik reçeteler, projeler hazır... Mesele kalmış Millet İttifakı’nın cumhurbaşkanı adayının kim olacağına... Meral Akşener ve diğer liderler sık sık esnaf ziyaretlerinde görünüyor. Bu ziyaretlerde hayat pahalılığı ile esnafın ve tüketicinin zor durumu konuşuluyor. Peki, İyi Parti iktidara gelirse hayatı nasıl ucuzlatacak? Tarım ve Tüketici Kooperatifleri mi kuracak, aracıyı nasıl kaldıracak, üretimi nasıl artıracak, cari açığı nasıl kapatacak? Bunların sözü edilmiyor. Sanki yeni cumhurbaşkanı elinde sihirli değnekle gelecek! YABAN Çoğu yabancı avcıların belli bir bedel ödeyerek avladığı yaban hayvanlarından 11 milyon 300 bin TL gelir sağlanmış. Çoğunluğu dağ keçisi, kızıl geyik, karaca, ceylan ve yaban domuzu olmak üzere yedi bin hayvan öldürülmüş. Bu manzara karşısında dertlenenlerden Cengiz Başkaya diyor ki: “11 milyon 300 bin TL ile neler yapılabilir? Örneğin, 2 milyon 700 bin TL daha eklenerek yöneticilerin ve yüksek bürokratların makam aracı olarak tercih ettikleri Mercedes Maybach modelinin GLS 600 Duo tone versiyonu bir araba alınabilir.” 7 bin yaban hayvanı bir lüks araç bile etmiyor sonuçta. Vuranların ve vurduranların umarız ve dileriz rüyalarına girer o güzel hayvanların kanı. KULE Çamlıca Kulesi 365 metre yükseklikte. Tepesinden bütün İstanbul panaromik olarak görünüyor. Kulenin yakınından geçerken arkadaşım sordu: - Kuleye çıkmayı düşünüyor musun? - Hayır, asla. - Neden? - Adını unuttum, bir sanatçıya Eyfel Kulesi hakkında ne düşünüyorsun, diye sormuşlar. Nefret ediyorum, demiş. Ama seni sık sık Eyfel Kulesi’nde görüyoruz, demişler. Sık sık oraya gidiyorum demiş çünkü Eyfel Kulesi’nin görünmediği tek yer orası. - Ee? - Ben de benzer sebepten o kuleye çıkmam. Çünkü İstanbul’un en iyi göründüğü yer orası. - Yani? - Yani İstanbul’un betonlanmış halini görmek istemiyorum. NOT: Bana inanmıyorsanız siz kuleye çıkıp etrafa bakabilirsiniz. Giriş 60 lira. BONJUR Diyanet İşleri Başkanı Ali Erbaş sürekli gündemde. Şimdi de “Ramazan Günlükleri” adlı kitabıyla gündeme geldi. Diyor ki kitapta: - Günaydın demek bir cahiliye dönemi âdetidir. - Ee? - Müslümanlar “Essalamü aleyna ve ala ibadillahissalihin” şeklinde selam vermelidir. Eve girince içerde kimse yoksa bile kendi kendinize bu şekilde selam verin. Ali Bey, kısaca: Türkçesini bırakın, Arapça selam verin, diyor. Aklı başında insanlar, Ali Erbaş’ın sözlerine kanıp Türkçe sözcüklerin yerine Arapçasını koyacak değiller. Önemli olan bu değil. Önemli olan, görüşleri sürekli tartışılan Ali Erbaş’ın yönetimindeki Diyanet İşleri’nin aynı zamanda yuvalarda ve Kuran kurslarında milyonlarca çocuğun eğitimini üstlenmiş olması. Oralarda minik bebelere “değerler”, vs. adı altında neler öğretiliyor? Esas üzerinde durulması gereken budur.",https://www.milliyet.com.tr/yazarlar/melih-asik/turkcemiz-6600583
Melih Aşık,3600 GÖSTERİSİ,07 Eylül 2021,"Memurlara 3600 ek gösterge verilmesi 2018 seçiminde vaat edilmişti. Bu vaat henüz yerine getirilmedi. Muhalefet partileri ise 3600 ek gösterge konusunu sürekli gündemde tutuyor. Bu konuları iyi bilen bir uzman, emekli Mülkiye müfettişi Mahmut Esen bize şaşırtıcı bilgiler veriyor. Muhalefetin konuyu iyi bilmediğini kaydeden Esen, 3600 ek göstergenin memuru hayal kırıklığına uğratacağı görüşünde. Diyor ki: “Örneğin Milli Eğitim Bakanlığı’nda halen görev yapmakta olan 956 bin öğretmenin yüzde 50’si 1 Ekim 2008 tarihinden sonra göreve atanmıştır. 2008 tarihinden önce göreve başlamış öğretmen/polis memurlarının aylıklarında beklendiği gibi bir artış değil SGK primleri arttığı için aksine 56 TL düşme olacaktır. 2008 tarihinden sonra göreve başlamış olan öğretmen/polis memurlarında ise (diğerlerine oranla daha az SGK primi ödeyecekleri için) aylıklarında sadece 78 TL artış olacaktır. Emeklilerde ise durum biraz değişik. 2008’den önce görev başlayanlarda 768 lira gibi bir aylık artışı olacak, Ekim 2008 tarihinden sonra göreve başlayanların aylıklarında ise yalnızca 81 TL civarında artış olacaktır. Esen, bu arada kurumlarda büyük karmaşa oluşacağını, çünkü 3600 ek gösterge uygulamasıyla polis, hemşire, din görevlisi gibi meslek sahiplerinin daire başkanı, müdür gibi üstlerinden daha fazla ek göstergeye sahip olacağını bildiriyor. Kısaca, “Dağ fare doğuracak” diye konuşuyor Mahmut Esen. KUTLAMA Voleybol Kadın Milli Takımımız milletimizi bir kez daha gururlandırdı. 24 takımın katıldığı Avrupa Şampiyonası’nda Rusya, Almanya, Fransa, Belçika, Hırvatistan, Bulgaristan gibi güçlü rakipleri geride bırakarak bronz madalyaya uzandı. Avrupa’da İtalya ve Sırbistan, dünyada ABD ve Brezilya bizden birer adım ileride olup Türkiye kadın voleybolunda dünya beşincisi konumunu sürdürüyor. Hiçbir takım sporunda bu başarıyı yakalayamıyoruz. Kızlarımızı bir kez daha kutluyoruz. *** Voleybol Milli Takımımız sahaya yine göğsünde kocaman bir reklamla çıktı. Futbol Milli Takımımızın da göğsünde kocaman bir reklamla sahaya çıktığını düşünün. Ne kadar sakil duracak değil mi? Peki, voleybolcuların üzerinde sakil durmuyor mu? Sporcularımız bu firma tarafından mı yetiştirildi? Milleti değil de firmayı mı temsil ediyorlar? Özel firma markasının milli formada işi ne? Ayıptır... AKŞEHİR Konya’daki Akşehir Gölü, çevresindeki bilinçsiz sulama ve iklim değişikliği sonucu tamamen kurudu. Eskiden göl olan alan artık otomobille uçtan uca gezilebiliyor. Gölde daha önceleri yüzülüyor, etrafında piknik yapılıyordu. Birçok göçmen kuş türü de gölü dinlenme noktası olarak kullanıyor, flamingolar eşsiz bir güzellik yaratıyordu. Artık o görüntülerden eser kalmadı. Göl neden kurudu? Sebep, tarla sahiplerinin vahşi sulamaya yönelmesi ve gölün yaşatılması için bilimsel önlemlerin alınmaması. Başımıza ne geliyorsa bilime sırt çevirme ve plansızlıktan geliyor. EYYAMCI Laikliği savunması beklenen muhalefet politikacısı yeni bir söylem tutturdu. Ağızlarından şöyle sözler duyuyoruz: - Allah nasip ederse mülteci sorununu çözeceğim. - Allah’tan kork Sayın Diyanet Başkanı. - Bakalım Allah’a nasıl hesap vereceksin Sayın Bakan. Laikliği savunmaya geldi mi “Aman bize dinsiz derler” diye susan politikacı... Şimdi “Bize dinci desinler” diye kendini zorluyor da zorluyor. Sayın politikacılar, İki lafın biri Allah dediniz diye... Sizi zaten tanıyanlar size dinci veya dindar demezler. Sadece “ilkesiz, eyyamcı” falan derler, o kadar. TRENLER Tekirdağ’ın Ergene ilçesinde yük treninin hemzemin geçitte servis minibüsüne çarpması sonucunda altı kişi hayatını kaybetti, beş kişi yaralandı. TCDD, yaptığı açıklamada, gerekli uyarıların yapıldığını ancak minibüsün bu uyarılara uymadığını iddia etti. Güvenlik kamerasından çıkan görüntülere baktık. Tren geçmeden önce herhangi bir bariyerin inerek demir yolunu kapattığını görmedik. Minibüs de hiç durmadan geçti rayların üzerinden. Sonuç ta 6 kişi ölmüş. Bu olay sudan bir açıklamayla geçiştirilecek konu mu? 16 Ağustos’ta Uşak’ta yük treni hemzemin geçitte hafif ticari araca çarptı. Araçtaki iki kişi yaşamını yitirdi. Bu olayın soruşturması ne oldu?",https://www.milliyet.com.tr/yazarlar/melih-asik/3600-gosterisi-6591837
Melih Aşık,Kalpleri burada!,04 Eylül 2021,"Konumuz, kalbini İstanbul’da bırakan Fransız elçileri... Andrezel Vikontu Jean Baptiste Louis Picon, 1724 yılında elçi olarak İstanbul’a gelmiş, 1726’daki ölümü çalışma arkadaşlarını üzüntüye boğmuştu. Ölüm nedeninin anlaşılması için Vikont’un bedeninden kalbi çıkarılmış, eşine gönderilmek üzere mumyalanmış ve kurşun bir muhafazaya konulmuştu. Ancak eşi “İstemem” diye haber gönderince kalp de bedenin bulunduğu Fransız Sarayı yanındaki Saint Louis Kilisesi’ne nakledildi. Derken, Saint Benoit Kilisesi kalbe sahip çıktı. Cizvit papazları kalbin kendilerine verilmesini istediler. Saint Louis’nin Kapusen papazları ise vermemekte direttiler. Sonuçta Saint Benoit papazları ağır bastı. Uzun tartışmalardan sonra kalp Karaköy’e gitti, Saint Benoit Kilisesi’ne gömüldü. Konuyu “Elçiye Zeval Olmaz” başlıklı kitabında ‘Fransız kaynaklara dayanarak’ anlatan Güzin Özen Yılmaz, bir başka kalp olayını ekliyor. Fransa’nın 1711- 16 yıllarında Osmanlı elçiliğini yapan Pierre Puchot, vasiyetnamesinde, nerede ölürse ölsün kalbinin Saint Louis Kilisesi’ne gömülmesini istemişti. 1725’te Fransa’da ölen Puchon’un kalbi kurşun bir muhafaza içinde İstanbul’a gönderildi ve Saint Louis Kilisesi’ne gömüldü. Böylece Saint Louis Kilisesi de bir büyükelçi kalbine sahip oldu! NOT: Saint Benoit’daki kalbin akıbetini öğrenmek için geçenlerde okulumuzun hemen altında bulunan kiliseye uğradık. 600 yıllık ibadet mekânı kapatılmış. Artık yılda sadece bir kez ayin için açılıyormuş. Elçinin kalbi içeride bir yerde gömülüydü. FEYSBUK Facebook’ta da yazı yazıyorum. Derken, ilginç bir gelişme oldu. Facebook yönetimi iki yazımı yayından kaldırdı. Yazıların ikisi de Türkiye’nin Kabil Havalimanı’nı işletmesiyle ilgiliydi. Bu girişime karşı çıkan ya da mizah konusu yapan yazılar. Bana yapılan bildirimde yazıların “topluluk standartlarına uymadığı” için kaldırıldığı bildirildi. Ceza olarak, 24 saat yorum ve paylaşım yapmam engellendi. Yazılar neden topluluk standartlarına uymuyordu? Facebook’un kurullarınca mı yoksa şikâyet üzerine mi kaldırılmıştı? Şikâyeti kim veya hangi organ değerlendirmiş ve haklı bulmuştu? Şikâyete neden itibar edilmişti? Bunlar tarafıma bildirilmedi. Bildirilmediği için ben şu mesajın verildiğini düşündüm: “Sen o konulara girme.” Facebook, malum, ABD merkezli bir kuruluş Benim kaldırılan yazıların çok daha yoğun eleştiri içerenleri Amerikan basınında ve Facebook’ta yayımlanıyor. Benim iki olağan yazının kaldırılması o yüzden çok şaşırtıcı oldu. Facebook’un özgür bir haberleşme alanı olduğunu sanıyordum Bana öyle olmadığı hatırlatıldı. Bu konuda Facebook yönetiminden aydınlatıcı açıklama bekliyorum. CESARET Uzmanlar tartışıyormuş: - Hangi hayvan daha cesurdur? Aslan mı, panter mi, gergedan mı, timsah mı? Hiçbiri değil! Ünlü yazarımız Ahmet Haşim tahtakurusunun dünyanın en cesur hayvanı olduğunu anlatır. Der ki: “...Hiç şüphe yok ki, aslan bile, bu bir kahve damlası kadar küçük hayvandan daha fazla cesur değildir. Her hayvanın avı, kendisinden daha küçük, daha korunmasız bir yaratık iken, tahtakurusunun gıdası, kendisinden bir milyon kez büyük, güçlü olan insanın derisi altındadır. Ne ağlanacak talih! Uzanmış yatan bir adam, bir tahtakurusu için nedir? Muhakkak Himalaya Dağları gibi korkunç bir girinti ve çıkıntı âlemi!” BANK Geçenlerde Büyükada’yı gezerken Çankaya Caddesi’nden Nizam’a kadar yürüdük. Yaklaşık 3 kilometrelik yolda sadece iki adet bank gördük. Oturup dinlenecek başka yer yoktu. Başka ilçelerde de zaman zaman bank sıkıntısı gözlenir. İngiltere’de gözledik. Kimi şehirlerde gayet güzel, sağlam, cilalı banklar var. Bankın bir köşesindeki küçük pirinç plakada ise şöyle sözler okunuyor: “John ve Elizabeth büyük babalarının anısına bu bankı belediyeye armağan etmiştir.” “Bayan Mary bu bankı geçen yıl ölen eşi için belediyeye bağışlamıştır.” Anlaşıldığı gibi... İnsanlar bankın parasını belediyeye ödüyor. Karşılığında bankın üzerinde bir yakınının anısını yaşatıyor. Neden bizde de benzeri uygulanmasın? Belediyeler bu kadarını olsun becerir inşallah. Ankara lüksü Göç İdaresi Genel Müdürlüğü, başka illerde kayıtlı olup, Ankara’da bulunan geçici koruma statüsündeki Suriyelilerin tespit edilerek kayıtlı olduğu illere gönderileceğini açıkladı. Bu açıklama akla bazı sorular getirdi.  Örneğin, başka illerde kayıtlı olup Ankara’da ikamet eden Suriyeliler nasıl tespit edilecektir? Kaçak olduklarına göre kayıtları var mı? İhbar edilmeleri mi istenecek? Diyelim ki hepsi tespit edildi ve ikamet ettikleri illere gönderildiler. O illerde kamplarda ya da benzeri yerlerde devletin gözetimi altında mı bulunacaklar? Bu belki küçük bir bölümü için söz konusu olacak. Diğerleri bir süre sonra Ankara’ya dönmeye kalkarlarsa bu nasıl önlenecek? Tekrar Ankara’ya gelenlere bir yaptırım uygulanacak mı? Böyle bir uygulama gerekli ise neden sadece Ankara? Örneğin, Suriyelilerin en fazla tercih ettiği il olan İstanbul neden yok? Kaçak Suriyeliler sadece Ankara’da mı rahatsızlık yaratıyor?  Sınırdan göçü önleyemedik, şimdi iller arasında göçü önlemeye çalışıyoruz! O da neye yarayacak bilinmiyor!",https://www.milliyet.com.tr/yazarlar/melih-asik/kalpleri-burada-6590010
Melih Aşık,AĞUSTOS NUTKU,31 Ağustos 2021,"Mustafa Kemal Atatürk, 30 Ağustos 1924’te Dumlupınar’da, Meçhul Asker Anıtı’nın temel atma töreninde yaptığı konuşmayı şu sözlerle bitirir: “... Uygarlığın yeni buluşları, olağanüstü teknik başarıları, dünyayı değişmeden değişmeye sürükleyip durduğu bir evrede, yüzyılların eskittiği davranış ve düşünüşlerle, geçmişe saplanıp kalmakla, varlığımızı korumak olanaksızdır… Gençler! Geleceğe güvenimizi güçlendiren ve sürdüren sizsiniz. Siz, almakta olduğunuz eğitimle, bilgiyle, insanlıktaki üstünlüğün, yurt sevgisinin, düşünce özgürlüğünün en değerli örneği olacaksınız. Ey yükselen yeni kuşak! Gelecek sizindir. Cumhuriyeti biz kurduk, onu yükseltecek, yüceltecek ve yaşatacak olan sizsiniz.” Ne güzel sözler ne yüce bir sesleniş… *** Son yıllarda yeni bir moda çıktı. 30 Ağustos zaferini bin yıl önceki Malazgirt zaferiyle eşitlemek, Atatürk ile Alparslan’ı aynı kefeye koymak! İki farklı kahramanı aynı resim karesinde gösteren hatta Alparslan’ı biraz daha öne çıkaran afişler bile bastırıldı. Ne var ki Alparslan’ın o afişlerdeki resimleri sahte. Çünkü Alparslan’ın zamanımıza ulaşan bir resmi yok. Bir heykeli de mevcut değil. Atatürk’ün ulusa ve gençlere yönelik onlarca nutku ciltleri doldururken Alparslan’ın zamanımıza ulaşan tek bir cümlesi mevcut değil. Ülke dünya çapında bir lider yetiştirmiş. Onun sağladığı nimetler içinde yetişen ve beslenen kişiler şimdi Atatürk’ü küçültme çabasında. Kendileri küçülüyor haberleri yok. SCOOTER İBB Ulaşım Koordinasyon Merkezi, scooter konusunda bazı yeni kurallar getirdi. E - scooter 15 yaşından küçüklere kiralanamayacak ve her yere rastgele park edilemeyecek. Belirlenen saatte 25 kilometrelik hız sınırı 15 kilometreye çekilecek. Peki, bu kurallara uymayan olursa ne olacak? Herhangi bir kontrol var mı? Biz bugüne dek en küçük kontrol görmedik. Scooter’ler, üstelik çoğu kaldırım ya da ters yoldan, vızır vızır işliyor Kontrol etmedikten sonra istediğin kadar kural koy... Kimse uymayacaktır. Nitekim uymuyor. Bu şehrin tabii bir trafik müdürlüğü de var. Ancak bu trafik müdürlüğü ne ters yoldan ve kaldırımlardan giden motorları ne scooter’ları durdurup ceza yazar. Milyonlarca yayanın güvenliği nedense trafik müdürlüğünün ilgi alanı içinde değildir. Yazık bu şehre! LAKLAK TV kanallarındaki aydınlatıcı! tartışma programları hakkında Saniye Akkoç Hanım diyor ki: “Mesela ağır vergiler konuşuluyor ama bu konuda yetkin sivil toplum örgüt temsilcileri çağrılmıyor. Tarım politikaları konuşuluyor ama tarımla ilgili sivil toplum örgütlerinin temsilcileri ortada yok. Sahada konuyla ilgili mücadele verenlerin, çözüm politikaları var. Sürekli yazıp yayınlıyorlar. Ama sesleri ekranlardan duyulmuyor.” Saniye Hanım ekran yapımcılarının zeki buluşlarını da yazmış: “Her akşam tartışma programlarında, iki iktidar yandaşı, bir tarafını belli etmeyen, bir de konuyla ilgisiz ama adının önünde Prof. yazan akademisyen bulup, konuyu o yana bu yana çekiştiriyorlar. Sonunda vatandaşın kafası karışıyor, insanlar kimin doğruyu söylediğini anlayamadan ekran başından kalkıyor.” Ekranlar halkı aydınlatır gibi yaparak düşüncelerini karartıyor. GENCO Genco Erkal’la ilgili bazı şüphelerim vardı. Onun sanıldığı kadar büyük bir sanatçı olmadığını düşünmeye başlamıştım. Neden derseniz... Büyük sanatçı olup da hakkında hapis istemiyle dava açılmayan sanatçıya büyük denemez de ondan! Müjdat Gezen ile Metin Akpınar, bu açıdan sınıfı geçmişler, haklarında okkalı hapis talepleri vuku bulmuştu. Nihayet bir savcı Genco Erkal’a hapis davası açarak onun da büyük sanatçılar sınıfına girmesini sağladı. Genco’nun beş yıl önceki tweet’lerini araştırıp içinden suç unsuru çıkaran yargı adamına Genco da teşekkür etmiş, demiş ki: “İddianame kabul edilirse, mahkemede sadece kendimi değil, başta Cumhuriyet’in temel değerleri olmak üzere doğayı, demokrasiyi, insan özgürlüğünü savunacağım. Bana bu fırsatı verdikleri için teşekkür ediyorum.” Büyük sanatçı büyük insan budur. Gerisi boş laf... BASIN Bazı dinci gazeteler ile bir Kürtçü gazete 30 Ağustos Zafer Bayramı’na birinci sayfalarında yer vermemiş. Ancak bayramı kutlayan ilanları basmışlar. Demek ki paranın ucu görününce ilke, inanç, ideoloji falan kalmıyor.",https://www.milliyet.com.tr/yazarlar/melih-asik/agustos-nutku-6586905
Melih Aşık,LAYIKLIK,11 Eylül 2021,"Diyanet İşleri Başkanı Ali Erbaş’ın, “İnanç insan ile Allah arasında olsun, siyasetine yansımasın, adaletine yansımasın, yargısına yansımasın  istiyorlar. Bunun için ortalığı ayağa kaldırıyorlar” diye özetleyebileceğimiz sözleri birkaç gündür tartışılıyor. Ali Erbaş, bu sözlerle laikliğe saygılı yurttaşları eleştiriyor. Laiklikten vazgeçilmesini, siyasete, ticarete, adalete şeriat hukukunun egemen olmasını istiyor. Laiklik malum; dinin siyasete, ticarete, adalete karışmadığı rejimin adıdır. Devlet memuru Ali Erbaş bu çarpıcı sözleriyle Anayasa’ya karşı açıkça tavır alıyor. Çünkü Anayasa’nın 24. maddesi: “ - Kutsal din duygularının Devlet işlerine ve politikaya kesinlikle karıştırılamayacağı, - Devletin sosyal, ekonomik, siyasal ve hukuksal temel düzeninin, yani toplumsal ve kamusal alanın kısmen de olsa din kurallarıyla düzenlenemeyeceği...” konusunda açık ve kesin hükümler koyuyor. Devlet memuru Ali Erbaş, 657 sayılı Devlet Memurları Kanunu’nun 6. maddesinde yer alan “YEMİN”e de aykırı hareket ediyor. Bakın Memur yemini hangi sözlerle son buluyor: “... laik, bir hukuk devleti olan Türkiye Cumhuriyeti’ne karşı görev ve sorumluluklarını bilerek bunları davranış halinde göstereceğime namusum ve şerefim üzerine yemin ederim.” Bir devlet memuru olan Ali Erbaş yasal sınırları alabildiğine aşmış bulunuyor. YUNANCA BİLİRMİŞ Özgen Acar Cumhuriyet’teki yazısında Yunan Başbakanı Venizelos’un Atatürk’ü Nobel Barış Ödülüne aday gösterdiği mektubunu anlatıyor Yunanistan’da 7 kez başbakanlık koltuğuna oturan ünlü siyasetçi Venizelos, Nobel’e aday gösterdiği mektubu 12 Ocak 1934’te Fransızca yazmıştı. Mektubunda Atatürk’ün barış yolundaki samimi çabalarını uzun uzun anlatıyordu. Venizelos, 1930 yılında Ankara’yı ziyaret etmiş, Ankara Palas’ta verilen davette Atatürk ile “baş başa” görüşmüştü. Özgen Acar yazısının burasında çok ilginç bir bilgi veriyor. Diyor ki: “Atatürk, görüşmeyi mükemmel biçimde Yunanca yapmıştı. Bugün Türkiye’de, pek çok kişi, Atatürk’ün Yunanca konuştuğunu bilmez. Selanik doğumlu Atatürk, ilk tahsillerini Yunanistan’da yaptıktan 18 yıl sonra Türkiye’ye gelmişti.” Atatürk’ün Yunanca bildiğini biz de ilk kez duyduk. Çok ilginç bulduk. ALBAY 30 Ağustos haftasında Kurtuluş Savaşı’nın kahramanları arasında Albay Reşat Çiğiltepe’nin adı da anıldı. Kimdir Albay Çiğiltepe? Büyük Taarruz sırasında stratejik Çiğiltepe’yi yarım saat içinde alacağını söylemiş, Atatürk’e telefonda söz vermiş, bu süre içinde alamayınca intihar etmiş komutandır. Çiğiltepe az sonra alınmıştır. Geçen yıl Albay Reşat Çiğiltepe’nin adı, Ankara, Mamak’taki ortaokuldan silinmiş, okula Milli Eğitim Vakfı’na bağışta bulunan bir kişinin adı verilmişti. Atatürkçü Düşünce Derneği’nin eski adın iadesi için dava açtığı haberleri çıktı. Sonra konu unutuldu. Aynı tarihlerde Cumhuriyet’in ilk Milli Eğitim bakanlarından Mustafa Necati’nin adını taşıyan Kültür Evi’ne şeriatı övmesiyle tanınan Nuri Pakdil’in adı verilmişti. O konuda da dava açıldığını duyduk, ama arkası gelmedi. Cumhuriyet’i kuran parti CHP bu konularla ilgilenmiyor ne yazık ki... FARKLAR Danimarka’da çalışan ve bu ülkeyi iyi tanıyan Doç. Erdal Kayacan ile yapılmış bir röportaj okuduk T24 sitesinde. Röportajın bir yerinde, Kayacan, Asya ve Avrupa ülkelerini kıyaslarken şöyle diyor: “Asya ülkelerinde devlet kararlarını toplum çoğu zaman sorgulamadan kabul ederken, İskandinav ülkelerinde neredeyse her devlet kararı toplum tarafından sorgulanıyor. Örneğin, Danimarka’da bir mahallede bir süpermarket açılacak ise Belediye tarafından o bölgede yaşayan herkese mektup gidebiliyor ve insanlara söz konusu projeye itirazları olup olmadığı soruluyor. Eğer bölge sakinleri projeye çoğunlukla ‘hayır’ diyorsa, o proje rafa kalkabiliyor.” Türkiye’de değil market... Birahane, meyhane, diskotek gibi mekânlar açılırken dahi mahalle sakinlerine sorulmaz. Mahalle sakinleri de neden bize sorulmuyor diye dert etmez. Ancak bu yeni mekânlar yüzünden mahalle yaşanmaz hale gelirse akıllar o zaman başa gelir. NELSSON Transfer sezonu bitti. Gazetelere göre en yoğun transferi Galatasaray yapmış. Sarı kırmızılı kulüp transfere 25 milyon euro (250 milyon lira) harcamış. En pahalı futbolcu da yine Galatasaray’a gelen Victor Nelsson imiş. 22 yaşındaki Danimarkalı futbolcu için 7 milyon euro (70 milyon lira) ödendiğini GS kulübü başkanı Burak Elmas açıkladı. Biz Nelsson’u Galatasaray’da iki maçta izledik. Ortada 70 milyonluk bir futbolcu göremedik. Zaten Danimarka’da da bugüne dek sadece iki kez A milli olmuş. Birkaç maçta da yedek soyunmuş. O kadar! Kim keşfetti bu değeri? 70 milyon nesine verildi? Yedek otursun diye mi alındı? Gel de merak etme! GS iki yıl önce de yine 7 milyon euroya emekliliği gelmiş 33 yaşındaki Falcao’yu almıştı. Bu futbolcu iki yıldır ya sakat ya yedekte idi. Bu yıl 30 milyona elden çıkarıldı. Yanlış anlaşılmasın, GS 30 milyon almadı, gitsin diye kendisine 30 milyon lira tazminat ödendi. Transferler böylesine isabetli oluyor!",https://www.milliyet.com.tr/yazarlar/melih-asik/layiklik-6595290
Melih Aşık,Çamlıca yolları,28 Ağustos 2021,"Hafta sonu sabah vakti Kısıklı’ya çıktım. Benim çocukluk yıllarımın bir bölümü Çamlıca’da geçti. Kısıklı’da, Bulgurlu’da, Ümraniye’de oturduk. Üsküdar’dan gelen tramvay son durak Kısıklı’nın meydanında büyük bir gacırtıyla yarım daire çizerek durağa gelirdi. Vatman bir süre soluklanır, ardından Üsküdar veya Kadıköy yolcusunu alıp, aracı yokuş aşağı koyuverirdi. Tramvay durağı ile caminin arasında Setüstü kahvesi vardı. Sette yazlık portatif sandalye ve masalarda oturulur, çay, kahve eşliğinde meydan seyredilirdi. Aynı sırada yolun ötesinde İzmir Gazinosu yer alırdı. Orada kâh İsmail Dümbüllü’nün orta oyunlarını, kâh Ahmet Üstün veya Abdullah Yüce gibi ünlü şarkıcıların konserini izlerdik. Dümbüllü, orta oyununu sahnede değil seyircilerin ortasında oynardı. Adı üstünde, orta oyunu idi. Oyun icabı bir ara kenardan ortaya bir salatalık atılır, Dümbüllü o tarafa dönerek, “Beyefendi kartvizitinizi düşürdünüz” deyince seyirciler kahkahadan kırılırdı. Çamlıca başta başa ahşap köşk ve konaklarla bezenmişti. Bazı pencerelerde tül perdelerin arasından yaşlıca ama bakımlı ve süslü hanımlar görülürdü. Onların bir zamanların Saray cariyeleri olduğu söylenirdi. Kendilerinden kısaca Saraylı diye söz edilirdi. Sene 50’ler... O hanımların Osmanlı Sarayı’nın cariyeleri olması yaş itibarıyla pekâlâ mümkündü. Sık sık Çamlıca Tepesi’ne çıkılır, yamaçlardan kekik toplanır, Boğaz’ın ve Marmara’nın maviliği, güneşin Ayasofya’nın ardından batışı seyredilirdi. İstanbul’un en güzel göründüğü yer Çamlıca Tepesi’ydi. Kentin dört bir yanından insanlar gelirdi. Tepenin altındaki yatır hayli ilgi çekerdi. Dilek tutulur, yatırdaki bir küçük taş büyük taşa sürtülür, eğer yapışırsa dileğin gerçekleşeceği söylenirdi. İsteyen inanırdı. O yıllarda erik, armut, incir, dut gibi meyveler manavdan satın alınmaz, çünkü ağaç dalları köşk bahçelerinden yollara sarkar, gelen geçen canı isterse koparır yerdi. Kavak inciri dışındaki incirlere rağbet etmezdik. İçme suyu meydandaki çeşmeden doldurulur, evlere taşınırdı. En güzel dondurmayı TİPİ yapardı. Dedemle gezmeye çıktığımızda TİPİ’ye uğranacağını ve dondurmalı tavukgöğsü yeneceğini bilir, mutlu olurduk. Bu defa Kısıklı meydanında durup etrafa baktım Ayakta durdum çünkü oturacak bir kafe yoktu. Setüstü Kahvesi kaldırılmış, cami büyütülmüş, meydana kadar indirilmişti. Çeşme kurumuştu. TİPİ artık yoktu. Meydanın hâkim yerinde uzun yıllar korunan ahşap yapısıyla tarihi sayılabilecek tramvayların hareket memurluğu (planton) yıkılmış, yeri boş kalmıştı. Meydandan bakınca çevrede kaçak yapıların yükseldiği görülüyordu. Meydana hâkim bir yükseklikten adeta “Ben kaçağım” diye bağıran bir özel okul, yeşil silüeti iyice bozuyordu. Anlaşılan, Üsküdar Belediyesi kaçak yapıları pek mesele yapmıyordu. Bir zamanlar sit alanı diye çivi bile çakılmayan Küçük Çamlıca keza, yeni inşaatlarla şantiye alanına dönmüştü. Kimi köşelerde çok sayıda polis aracı ve kulübesi vardı. Belli ki yer yer korunması gerekli kimseler yaşıyordu. Onların hatırına olsun, bölgenin silüeti ve imarı korunabilirdi. Ama dert edilmemişti. Bir zamanlar şiirlere, şarkılara, romanlara, aşklara, rüyalara, giren Çamlıca artık o Çamlıca değildi kısacası. Şehir, Ümraniye-Dudullu istikametinde büyüdüğü için üzerine büyük trafik yükü de yüklenmişti. Kısıklı meydanında karşıdan karşıya geçmek bile mesele oluyordu. İnsan bir an önce oradan gidip kurtulmak istiyordu. Çamlıca artık sadece şarkılarda kalmıştı: “Çamlıca yolunda, âşığı kolunda, işleri yolunda O benim sağımda, ben onun solunda, Çamlıca yolunda Çamlıca bağları, yemyeşil dağları, ilkbahar çağları Cennetten haberdir, emsalsiz bir yerdir Çamlıca bağları”",https://www.milliyet.com.tr/yazarlar/melih-asik/camlica-yollari-6584909
Melih Aşık,HAYATIN DEĞERİ,09 Eylül 2021,"Facebook dostumuz Alptekin Gündüz yazıyor: Eskiden bir askerimiz şehit olsa ortalığı yıkardık. Şimdi de şehit haberi geliyor ama büyük bir tepki yok. Geçen yıl bu zamanlarda korona nedeniyle günde 40-45 kişi ölüyordu, hepimiz teyakkuz halindeydik. Sağlığımıza dikkat ediyor, önlem almaya çalışıyorduk. Şu anda korona yüzünden günde 260-290 kişi ölüyor, kimsenin umurunda değil. Hatta okullar açıldı, çocuklarımız salgının tam ortasına yollandı. Ana babalar bile itiraz etmedi. Eskiden kadın ve çocuk cinayetleri çok radikal haberlerdi bizler için. Artık yurdun dört bir köşesinde her gün kadın ve çocuk öldürülüyor, hepimiz izlemekle yetiniyoruz. Trafikte işlenen cinayetler, aile içi cinayetler, mafya cinayetleri, “hırsızlık, gasp, cinsel saldırı” uç olaylardı bu halk için. Şimdi her gün onlarcasına tanıklık ediyor, geçiyoruz. Ölümleri kanıksadık. Aynen yolsuzluğu hırsızlığı yalanı talanı kanıksadığımız ve hayatın olağan gidişinin parçası saydığımız gibi. Ölenlerin hepsi bizlerden birileri, içimizden birileri. Her ölen insan, birilerimizin kardeşleri, çocukları, anne, baba, teyzeleri oysa. Ölümlere bu kadar kolay alışmamalıyız. Hayatın değeri kalmazsa hiçbir şeyin değeri kalmaz. Yaşayan ölüler toplumu olur, sonunda ulusça yıkılır gideriz. O GECE İki hafta önce Ukrayna’da düzenlenen Kırım Platformu Zirvesi’ne Dışişleri Bakanı Mevlüt Çavuşoğlu da katıldı ve her zaman olduğu gibi Rusya’nın Kırım’ı ilhakını eleştirdi, Ukrayna’yı destekledi. Daha sonra söz alan “Kırım Başbakan Yardımcısı” ve Rusya Devlet Başkanı Putin’in Daimi Temsilcisi Georgiy Muradov, Çavuşoğlu’nun  sözlerini eleştirdikten sonra şu ilginç cümleyi sarf etti: “Türkiye, 15 Temmuz gecesi Türk Cumhurbaşkanı’nın darbeden kurtarılmasına Rusya yönetiminin nasıl yardım ettiğini iyi hatırlamalı.” Rus stratejist Prof. Dr. Aleksandr Dugin’in 14 Temmuz’da Ankara’ya gelip kimi yetkililere “Ordunun içinde bir hareketlilik söz konusu” dediği konuşulur. Ancak o bir gün öncenin konusu. 15 Temmuz gecesi ne oldu? Rusya nasıl olumlu bir katkıda bulundu? Bilinmiyor. Merak ediliyor. TEŞVİK Kırklareli’nin Çengelli köyü yakınlarında besi hayvanlarının su içtiği, içinde boy boy balıkların yaşadığı doğal bir gölet vardır. Geçen gün bir hayvan çiftliğinden bu gölete borularla sıvılaştırılmış hayvan dışkısı ve kimyasal atık bırakıldı. Sonuç malum: Göletteki balıklar ölerek karaya vurdu. Hayvancılık yapanlar su ihtiyacını karşılamak için nereye gideceklerini kara kara düşünmeye başladı. Çevre Bakanlığı görevlileri şikâyet üzerine yaptıkları inceleme sonucu çiftliğin sorumlularına ceza kesti. Ne kadar mı? 96 bin 250 lira! Bir başka gazete haberi şöyle: Sazlıdere Barajı’nda içme suyu havzalarında su ürünlerinin üreme ve istihsal yerlerini dolduran, kurutan ve şeklini değiştiren 3 kişiye 32 bin 700 TL para cezası kesildi. Yani adam başı 11 bin TL. Soru: Böylesi cezalar doğa katillerini caydırır mı, teşvik mi eder? HATAY CHP’nin çalışkan vekillerinden Avukat Suzan Şahin, orman yangınları ve THK ile ilgili 41 maddeden oluşan bir soru önergesi vermiş. Hepsi güzel sorular. Ancak hiçbirine cevap alamayacağını şimdiden söyleyebiliriz. Böylesi kritik soruların cevapsız kaldığını bugüne kadarki örneklerden biliyoruz. Yapılması gerekeni daha önce yazdık. CHP cevap alamayacağı sorular sormak yerine... Çalıştırdığı uzmanlarla araştırma komiteleri kurar. Önemli konular bu komitelerce araştırılır. Gerekirse sivil toplum örgütlerinden bilgi ve destek de alınır. Sonuç rapor halinde yayımlanır. Raporun özeti Meclis kürsüsünden okunarak zabıtlara geçirilir. Böylece iktidara ve gelecek iktidarlara yol gösterilmiş de olur. Tabii bunun için biraz zahmete girmek gerekir. O zahmete kim girecek? DEĞER CHP lideri Kemal Kılıçdaroğlu’nun bir yorumu hâlâ tartışılıyor. Uluslararası Kafkas Derneği heyetini kabul eden Kılıçdaroğlu, yaptığı konuşmada: “Adnan Menderes’in, Nâzım Hikmet’in iade-i itibarı yapıldı, Çerkez Ethem’in niye yapılmasın? Bu konuda siyasetçilerden çok tarihçilerin konuşması lazım, İskilipli Atıf Hocaya nasıl iadeyi itibar verilmiş ise tabii ki Çerkez Ethem’e de iade-i itibar verilmeli, daha ötesi mezarı da Türkiye’ye getirilmeli, Bunlar bizim değerlerimiz.” Kemal Bey’in “değerimiz” dediği İskilipli Atıf ve Çerkez Ethem Atatürk tarafından “hain” olarak nitelenmiş kişiler. Demek hain değillermiş... Demek iftiraya uğramışlar... Kemal Bey Cumhuriyet karşıtlarının yazdığı tarih kitaplarını okuyor anlaşılan. Yalnız okumuyor onlara inanıyor da. Öyle anlıyoruz. MİLLİ Milli Takım, beklendiği gibi, Hollanda karşısında hezimete uğradı. Avrupa Şampiyonası’nda peş peşe alınan yenilgiler bu hezimetin de habercisiydi. Türkiye’de futbol dibe oturdu. Milli Takım 2002 yılında yine Şenol Güneş yönetiminde dünya üçüncüsü olmuştu. 20 yılda nereden nereye gelindi... Şimdi Şenol Güneş istifa sesleri yükseliyor. Güneş’in futbolu 20 yıl geriden takip ettiğine kuşku yok. Ancak işler artık onun istifasıyla düzelecek gibi değil. Planlama, bilim, ileriyi görme, eğitim, gençliğe sağlanan spor imkânları hangi düzeydeyse futbol da o düzeyde. 20 yıl geriden izliyoruz dünyayı.",https://www.milliyet.com.tr/yazarlar/melih-asik/hayatin-degeri-6593514
Melih Aşık,MİZAH DEĞİL,02 Eylül 2021,"Mizah değil, gerçek olay. Efendim, bir polis memuru sabah namazına gidiyormuş, yolda iki köpek kendisine saldırmış. Polis memuru bunun üzerine görevini yapmadığı gerekçesiyle Mersin Belediye Başkanı Vahap Seçer hakkında valiliğe ve savcılığa şikâyette bulunmuş. Mersin Valiliği hemen olaya el koymuş, Vahap Seçer’e müfettiş göndermiş. Mersin Cumhuriyet Başsavcılığı da polis memurunun şikâyeti üzerine Başkan hakkında soruşturma başlatmış. Belediyelerin çok daha büyük görev ihmalleri nedeniyle,  bırakın yaralanmayı, hayatlarını kaybeden çok sayıda yurttaşımız var bu ülkede. En son örneğini Kastamonu’nun Bozkurt ilçesinde yaşadık. Belediyenin göz yumması sonucu dere yatağına yapılan kaçak evler yıkıldı, onlarca insanımız öldü. Rize’de aynı şekilde insanlarımız can verdi.  Biz bu olaylarla ilgili ne belediye başkanlarına müfettiş gönderildiğini ne soruşturma açıldığını duyduk. Ayrıca dere yatağına yapılan kaçak inşaatlara imar izni veren doğrudan sorumlu belediye memurları hakkında da herhangi bir kovuşturma haberi kulağımıza gelmedi. Anayasa “Herkes kanun önünde eşittir” diyor. Bu aynı zamanda kanunlar herkese eşit uygulanır, anlamına geliyor. Faydası olacaksa hatırlatalım... FERHAN Bir soylu sanatçıyı daha kaybettik. Ferhan Şensoy 70 yaşında aramızdan ayrıldı. 70 yaş artık genç yaş sayılıyor. Ama yüreği memleket dertleriyle hırpalanmış adamlar için öyle olmayabiliyor. İstanbul Tıp Fakültesi Hastanesi’nde geçirmiş ömrünün son haftalarını. Ve orada vefat etmiş. Anlaşılan bir sağlık sigortası da yaptırmamıştı kendi için. Sevenlerine, ailesine ve tüm sanat dünyasına başsağlığı dileriz. Mirasından ihtiyacı olan herkes pay almalı. Bir büyük onur bıraktı geriye. EYLÜL 1 Eylül Dünya Barış Günü kutlandı. O gün, Almanya’nın 1939 yılında Polonya’yı işgal ederek İkinci Dünya Savaşı’nı başlattığı gündür. İnsanlık İkinci Dünya Savaşı’nı düşünmeli ve barışın önemini kavramalı diye böyle bir gün ilan edilmiştir. Türkiye’de Dünya Barış Günü kutlanırken hatırlanmayan bir barış kahramanı vardır. O da Türkiye’yi İkinci Dünya Savaşı’na sokmamayı başaran İsmet İnönü’dür. Uygulanan diplomasi ve esnek politikalarla ülke yanıp yıkılmaktan, çocuklar babasız kalmaktan kurtarılmıştır. Barış Günü kutlu olsun. GÜNDEM Hemen her gece ekranlarda seçim anketleri konuşulmasından ya da “Muhalefetin cumhurbaşkanı adayı kim olacak?” muhabbetinden bıkmıştık. Sıranın “Seçim sonrası sorunlar nasıl çözülecek?” tartışmasına gelmesini bekliyorduk. Derken... Yeni bir yem atıldı ortaya: Seçim barajının yüzde 7 veya yüzde 5’e inmesi. Şimdi de bunun üzerinde geyik muhabbeti başladı. Öyle anlaşılıyor ki seçime dönük tartışmalar seçime kadar bitmeyecek, seçim sonrasını konuşmaya sıra gelmeyecek! Bu arada yeni cumhurbaşkanının kim olacağı konuşuluyor ama yeni meclis hiç ağza alınmıyor. Eğer yeni cumhurbaşkanı Meclis’te kendisini destekleyecek çoğunluğu bulamazsa ülkeyi yönetmekte zorlanır. Anayasa’yı değiştirecek çoğunluk (360) bulunamazsa parlamenter sisteme geçilemez. Cumhurbaşkanı seçimini kazanmakla iş bitmiyor kısacası. YAYIN Voleybol kadın milli takımımız rakibi Polonya’yı da devirdi, Avrupa ilk 4 takım arasına girdi. TRT karşılaşmayı naklen verdi. Bendeniz cambazhane cazgırı gibi anlatımı sevmediğim için maçı sessiz izledim. Maç bitiminde röportajlara geçildi. Ekrana TRT spikeri ile antrenör Giovanni Guidetti geldi. Spiker konuşamadan gelecekteki dizilerin anonsları yayına girdi. Dakikalar geçti. Tekrar ekrana dönüldü. Arada ne mi olmuş? Kızlarımız sevinç ve neşe içinde “İzmir Marşı”nı söylemiş. Twitter ortamında TRT’nin yayınlamadığı parça olarak sporcularımızın neşe içinde İzmir Marşı’nı söylerken alınmış görüntüleri yayınlandı. TRT Genel Müdürü Mehmet Zahid Sobacı ise yaptığı açıklamada marşın sansürlendiği iddialarını maksatlı olarak niteledi, görüntülerin yayıncı kuruluştan naklen gelen şekliyle izleyiciye iletildiğini bildirdi. ERTESİ 30 Ağustos Zafer Bayramı ülkenin çeşitli köşelerinde törenlerle, konserlerle, bandolarla, şarkılarla, türkülerle kutlandı. Milyonlarca yurttaşımız 30 Ağustos heyecanını yaşadı. Gururlandı.  Atatürk sevgisi tazelendi. Kahramanlarımız anıldı. Cumhuriyet Bayramlarında veya 10 Kasımlarda da aynı heyecan yaşanır. Bu coşku güzeldir. Umut vericidir. Ancak sözü geçen birkaç gün dışında o duyarlık adeta tatile çıkar. Başta laiklik olmak üzere Cumhuriyet ilkelerine yönelik saldırılar adeta boş gözlerle seyredilir, Atatürk’ün bağımsızlık gibi ilkeleri adım adım çiğnenirken halk farkına varmaz görünür. Cumhuriyet’in yurttaşları uyanık olmak, gündemi izlemek, geleceğimize yönelik tehlikeleri anında fark ederek çığlığı basmak zorundadır. Çığlık lafın gelişi. Çoğu zaman toplu halde homurdanmak bile yeterlidir.",https://www.milliyet.com.tr/yazarlar/melih-asik/mizah-degil-6588433
Melih Aşık,BİR SEKA VARDI,14 Eylül 2021,"Okulların açılmasıyla birlikte velilerin haklı şikâyetleri başladı. Her boy defter ile kâğıt ürünlerinde, kur yükselmesine paralel olarak büyük fiyat artışları var. Kitaplar da aynı şekilde zam görüyor. Türkiye kâğıdın büyük bölümünü ithal ediyor. Kâğıt hammaddesi olan selülozun ise tamamı ithal. Bizim SEKA diye bir dev tesisimiz vardı. Adı üstünde, selüloz ve kâğıt üretirdi. Ne oldu SEKA? Hikâyesini tesise bağlı Giresun AKSU fabrikasının akıbetini anlatarak özetleyelim. AKSU kâğıt fabrikasına 60 milyon lira değer biçilirken bu kuruluş 2003 yılında 5 milyon liraya Milli Gazete’nin yan kuruluşu Milda’ya satıldı. Şirket fabrikayı işletemedi. Makinelerini 2010’da 11 milyon liraya hurdacıya okuttu. 2013 yılında Giresun İl Özel İdaresi, fabrikanın 684 dönümlük arazisini 68 milyon liraya Milda’dan satın aldı, konut üretsin diye TOKİ’ye verdi. Sonuçta Milda, 5 milyon liraya aldığı fabrikadan toplam 79 milyon lira gelir elde etmiş oldu. Ama fabrika yok oldu. SEKA’nın diğer tesisleri aynı akıbete uğradı. Makineler hurdacıya, arazilere rantçılara satıldı. SEKA sıfırlandı. Türkiye kâğıdın ne hammaddesini ne mamul maddesini üretebilen bir ülke haline geldi. Cumhuriyet’in kurduğu hemen tüm sanayi ve tarım kuruluşları benzer uygulamalarla yoklara karıştı. Kendi kendimizi kurşunladık. EDA ERDEM Kadın Voleybol Milli Takımı’mızın kaptanı Eda Erdem başarılarının sırrını şöyle anlatıyor: “Rengârenk bir takımız biz; birbirinden farklı karakterlerden oluşan, her izleyenin kendisinden bir şeyler bulabileceği, yakın hissedebileceği kadar çeşitliliği olan ama tek bir amaç altında biz olabilen, bir olabilen ve birbirini sevebilmeyi başarmış bir takımız biz.” Bu aynı zamanda ülkemizin sıkıntılarını aşması için gerekli formüldür. - Birbirinden farklı karakterlerden oluşan - Çeşitliliği olan - Ama tek bir amaç altında “biz” olabilen - Birbirini seven insanlardan oluşan bir toplum. Türkiye bu olmalıdır. Cumhuriyeti kuranlar toplumu bu formüle göre inşa etmeye çalıştılar. Ama böyle bir toplum kendini sömürtmez, bağımsızlığını korur, ulusal çıkarlarını sonuna dek savunurdu. Bunun alternatifi “böl ve yönet” idi. Şimdi bu cinnetin içindeyiz. KARŞIT Maltepe’de aşı karşıtları valilik izniyle miting yaptı. “AŞI, HES, PCR, MASKE istemiyoruz” diye pankartlar açtılar. Meslektaşımız Sevilay Yılman, İstanbul Maltepe’de aşı karşıtlarının yaptığı mitingi değerlendirdiği yazısında şöyle dedi: “...Pandemi ile mücadelede kurallara uyulsun diye vatandaşa her daim tembihte bulunan iradenin öyle bir mitinge nasıl izin verdiğini hâlâ aklım almıyor. Hadi verildi. Peki, maskesiz, mesafesiz bilime kafa tutuşlarına neden göz yumuldu? O kuralları bizlere ezberleten yetkililer, o kuralların tamamının yerle bir edildiği mitingdeki o kayıtsızlığa, cehalete, vicdansızlığa neden göz yumdu?” Devlet, kendi politika ve önlemlerine aykırı bir mitinge neden izin verdi? Gerçekten anlaşılır gibi değil. BAROLAR Son baro seçimlerinden sonra Türkiye’de sayıları altı olan kadın baro başkanlarının sayısı dokuza yükseldi İlginç olan kadınların beş Karadeniz ilinde (Artvin, Trabzon, Samsun, Ordu, Sinop) baro başkanlıklarını ele almış olmaları. Kadın baro başkanları ve illeri şöyle sıralanıyor: Artvin: Ayla Varan Sinop: Hicran Kandemir Kocaeli: Bahar Gültekin Candemir Bilecik: Halime Aynur, Sakarya: İlknur Ebiz Yıldız Samsun: Pınar Gürsel Yıldıran Ordu: Sibel Torun Trabzon: Sibel Suiçmez Kırşehir: Mehtap K. Tuzcu Hanımlara bu zorlu görevde ve hukuk mücadelesinde başarılar dileriz. YUNANCA Değerli dostumuz Özgen Acar Cumhuriyet’teki yazısında Atatürk’ün 1934 yılında Yunan Başbakanı Venizelos ile görüşmesini şöyle anlatmıştı: “Atatürk, görüşmeyi mükemmel biçimde Yunanca yapmıştı. Bugün Türkiye’de, pek çok kişi, Atatürk’ün Yunanca konuştuğunu bilmez. Selanik doğumlu Atatürk, ilk tahsillerini Yunanistan’da yaptıktan 18 yıl sonra Türkiye’ye gelmişti.” Bu satırları, Özgen’e olan güvenimizden dolayı, fazla düşünmeden alıntılamıştık. Dostlarımız uyardı. Atatürk’ün okul yıllarında Selanik Osmanlı şehri idi. Okullarında Yunanca dersi yoktu. Ayrıca Atatürk resmi bir görüşmeyi Yunan dilinde yapmazdı. Olsa olsa “Merhaba, hoş geldiniz” gibi birkaç kelimeyi Yunanca söylemiş olabilirdi. Mantık bunları söylüyor.",https://www.milliyet.com.tr/yazarlar/melih-asik/bir-seka-vardi-6597288
Melih Aşık,ABD dostluğu,17 Ağustos 2021,"ABD bundan 20 yıl önce İkiz Kuleler’in saldırıya uğramasından Bin Ladin’i sorumlu tutarak Afganistan’a çöktü. Oraya demokrasi ve özgürlük götürecek, Taliban’ı yok edecek ve böylece Afganistan’ı bir terör üssü olmaktan çıkaracaktı. Kabil’de yönetimi kendi adamlarının eline verdi. Aynı zamanda Afgan düzenli ordusunu eğitmek ve donatmak için milyarlarca dolar harcadı. Amerikan ordusu 20 yıl sonra Afganistan’dan kaçıyor. Çekilmiyor, kaçıyor. Bagram başta olmak üzere kurduğu üslerden malzemeyi alıp götüremiyor, orada bırakıyor. Büyükelçilik personelini kaçırırken, binayı ve içindekileri olduğu gibi bıraktı. Saldırıda bulunmaması için Taliban’a ricada bulundu. Bunun adı kaçmak. 20 yılda milyarlarca dolar masrafa rağmen, bırakın ordu oluşturmayı, Kabil Havaalanı’nı işletecek ve koruyacak 600 kişilik bir Afgan personel kadrosu bile yetiştiremediler. Bu iş hâlâ Türk askerinin üzerinde. Paralar ne mi oldu? İktidar ve yandaşları tarafından yağmalandı. Onlar çoktan ülkeyi bırakıp kaçtılar. Orada kalakalan Türk askerinin de 1 Eylül’e kadar sağ salim yurda dönmesini dileyelim. Sonuç... Çin’le ve Rusya ile yarışan, süper güç olmak iddiasındaki ABD, Afganistan’da Taliban’a yenildi. Yarattığı enkazın önemli bir bölümünü de bizim sırtımıza yüklüyor. ABD dostluğu (veya peşinden sürüklenme mecburiyeti) bizim gibi ülkelere çok pahalıya patlıyor. MEĞER KİMLERMİŞ! ABD iş birlikçi Afganlara iltica hakkı tanıyor. Ancak işi bu kadarla bırakmıyor. İş birliği yapmamış ama zulüm görmekten korkan diğer Afganlara da iltica kapısı açıyor, onları ülkelerinden kaçmaya teşvik ediyor. Bu Afganların ABD’ye mülteci olarak başvurabilmeleri için yapmaları gereken şey, kendi imkânlarıyla ülkeyi terk edip güvenli bir ülkede 12 ila 14 ay sürecek iltica başvurusu sonucunu beklemek. Türkiye de ABD tarafından bu “güvenli” ülkelerden sayıldı. Türkiye’ye koşa koşa, akın akın gelen Afgan gençlerinin çoğunun umudu, anlaşılıyor ki, burada iltica başvurusu yapıp, 12-14 ay sonucu beklemek. Bu duyuru ABD Dışişleri Bakanlığı sitesinde hâlâ duruyor. ABD 14 ay sonunda beğenmeyip almazsa bu gençler bizim başımıza kalacaklar. Sonuçta, ABD’nin Taliban’dan korkan tüm gençleri ilticaya heveslendirip bizim başımıza sarması gerçekten de ülkemize yapılabilecek en büyük kötülük. Tarihi bir hainlik. DEPMİK Körfez depreminin 22. yıl dönümünde korkutan korkutana... İstanbul depreminin eli kulağındaymış da... 48 bin konut yıkılacakmış da... 7.2 büyüklüğünde deprem bekleniyormuş da... vs... Boşuna rahatımızı bozmayın. Önlem almamaya kararlıyız. “Belki de ölmeyiz, boşuna masraf etmeyelim” havasındayız. Bizi uyandırmayın. TEHLİKE Taliban’ın Kabil’e girmesi ve başkentteki elçiliklerin boşaltılması üzerine Türk askerinin Kabil Havaalanını işletme ve koruma görevini sürdürmesi de önemini kaybetti. Umuyoruz oradaki sivil ve askeri personelimiz de bir çatışmaya girmeden verilen sürede yani 1 Eylül’e kadar yurda dönecektir. Bu arada ikinci bir tehlike var. NATO, Afganistan’daki askeri eğitim programını ülke dışında sürdürme kararı almıştı. Bu kapsamda ilk eğitim programı Türkiye’de başlayacaktı. Afgan özel askeri birliklerine mensup ilk kafile Ankara’ya gelmişti. Bu programın da bir an önce iptali gerekiyor. Türkiye bu programa ev sahipliği yaparak Taliban’ın düşmanlığını üzerine çekemez. Ülkemizde kim olduğu bilinmeyen binlerce Afgan genci var. Aralarında mutlaka çok sayıda Taliban militanı da bulunuyor. Taliban’la açık düşmanlık ülkemizde büyük terör olaylarına sebep olabilir. Bunu görmek için kâhin olmak gerekmiyor. Afganları eğitme programı iptal edilmeli. MAYIN ABD 2001 yılında Afganistan’ı, 2003 yılında da Irak’ı işgal etmiş, 2004 yılında da Türk kamuoyu Büyük Ortadoğu Projesi (BOP) ile ilk defa tanışmıştı. ANKA Enstitüsü uzmanlarından Ersin Dedekoca diyor ki: “İşin ilginç yanı, BOP projesiyle eş zamanlı olarak dünyaya mayın temizleme işini dayatmışlardı. Bütün ülkeler sınırlarını koruyan mayınları temizlemekle mükellefti. Türkiye de bu kapsamda 25 Eylül 2003’te Ottowa sözleşmesine katıldı. Peyderpey Suriye Irak ve İran sınırımızdaki mayınları temizledik. Mültecilerin sınırlarımızı kolayca geçmesi için gerekli hazırlıkları yaptığımızı anlayamamıştık bile.”",https://www.milliyet.com.tr/yazarlar/melih-asik/abd-dostlugu-6576463
Melih Aşık,28 ŞUBAT,21 Ağustos 2021,"28 Şubat davasında müebbet hapis cezası alan, yaşları 70 ile 84 arasında değişen 14 general birer ikişer tutuklanıyor. Yüklenen suç: “Türkiye Cumhuriyeti Hükümetini cebren devirmeye, düşürmeye iştirak”... Milli Güvenlik Kurulu’nda 28 Şubat 1997 tarihinde alınan 18 maddelik karar sonradan darbe sayılmış, bu bağlamda Genelkurmay’da kurulan Batı Çalışma Gurubu cunta olarak nitelenmiştir. Kararlar genelde laikliğin korunmasına, tarikatların takibine, imam hatip okullarının orta bölümlerinin kapatılmasına, vs. yöneliktir. Kararlar darbe sayılsa da, Başbakan Erbakan dört ay daha görevde kalmış, koltuktan darbeyle değil kendi iradesiyle istifa ederek ayrılmıştır. Kararların altında onun imzası da vardır. 28 Şubat davasının açılması için Erbakan’ın vefatı beklenmiştir. Dava süreci 28 Şubat toplantısından 14 yıl sonra yani 2011 yılında başlatılmıştır. Erbakan sağlığında tek kez olsun darbeden söz etmemiş, askerlerden şikâyetçi olmamıştır. Dava sağlığında açılsa yine 28 Şubat’ın darbe olmadığını söyleyecekti. Davayı açan Savcı Mustafa Bilgili 15 Temmuz’dan sonra FETÖ üyeliğinden soruşturmaya uğradı, kaçtı, dört ay sonra saklandığı yerde ele geçirildi. Yardımcısı Kemal Çetin FETÖ üyeliğinden meslekten atıldı. Soruşturma Hâkimi Mustafa Karatay FETÖ’den tutuklandı. Soruşturma aşamasında savcılığa bilgi ve belge gönderen Genelkurmay eski Adli Müşaviri Albay Muharrem Köse FETÖ üyeliğinden mahkûm oldu. Dosyadaki kanıtlar arasında en önemlisi CD 5’in kanıt niteliğini kaybettiği konusunda iki ayrı bilirkişi raporu mahkemeye sunuldu ancak dikkate alınmadı. Darbeye teşebbüs ettikleri gerekçesiyle haklarında müebbet hapis kararı verilen 14 emekli asker 24 yıldır serbestçe aramızda dolaşıyordu. Müebbetlik derecede suçlu oldukları 24 yıl sonra anlaşıldı! İZMİR İzmir Büyükşehir Belediyesi mülteciler için okul inşa ediyor haberleri üzerine Tunç Soyer’e yönelik bir linç harekâtı başlatıldı. Ancak kısa süre sonra durum anlaşıldı. Karşıyaka’da başlayan okul inşaatında yer alan bilgilere göre, Avrupa Birliği fonundan gelen parayla okulu MEB inşa ediyordu. Bu fonlarla İzmir’de dört,  ülke çapında 19 ilde 167 okul inşa edilecekti. Tunç Soyer’in okulla ilgisinin olmadığının anlaşılması üzerine eleştiriler kesildi. Kimse de Soyer’e sataştığı için özür dilemedi Okullara gelince... Ülkemizde 400 bin Suriyeli çocuğun okulsuz kaldığını geçenlerde Milli Eğitim Bakanı açıklamıştı. Bu çocuklar için gelecekte çeteleşmekten başka yol kalmayacak. Çözüm geri gönderilmeleridir. Eğer geri gönderilemeyeceklerse en azından ilkokul düzeyinde eğitilmeleri gerekir. Soruna bu açıdan bakmalıyız. YURT İstanbul Büyükşehir Belediyesi (İBB) üç kız yurdu inşa etmiş,  bu dönem hizmete açıyor. İkisi Avcılar, biri de Beyoğlu’nda Gençlik ve Spor Bakanlığı’nın ruhsatıyla açılan yurtlar, ilk etapta 650 öğrenciye yuva olacak. Yıl sonuna kadar 1000 kişilik kapasiteye ulaşacak. Gazi Osman Paşa’da da bir öğrenci yurdunun inşa edildiği bildiriliyor. Yurtlarda şehit ve gazi çocuklarına kontenjan ayırılacak, özürlü öğrenciler için özel bölümler bulunacakmış. İstanbul Belediyesi’nin depreme dayanıklı öğrenci yurdu inşa etmesi olumlu bir girişim. Sayıları mutlaka çoğaltılmalı. İBB geçen dönemde 11 çocuk yuvası açmıştı. Yuva sayısının da bu yıl çoğaltılacağını umuyoruz. İBB’nin her semte bir yuva sözü de var. TERCÜMAN Etiyopya Başbakanı, Saray’daki ortak basın toplantısında Atatürk için övücü sözler söylemiş, ancak o sırada simültane tercüme yapmakla görevli tercüman, Atatürk’ün adını söylememiş. Bununla ilgili görüntüler anında sosyal medyadan tüm dünyaya yayılmış durumda. Saray’daki bu tercüman yeminli midir? Yeminsiz mi? Bunu yanlışlıkla mı, yoksa bilerek mi yapmıştır? Her iki durumda da bir skandal söz konusudur. Eğer bilerek yaptıysa, yani iki ülke liderinin basın toplantısında, bir başbakanın sözlerini tüm TV’ler kayıtta iken bu kadar aleni bir şekilde değiştirebiliyorsa... TV’lerin kayıtta olmadığı toplantılarda kim bilir hangi sözleri kafasına göre nasıl değiştiriyordur? Böyle düşünmekte haksız mıyız? KÖTÜ İYİ Parti İstanbul İl Başkanı Buğra Kavuncu dün Halk TV stüdyosundan çıkışta sokakta saldırıya uğradı. Saldırgan kaçtı. Kavuncu daha önce kendisine koruma verildiğini ancak sonradan alındığını anlatıyor. NİYET Yetkili isimlerden açıklamalar geliyor: “Finansal, askeri, diplomatik destek verilirse Kabil Havalimanı’nın güvenliği ve işletilmesi görevini sürdürürüz. Afgan kardeşlerimiz kabul etmezse 24 saatte orayı terk ederiz!” İktidar bir biçimde Afganistan’la ve Taliban yönetimiyle ilişkiyi sürdürmek istiyor belli ki. Ancak yetki ve sorumluluk dağılımı nasıl olacak? Türkiye, havaalanı görevini, malum, NATO komutanlığına bağlı olarak sürdürüyordu. Taliban önerimizi kabul ederse doğal olarak karar verici artık Taliban olacak. Kuralları onlar koyacak. Türk personel ise sadece uygulayıcı durumunda kalacak. Asker veya sivil Türk personel, Taliban’ın kontrolünde görev yapabilir mi? Bu soru kafamızı kurcalıyor.",https://www.milliyet.com.tr/yazarlar/melih-asik/28-subat-6579796
Melih Aşık,ABD KULLANIRSA,12 Ağustos 2021,"Suriye’den çoluk çocuk gelen sığınmacılar yalnızca mali yük getirmediler, aynı zamanda nüfus dengesini ve kimyasını bozdular. Bizim vatandaşların işlerini ellerinden aldılar. Afganistan’dan gelenler daha da tehlikeli... Bunlar aile değil genç erkekler... Çoğunluğu geçmişte Taliban’a karşı ABD’nin ve NATO’nun yanında yer almış olup şimdi Taliban’dan kaçanlar. Aralarına pekâlâ IŞİD hatta Taliban militanları da karışmıştır. Sayılarını tam bilmiyoruz. Ama binlerce oldukları söyleniyor. Küçük bir kısmını ABD kabul edecek. Geri kalanlar bize kalacak. Bunlar nerede nasıl barındırılacak? Meçhul... Bu arada gözden kaçmaması gereken önemli bir nokta da şu... Bu kitleler geçmişte ABD emrinde çalıştığı için mutlaka ABD gizli servisleriyle temastadır. Acaba ABD bunları nasıl kullanacak... Hangi ABD mi? Türkiye’yi dört bir yandan kuşatma çabasındaki ABD’den söz ediyoruz... ABD gizli servislerinin bunları örgütleyip herhangi bir eyleme sevk etmesi hiç de zor olmamalı... Afganistan Başkenti Kabil henüz Taliban’ın eline geçmedi. Ama şehrin düşmesi an meselesi. Türkiye’ye yeni göç dalgaları beklenebilir. Yeni göçleri önlemek en acil işimiz olmalı... DAVA CHP eski Milletvekili Eren Erdem mesaj geçmiş. Diyor ki: “Yangınlardan 15 gün önce yaptığım tatili; ‘Ormanlar yanarken tatil yapıp eğlendi” diye haber yapan gazeteye 500 bin, haber altında bana küfreden 493 kişiye 100’er bin TL dava açtık. Yüzde yüz kazanacağız, çünkü haber yalan. Parayı; yangında evi yananlara aktarıyoruz.” Palavra haberin bazen böyle faydaları vardır... TÜLEYLİ Ünlü yazarların eserlerini okuruz... Aklımızda tutarız... Ama o yazarların hayatı konusunda yeterince bilgimiz var mıdır? Sanmıyoruz... Orhan Tüleylioğlu çok hoş bir kitap yazmış: “Gerçeği Söylemek”... Kimi ünlü yazarların başlı başına dram olan hayatlarını anlatıyor. Genç yaşta hayatına son vermiş kimi yazarların bıraktıkları notlar hüzünle okunuyor. Mesela 29 yaşında hayatına son veren Şair Nilgün Marmara: “Hayatın neresinden dönülse kardır” diye yazmış günlüğüne... Kitapta Puşkin’den Sartre’a, Orhan Kemal’den Fakir Baykurt’a çok sayıda sevilen yazarın hayatlarından kesitler var. Tabii yazar herkesçe sevilmez. Jean Paul Sartre şöyle diyor: “Kitaplarım ter ve zahmet kokar ve aristokratlarımızın burnuna da onlardan pis bir koku geldiği doğrudur” Gazete yazarları da böyle düşünceler içinde olabilir! DÜŞMAN Haberi ajanslar geçiyor...  “Ankara’nın Altındağ ilçesinde bir parkta çıkan bıçaklı kavgada 2 kişi yaralandı. Şüphelinin mülteci olduğu haberinin yayılmasının ardından ise mahallede yaşayanlar, mültecilere ait işyerleri ve araçlara zarar verdi.”  Buna benzer haberler sıklaşabilir. Çünkü ülke çapında göçmen düşmanlığı artıyor  Bu ülkenin göçleri kaldıracak hali yok. Halk haklı olarak göçmenleri istemiyor  Ancak onların “istemiyoruz, gitsinler, defolsunlar” gibi mesajlardan ya da su zammından alınıp geri gideceğini düşünmek de abes... Eleştiriler doğrudan göçmenlere değil onları buraya taşıyan ya da gitmelerini önleyen politikalara yönelmeli. Göçmenleri aşağılayarak, hakaret ederek karşımıza alırsak sadece düşman ederiz, bugünkünden daha vahim çatışmalar meydana gelir... HOCA Fenerbahçe-Giresun Spor maçı oynanırken tribünden davudi sesli bir seyirci var gücüyle bağırıyor:  - For for tuu, for for tuu... Teknik Direktör Pereira tribüne dönüyor, sinirli sinirli bir şeyler söylüyor...  Meğer Fenerbahçe 3 3 4 sistemiyle oynuyormuş. Seyirci ise 4 4 2 sistemiyle oynamayı öneriyormuş.  Adamın kim olduğu haberlerde belirtilmiyor.  Ama ona “Hocaların hocası” diyebiliriz! SONSÖZ Zorunlu kalmadığı halde başka ülkelere göçen yazarlara küçük bir yanıtı... Prof. Çetin Yetkin’in “Batılılaşma ve Kimlik Sorunu” adlı kitabında bulabilirsiniz... Okuyalım: “Ülkesi bir bakıma kişinin anasıdır, onun bağrında doğup büyürsünüz, kişiliğinizin ilk biçimlenişi onunla olur. Fakat insan nasıl anasını seçemezse, üzerinde doğacağı toprak parçasını da seçemez. Bizim ülkemiz, anamız yoksul, geri kalmış... Doğru. Ama, varlıklı komşu çocuğunun güzel, bakımlı, kültürlü anasını kendinize ana edinemezsiniz. Kabul ederlerse sizi belki onların evine gidip yerleşebilirsiniz, fakat anasız bir sığıntı olursunuz. Ananızı bir başına bırakıp kaçsanız da o yine nüfus kütüğünüzde sizi dünyaya getiren olarak kayıtlı kalacaktır. Bu sicilinizden kaçamazsınız. Ben, anayurdunun gerçeklerini, bunlar hiç hoşa gitmese de, bunlardan kaçmayarak, başka ülkelere imrenmeyerek, gören, dile getiren, sorunlarına çözüm arayan, ona daha iyi bir yaşam sağlamak için çabalayan yazarlardan yanayım. Çünkü onlar, bu vatanın çocukları.”",https://www.milliyet.com.tr/yazarlar/melih-asik/abd-kullanirsa-6572573
Melih Aşık,BÜYÜK TAARRUZ,26 Ağustos 2021,"Seher vakti toplar gümbürdüyor. Büyük Taarruz başlıyor. Tarih 26 Ağustos 1922. Başkumandan Mustafa Kemal komutasındaki ordumuz işgalci Yunan ordusuna karşı büyük taarruzu başlatıyor. Şiddetli muhabereler Başkumandanlık Meydan Muharebesiyle 30 Ağustos’ta sonuca ulaşacak, kazanılan zafer tarihe altın harflerle kazınacaktır. Zafer Mustafa Kemal’in strateji dehası, komutanların ustalığı, ordumuzun kahramanlığı, halkın büyük özveriyle sağladığı mali ve manevi destekle kazanılmıştır. Büyük Taarruz’dan sonra Yunan orduları İzmir’e kadar takip edildi. 9 Eylül 1922’de İzmir’in kurtarılmasıyla Anadolu işgalcilerden temizlenmiş oldu. Biz, Birinci Dünya Savaşı’nın yenik devletleri arasında olup da esarete boyun eğmeyen ve istiklalini tekrar kazanan tek devletiz. Almanya Türkiye’yi ilk ve son kez o dönemde kıskanmış, Alman basını Türkiye’nin bağımsızlık savaşını alkışlarken, savaşta teslim olan ancak böyle bir refleks göstermeyen Alman halkını ve yöneticilerini eleştirmiştir. Bu ülke halkı Birinci Dünya Savaşı’nı yenik bitirmiş, işgale uğramış, silahları alınmış, yakılmış, yıkılmış ancak teslim olmamış, en uygunsuz koşullarda savaşarak bağımsızlığını tekrar kazanmıştır. Türk halkı topla tüfekle teslim alınamıyor. O yüzden emperyalizm yıllardır başka başka yollar deniyor. CİDDİYET Rahmetli hocamız Prof. Seha Meray’ın ünlü bir sözü vardı: - Milletçe kendimizi çok ciddiye alırız ama işimizi ciddiye almayız. Kadın Voleybol Milli Takımımıza o yüzden hayranız. İşlerini ciddiye alıyorlar, o yüzden dünya çapında başarı kazanıyorlar. Avrupa Şampiyonası’nda şu ana kadar bütün rakiplerini yendiler. Bundan sonra da yenmeleri ve en azından yarı final oynamaları bekleniyor. Milyonlar yatırdığımız halde futbolda ezildiğimiz ülkeler karşısında kadın voleybolcularımız nasıl daha üstün performans sergiliyor? Kulüpler ciddi yönetildiği, Federasyon iyi çalıştığı, sporcularımız işlerini ciddiye aldığı için. Kendini ciddiye alan insan işini de ciddiye alır. İşini ciddiye almayan insanın kendi de ciddi sayılmaz. Seha Meray Hocamız da şaka yollu bunu anlatmaya çalışıyordu. SONRA? Demiştik ki... Bugün seçim yapılsa hangi parti ne kadar oy alacak muhabbetini bıraksak da seçimden sonra ülkenin sorunları nasıl çözülecek sorusuna cevap arasak daha iyi olmaz mı? Levent Gültekin de DİKEN internet sitesinde benzer konuya değiniyor. Seçimde muhalefetin adayı kim olacak gibi sorulara takılmak yerine seçim sonrasını konuşsak diyor ve ekliyor: “Çünkü aday tartışmalarının ülkedeki olup bitenin ciddiyetle kavranmasını engellediğini, asıl yapılması gerekene odaklanmak yerine isimler üzerinden dedikodu çevirmenin mevcut durumu meşrulaştırdığını düşünüyorum.” Ülke yönetimi konusunda hazır formüller yok. Ülkenin her alanda nasıl yönetileceği iktidara geldikten sonra değil gelmeden önce konuşulmalı, halkın görüşü alınmalı, yeni politikalar ortak akılla saptanmalı... Seçimin ertesi günü her günden daha önemli. ESNAF Siyasetçilerimiz esnafın derdini dinlemeyi çok seviyor. Hemen her gün esnafın derdini dinlerken fotoğrafları çıkıyor. Gerçi dinle dinle aynı dertler ama ne yapsınlar. Fabrikaya gidip işçinin derdini dinlemek zor Tarlalar uzakta, çiftçiye ulaşmak mesele. Kafelere gidip gençlerin derdini dinlemek mümkün ama onlar alengirli sorular sorar, insanı mahcup edebilirler. En iyisi, çarşı pazara gidip esnafın derdini dinlemek. - Anlat dayı diyorsunuz, adam anlatıyor. O sırada kameralar çalışıyor, dert dinlerken fotoğrafınız alınıyor. Aynı zamanda imaj da yapıyorsunuz. Ülkeyi seller götürüyor. Liderimiz esnaf ziyaretinde. Yangın ülkeyi sarmış. Lider esnafla meşgul. Esnafın derdi bir türlü bitmiyor. Liderlerimiz onları dinlemeye doyamıyor. ARILAR Şanslı bir bal arısının yaşamı altı, bilemediniz yedi hafta kadarmış. Bir işçi arı ömrü boyunca sadece bir çay kaşığı bal üretirmiş. Bir kilo bal yapmak için arı kolonisi 14 milyon çiçeğe konarmış. İnternetten öğrendik. Arılar enayi mi bu kadar çalışıyor, insanlara bal vermek için kendini harap ediyor? Elbette değil. Arı ürettiği kadar var olacağını biliyor Dünyaya gelirken üretici geliyor. Ya insanoğlu? İnsanoğlu da elbet üretici. Hem kendine yeteni hem başkalarının ihtiyacının bir bölümünü üretiyor. Ancak insanlar arılar kadar soylu yaratıklar değil. İhtiyaçlarının fazlasını istiyor. Üretilen fazla mala zorla veya hileyle el koyduğu gibi... Çalışanların payını da sınırlıyor, onu daha az tüketmeye, daha kötü yaşamaya zorluyor. Arılar altı, bilemediniz yedi hafta yaşıyor ama... Birbirini sömüren sefil yaratıklar olarak değil. Tatlı yaşıyor, tatlı anılar bırakarak aramızdan ayrılıyorlar. Darısı başımıza... DOLAN Vatikan’ın St. Petrus Meydanı’nda biriken müthiş kalabalığı takdis etmeye hazırlanan yeni Papa yanındakine alçak sesle soruyor: - Ne çok insan... Merak ettim, bunlar ne ile geçiniyorlar? Yanındaki din görevlisi kanaatini belirtiyor: - Birbirlerini dolandırarak. Papa bir an düşünüyor. Sonra şöyle mırıldanıyor: - Biz de zaten hepsini dolandırarak geçiniyoruz. Papa açık sözlü insanmış tabii.",https://www.milliyet.com.tr/yazarlar/melih-asik/buyuk-taarruz-6583300
Melih Aşık,GÖÇ BEKLERKEN!,19 Ağustos 2021,"Afganistan’dan yeni bir göç dalgası gelir mi? Gelmez. Eğer biz davetiye çıkarmazsak, gelmemesi gerekir. Çünkü Kabil ile Van şehirleri arası 3 bin 30 kilometredir. Arada İran toprakları var. İran sınıra yakın üç merkezde göçmen kampları kuracağını, buraya geri dönüşüne söz veren göçmenleri alacağını açıkladı. Ayrıca, Afganistan’ın Özbekistan, Türkmenistan ve Tacikistan gibi sınır komşuları var. Suriye bize yakındı. Afganistan’dan aileler çoluk çocuk ve taşınabilir yükleriyle kalkıp Türkiye’ye gelmezler. Gelemezler. Tabii eğer biz davetiye çıkarmaz, özel olarak taşınmalarına yardımcı olmazsak. Peki, geçenlerde sınırımızdan kafileler halinde gelen genç erkekler kimlerdi diyeceksiniz. Tahminimizi yazdık. ABD  vize için başvuracak Afganlara güvenli ülkelere gidip, oradan başvurmalarını bildirmiş, Türkiye’yi de bu ülkeler arasında saymıştı. İran sınırından giren erkekler ABD’ye başvuru yapacak kitlelerdi. Ya da NATO tarafından eğitilecek bireyler. Öyle tahmin ediyoruz. *** Sığınmacılar ve yeni gelecek olanlar Türkiye’nin geleceğe yönelik en büyük baş ağrımızdır. Geleceğimiz üzerindeki kara buluttur. Meclis tatilde. Peki, muhalefet partileri neden aralarında bir komisyon oluşturup bu konuyu masaya yatırmaz, incelemez, ortak politika oluşturmaz, açıklamalarla kamuoyunu aydınlatmazlar? Görevleri her gün oy peşinde koşmak mıdır? KARIŞIK Laik bir devlet; Taliban gibi bir örgütün herhangi bir ülkede yönetimi ele geçirmesinden endişe duyar. Bizde durum karışık. Laik kesim durumdan ders çıkarıyor. Atatürk’ün bir asır önce ‘Laik Cumhuriyet’ projesiyle ne büyük iş başardığını bir kez daha takdir ediyor. Bir kesim ise Taliban’ın yönetimi ele geçirmesinden çok mutlu. Onlar siyasi İslam’ın dünyada yeni bir mevzi kazandığını, kendi ideolojilerinin doğrulandığını düşünüyor. İslami devlet modeli onca kan dökülmesine rağmen dünyada başarı kazanmadığı halde, onlar yeni bir deneyin başarılı olabileceğine inanabiliyorlar. Birçok ülke bu tartışmaları geride bıraktı. Türkiye ise geride bırakmış sayılmaz. Taliban’ın işgalcilere karşı zaferinden cesaretlenen grupların ülkemiz içinde (ve tüm dünyada) etkinliklerini artıracağını düşünmek kehanet değildir. SALLAMA Televizyon tartışmalarında izlediğimiz, resmi sıfatı da olan bir profesör var. Eski askermiş. Bu zatın en büyük özelliği desteksiz atıyor olması. Gözüne kestirdiği ülke de Yunanistan. Şöyle sallamalar duyuyoruz kendisinden: - 4 saatte Selanik’i alırız, 8 saatte Atina’dayız. - Savaşın ilk hedefi adalardır. Adaları bir günde alırız. - Yunanistan makineli tüfek taşıyan bir sivrisinektir. Kendisini duyanlar “Ne kahraman adam, ne cesur adam” diye düşünebilirler. Ancak bu atışların bambaşka etkileri oluyor. Yunanistan Ege adalarını silahsızlandırması istendiğinde “Türkiye bizi tehdit ediyor, meşru müdafaa hakkımızı kullanıyoruz” gibi bahaneler ileri sürüyor Yukarıdaki türden açıklamaları da kanıt gösteriyor. Bu demeçler başka işe de yarıyor. Yunan hükümeti bu tür demeçleri halkına silah alımlarına gerekçe olarak sunuyor. Yabancı silah tekelleri iki ülke arasındaki gerilimden yararlanarak daha çok silah satma fırsatı buluyor. Yani TV ekranındaki desteksiz atışlar iki ülkenin halkı üzerinde sanılandan daha yoğun ve olumsuz etkiler oluşturuyor. Gerek var mı bunlara? İBEBE İstanbul Belediye Başkanı Ekrem İmamoğlu’na iki tavsiye: Beyefendi, Malumunuz, bir kentin kültür ve uygarlık düzeyi kaldırımlarıyla ölçülür. İstanbul’un kaldırımları acınacak haldedir. Kadıköy, Bakırköy, Beşiktaş, Beyoğlu gibi ilçelerde kaldırımlar esnaf tarafından işgal edildiği gibi, takılıp düşmeden yürümeye de elverişli değildir. Üstüne üstlük son zamanlarda bir motor ve scuter terörü baş gösterdi. Önden, arkadan, her yandan motor ve scuter çıkageliyor, her an ezilme tehlikesi geçiriyorsunuz. Bu konuda bir yönetmelik yayımladınız. Ama gerekli denetimleri yapmıyorsunuz. Kimisi partinizden olan ilçe belediye başkanları da kaldırımların onarımı ve işgali konusunda duyarsızdır. Daha doğrusu, esnafın işgalini adeta desteklemektedirler. Kaldırımsız şehir olmaz. Böylesine şehir denemez. İSTANBUL Aydın Boysan “Ne Güzel Günlermiş” adlı kitabında anlatıyor: “1938 yılında lise öğrencisiyken ayağım sakatlandı. İÜ Tıp Fakültesi Cerrahpaşa Hastanesinde ameliyat edildim. Muayene ve tedavi için beş kuruş istemeden taburcu ettiler. Aklımda kalan o ki o yıllarda tüm devlet hastanelerinde herkes sıra beklemeden ve ücret ödemeden tedavi edilirdi. *** Ortaokul öğrencisiyken (Aydın Boysan 1921 doğumludur) 33 numaralı Yedikule-Sirkeci tramvayına biner, Aksaray’a Pertevniyal okuluna öyle gelirdim. Ödediğim bilet parası iki kuruştu. Ortaköy-Aksaray tramvayı olmasaydı ben mimarlık öğrenimimi de yapamazdım. Tramvay parası 1940-45 arasında yine iki kuruştu. İstanbul’un içinde mükemmel bir tramvay şebekesi çalışırdı. Boğaziçi ve Haliç’i mükemmel vapur seferleri birbirine bağlardı. Bütün dar gelirlilerin parası da bu taşıtlara yeterdi.” Cumhuriyet yönetimi halkı düşünen politikalar izlerdi.",https://www.milliyet.com.tr/yazarlar/melih-asik/goc-beklerken-6578178
Melih Aşık,DEĞİŞİM,24 Ağustos 2021,"Hemen her gün yeni bir anket yayımlanıyor. Millet İttifakı yüzde şu kadar, Cumhur İttifakı yüzde bu kadar... Falanca partinin oyu düştü, filanca partinin oyu yükseldi... Aynı akşam televizyonlarda tartışmalar, seçime yönelik geyik muhabbetleri izleniyor. Peki, seçimden sonra ne olacak? Bunu tartışana pek rastlamıyoruz. Diyelim ki bugünün muhalefet partileri yarın seçimi kazandı. Hangi sorunu, nasıl çözecekler? Formülleri nedir? Eğitim konusunda ne düşünüyorlar? Tarımın geleceği konusunda ne tür projeleri var? Şehircilik konusunda hangi farklı düşüncelere sahipler? Bunlar konuşulsa hem halkın eğilimleri ve fikirleri gündeme yansır hem muhalefetin iktidar programı şekillenir hem seçmen hangi partiye oy vereceğine daha rahat karar verir. Şimdilik adeta... Seçimin her sorunu çözeceği, oylamanın ertesi günü her şeyin mucizevi şekilde değişeceği sanılıyor! AYAKTOPU Ligler başladı. Futbol maçlarını izliyoruz. Aslında tümünü izleyemiyoruz çünkü sıkıyor. Arada bir diğer kanallardaki Avrupa amaçlarına atlıyoruz. O futbol bizim futbola benzemiyor. Daha doğrusu, bizim futbol futbola benzemiyor. Oysa aylardır transfer haberleri okuyoruz ve dinliyoruz. Milyonlar havada uçuşuyor. Bir tek futbolcunun fiyatı 50 - 60 milyon liraya kadar yükseliyor. Ancak onca transfere rağmen oynanın futbol geçen yılki futboldan farklı değil. Paralar boşa harcanmış. Bu yıl da futbol diye kör döğüşü izleyeceğiz. Avrupa’da birkaç basamak daha geri gideceğiz. Harcanan milyonlar ne oluyor derseniz? Onlar futbola gitmiyor anlaşılan. Gitse futbol gelişirdi. Onlar birileri arasında bölüşülüyor. Futbola yansımıyor. Benim böyle kuşkularım var. Sizin farklı düşünceniz var mı? DUVAR Yunanistan, Türkiye sınırına çektiği yüksek duvarı 40 kilometreye uzattığını açıkladı. Ayrıca elektronik bir gözetleme sisteminin kurulduğunu bildirdi. Yetmedi... Ses bombası da kullanılacakmış. Ses bombası denilen şey kulakları sağır eden bir ses dalgası. Düğmesine basıldığında kitlelerin kaçmaktan başka çaresi kalmıyor. Yunanistan’ın bu önlemleri aslında AB’nin projesi. Bulgaristan da sınırımıza benzer bir duvar çekti. NATO devletleri ABD’nin yanında Afganistan savaşına katıldılar. Demokrasi ve özgürlük götürmek bahanesiyle ülkeyi yaşanmaz hale getirdiler. Oradan kaçmaya mecbur bıraktıkları insanları da topraklarına almamak için böylesi duvarlar çekiyorlar sınırlara. Lafa gelince insan haklarına çok saygılıdırlar. İnsana saygıları bu kadar... HUKUK 28 Şubat davasında müebbet hapse mahkûm edilen 14 emekli general hapis cezalarını çekmeye başlarken muhalefet partilerinin sessizliği dikkati çekiyor. Avukat dostumuz diyor ki: “Muhalefet 1997 yılındaki MGK kararlarını uygulayan komutanları darbe suçlusu görebilir. Ancak bu davanın 14 yıl sonra açılmış olması, 24 yıl sonra sonuçlanması, yargılamayı başlatanların, kanıtları getirenlerin, bilirkişilerin FETÖ’cü çıkması, Anayasa Mahkemesi kararının beklenmemesi, 80 yaş üstü kişilerin hapsedilmesi üzerinde hukuk adına söyleyecekleri bir söz yok mu?” ÇELİŞKİ Ankara, Taliban’ın iktidara gelmesine bakmaksızın Afganistan’la ilişki kurmak istiyor O kadar ki bazı yetkililer Taliban iktidarında Kabil Havaalanı’nı işletmeye dahi talip oldular. Ancak Taliban’ın buna razı olmayacağı anlaşılıyor Sanıyoruz verilen sürede yani 1 Eylül’e kadar alanın yönetimini devredeceğiz. Ancak ortada bir başka çelişki daha var. Hem Alman basını yazdı. Hem E. Büyükelçi Şükrü Elekdağ söyledi. Afgan Hükümet Ordusu’na ait askerlerin bir bölümü, NATO girişimiyle Ankara’da eğitiliyor. Bu eğitim sürecekse ilişki nasıl kurulacak? Hem Taliban’a karşı Afgan askeri eğitmek hem Taliban’la dost olmak mümkün mü? NATO projeyi iptal etti mi? Meraktayız...",https://www.milliyet.com.tr/yazarlar/melih-asik/degisim-6581646
Melih Aşık,LAFI BIRAKALIM,14 Ağustos 2021,"CHP Orman yangınları konusunda Meclis’e araştırma önergesi vermiş. CHP’nin hemen her önemli konuda araştırma önergesi verdiğini görüyoruz. Ancak iktidar bu önergelerin hemen tamamını reddediyor. Böylece çok önemli konular kısa sürede gündemden çıkıyor. Eski milletvekillerinden Yılmaz Ateş bu noktada diyor ki: “CHP önerge verdik kabul etmediler diyerek sorumluluktan kurtulamaz. Partinin yalnızca Meclis Gurubuna bağlı çalışan 50 dolayında danışmanı var. Genel Merkez danışmanları var. Parti yöneticileri önemli konularda araştırma gurupları kurarak gerçeği araştırabilir. Kendi maaşlı uzmanları yanında üniversitelerden, sivil toplum kuruluşlarından da destek alabilir. Kritik konularda ayrıntılı raporlar hazırlayabilir. Bu raporlar hem kamuoyunu aydınlatmak hem partinin geleceğe dönük politikalarını oluşturmak açısından faydalı olur.” CHP’yi böyle bir görev bekliyor. Biraz daha çalışmaları gerekiyor. RIFAT ILGAZ Sansaryan Han, Tophane Askeri Cezaevi, Toptaşı Cezaevi, Davutpaşa Askeri Cezaevi, Sultanahmet Cezaevi, Kuleli Askeri Cezaevi, Kastamonu Cezaevi... Bunlar Rıfat Ilgaz’ın yattığı cezaevleri... Yazdığı şiir yüzünden hapis yatan ilk şairdir Rıfat Ilgaz... Diğer hapislikleri yine yazılarından veya dergi yöneticiliği, yazı işleri müdürlüğü gibi uğraşlarındandır. Bu yıl onun 110. doğum yıldönümü kutlanıyor Ne var ki yaşadığı yıllarda ömrü cezaevleri ile hastaneler arasında geçmiştir. Ciğerlerinden müzmin dertleri vardır. Rıfat Ilgaz deyince akla Hababam Sınıfı gelir. Milyonlarca insanımız tarafından izlenen o ünlü filmler Rıfat Ilgaz’ın kitaplarından uyarlanmıştır. Rıfat Ilgaz bu filmlerden mutlu mudur? Hayır... Nedenini oğlu Aydın Ilgaz şöyle anlatır: “Eserin toplumsal içeriği ve vermek istediği mesajlar filmlerde yok sayılmış, eser sabun köpüğü bir komediye dönüştürülmüştür. Oysa bu eser eğitime yönelik eleştiridir. Hababam sınıfında üç şeyin yergisi yapılmıştır: kopyanın, ezberin, uydurma saygının...” Hababam Sınıfı filmlerini izlerken gülmeyenlerden biri de eserin yazarı Rıfat Ilgaz’dır. SALDIRI 11 Eylül 2001 tarihinde ABD’nin New York kentindeki İkiz Kuleler ile Pentagon bomba yüklü uçakların saldırısına uğradı. ABD saldırıyı Bin Ladin liderliğindeki El Kaide’nin düzenlediğini iddia ederek Taliban’dan Bin Ladin’i teslim etmesini istedi. Taliban ABD’den kanıt sordu ancak cevap alamadı. Taliban bu durumda Bin Ladin’i teslim etmeyeceğini bildirdi. ABD Afganistan’ı bir terör üssü olmaktan çıkaracağı iddiasıyla saldırı ve işgal eylemi başlattı. NATO ülkeleri de Afganistan’a destek birlikleri gönderdi. Savaş 20 yıl sürdü. On binlerce insan öldü. 5 milyon Afgan başka ülkelere kaçtı. Afganistan’da taş taş üzerinde bırakmadılar. ABD ve NATO sonunda Taliban’a yenildi. Taliban’ı yok edeceğiz derken daha da güçlendirdiler. Şimdi tası tarağı toplayıp çekiliyorlar. Ve savaşın enkazının bir kısmını da Türkiye’nin omuzuna yüklüyorlar. Tesadüf değil bu... Türkiye, Cumhuriyet kurulalı beri emperyalizmin hedefleri arasındadır. Çünkü Türkiye sıradan bir ülke değil aynı zamanda mazlum milletlere örnek olmuş bir rol modeldir. Cumhuriyet ilkelerini temel alan bir devletin varlığından oldum olası rahatsızlar. En azından kimyasını, bütünlüğünü değiştirmek istiyorlar. PİROMANİ Akdeniz bölgesinde ölümcül yangınlar geçirdik. Sebepleri henüz net değil. Çeşitli sebeplere ek olarak “piromani” de söz konusu olabilir. Piromani, yangın çıkarma hastalığıdır. Bu hastalar yakalandıklarında şöyle ifadeleri olmuştur: “Yangın çıkarmaktan elde ettiğim maddi bir kazanç yok.” “Bir ideolojim yok ki, maksadım ideolojik bir duruma dikkat çekmek olsun.” “Ateş yakmak, yangın çıkarmak bana inanılmaz haz veriyor. Bu hazzı veren başka hiçbir şey yok.” “Çıkardığım yangında birileri ölmüş/ölmemiş umurumda değil.” “Pişman değilim.” Piromanlar, kundaklama faaliyetinin öncesinde bir gerilim hali yaşarlar ve ardından derin bir haz duyarlar. Piroman, sonucu ne olursa olsun yangın çıkarma dürtüsünü durduramaz. Bir de böyle bela var ormanların başında... DENKTAŞ Kıbrıs’a yeni bir cumhurbaşkanlığı sarayı ve Meclis binası sözü verildi. Ancak çok daha kolay ve küçük bir inşaat yıllardır sürüncemede... KKTC Kurucu Cumhurbaşkanı Rauf R. Denktaş’ın Anıt Mezarı 9 yıldır tamamlanamadı. Denktaş’ın hayattan ayrılmasından bu yana 8 hükümet, 3 cumhurbaşkanı görev aldı. Hiçbiri Anıt Mezar ve Müzeyi tamamlamadı. Bir ihmal var ortada... Bilinçli bir ihmal mi? Beceriksizlik mi? Merak etmemek elde değil. BUSENAZ Olimpiyat ikincisi Fenerbahçe sporcusu kadın boksörümüz Busenaz Çakıroğlu ile hocası Nazım Yiğit’in Fenerbahçe TV’de uzun bir röportajı yayınlandı. Busenaz röportajda çok güzel mesajlar verdi. Ancak bizi en çok hocası Nazım Yiğit’in şu sözleri etkiledi: “Busenaz ile yıllar önce konuştuk. Hangi maçta hangi turnuvada olursa olsun hakkımızda verilen kararlara itiraz etmeyeceğiz, tepki göstermeyeceğiz, dedik... Haksızlığa uğradığımız maçlar oldu. Hiç itiraz etmedik. Busenaz da bu ilkeye tamamen uydu. Her kararı saygıyla karşıladı.” Sayın Nazım Yiğit ve öğrencisi Busenaz’dan ricamız. Bir fırsatta futbolculara ve futbol yöneticilerine de bu ilkeyi hatırlatması. Her maçtan sonra hakemi eleştiren, başarısızlığa kılıf arayan futbol camiası bu ilkeyi uygulasa... Eminiz futbolumuz birkaç basamak ileri gider... SİVİL İstanbul Emniyet Müdürlüğü bünyesinde bir sivil trafik bölümü var. Sivil trafik ekipleri şehir içi belediye otobüsleri, özel halk otobüsleri, minibüs ve taksiler ile şehirlerarası yolcu otobüslerinde görev yapıyor. Sivil yolcu gibi araca binip sürücünün kurallara uygun davranıp davranmadığını denetliyor. Sivil polis neyse sivil trafik o... Çok yararlı bir girişim… Bizim anlamadığımız ise bu ekiplerin yer yer “Sivil Trafik” yazılı üniforma giymesi... Üniformalı sivil olur mu? Oluyor. Biraz şaka gibi de olsa gerçek böyle. Google’a sivil trafik yazın fotoğraflarını görebilirsiniz. DÖNÜŞ Taliban Sözcüsü Muhammet Naim, bir genel af kararı çıkardıklarını, işgalcilerle çalışmış olanları da affettiklerini, ülkeyi terk eden tüm Afganların geri dönebileceklerini açıkladı... Sözcü dışarı gidenlerin geri dönerek ülkenin imarı için çalışmalarını istediklerini ekledi... Türkiye’ye doluşan Afganları iade etmemek için sebep yok kısacası... Geri dönüşlerinde sakınca yok...",https://www.milliyet.com.tr/yazarlar/melih-asik/lafi-birakalim-6574343
Melih Aşık,KABİL GÖREVİ!,10 Ağustos 2021,"Taliban, Afganistan’da hızla ilerliyor... ABD ve İngiltere yurttaşlarına Afganistan’ı terk etme çağrısı yaptı. Türk askerinin Kabil Havaalanını koruma ve işletme projesiyle ilgili hazırlıklar sürüyor. E. Büyükelçi Şükrü Elekdağ bu konudaki görüşlerini Uğur Dündar’a anlatıyor. Özetle diyor ki: - ABD’nin önceki açıklamalarından, askeri kuvvetlerini bu ülkeden çekeceği, sadece Kâbil’de diplomatların korunması için 650 kişilik birlik bırakacağı gibi anlam çıkıyordu. Oysa bu gerçek değil... Amerika, Taliban ile savaşa kesinlikle son vermiyor... Sadece savaşın şeklini değiştirerek vekâlet savaşına dönüştürüyor... Bu düzende ABD’nin iki taşeronu olacak. Biri, Afgan Ulusal Ordusu (AUO), diğeri de havaalanını savunacak olan TSK... ABD, Taliban karşısında dağılmaması için AUO’ya Ortadoğu’daki üslerinden kalkacak uçaklarla hava desteği sağlayacak. Bunlara ilaveten, NATO Afganistan’daki askeri eğitim programını şimdi ülke dışında sürdürüyor. İlk eğitim programına Türkiye’de başlanacak. Afgan özel askeri birliklerine mensup ilk kafile eğitim amaçlı olarak Ankara’ya gelmiş bulunuyor. - Bu açıklamalarınız, TSK’nın Kâbil görevinin “muharip” bir görev olacağını gösteriyor. - Tamamen öyle! Bu konuda Taliban’ın bildirilerini hatırlamakta da yarar var. Taliban, Havaalanı savunması için Kabil’e gelecek “Mehmetçiklere” karşı “cihat” ilan edeceğini açıkladı. Neresinden baksanız çok zor bir durumla karşı karşıyayız… TFF Türkiye Futbol Federasyonu’nun (TFF) garip kararını aktarmıştık. Yeni sezonda sarı kart gören her futbolcu için 1, kırmızı kart gören her futbolcu için 5 fidan dikilecek böylece TFF Ormanı Projesi yürütülecekti. Yazıda TFF bütçesinin halkın vergilerinden oluştuğunu belirtmiştik. TFF bir açıklama gönderdi. Deniyor ki özetle: “Yazınızda, TFF bütçesinin halkın vergilerinden oluştuğunu, futbolcu kart gördüğünde, faturanın halka kesildiğini iddia etmektesiniz. Özerk bir kuruluş olan TFF’nin gelirleri, eğitim gelirleri, milli takımlar gelirleri, profesyonel futbol gelirleri, amatör futbol gelirleri, UEFA ve FIFA gelirleri, cari gelirler kalemlerinden ibarettir. Dolayısıyla futbolcu kart gördüğünde faturanın halkımıza kesilmesi söz konusu değildir.” Teşekkürler açıklama için. Ancak mesele yalnız fidanların parası değil, kart başına fidan projesinin baştan sona mantıkla uyuşmazlığı idi. Sarı 1, kırmızı 5 hesabıyla bir sezonda çok çok 2500 fidan dikilebilir. Bunun bedeli de 25 bin liradır. TFF’nin onca geliri varken gözden çıkarabildiği para bu mu? Fenerbahçe Kulübünün 250 bin fidan sözü verdiğini buraya ekleyelim... TEATRAL Müjdat Gezen bin bir hayat dersiyle dolu “Normal Olacak Kadar Anormal Değilim” adlı kitabında İstiklal Caddesi ve Beyoğlu’nda kapanan tiyatroları sıralamış... Karaca Tiyatro, Oraloğlu Tiyatrosu, İstanbul Tiyatrosu, Dormen Tiyatrosu, Küçük Sahne, Alkazar Tiyatrosu, Gonk Tiyatrosu, İBB Komedi Tiyatrosu, Gen Ar Tiyatrosu… Sıraselviler’de Arena, Devekuşu Kabare, Üç Maymun Kabare tiyatrosu... Müjdat, her birinde sahneye çıkmışlığım vardır, diyor... Bizim de her birinde oyun izlemişliğimiz vardır. Hepsi anılarda kaldı… SİSTEM Milli Eğitim Bakanlığına 19 yılda 7 Bakan geldi gitti... Erkan Mumcu 5 ay, Hüseyin Çelik 6 yıl, Nimet Baş 2 yıl, Ömer Dinçer 2.5 yıl, Nabi Avcı 3,5 yıl, İsmet Yılmaz 2 yıl , Ziya Selçuk 3 yıl bakanlık yaptı. Şimdi sıra yeni bakan Mahmut Özer’de... Bakanlar geldi gitti ama lise ve üniversite sınavlarında başarı düzeyi yükselmedi. Türkiye’nin uluslararası derecesi sürekli düştü. Ünlü eğitimci ve yazar Rıfat Ilgaz ağabeyimiz derdi ki: “Eğitimde kötü öğretmen, kötü veli, kötü öğrenci yoktur. Kötü öğretim sistemi vardır.” Sistem yürümüyorsa bakanlara da hareket alanı bırakmayacaktır. Görünen odur ki... Ülkemizde belli tipte insan yetiştirmek için belli bir sistem uygulanmakta, sistem başarılı olmadığı halde üzerinde ısrar edilmektedir. Bilime ve çağa uygun bir sistem uygulanırsa sorun büyük ölçüde çözülecektir. MADALYA Olimpiyatlar sona erdi. Sporcularımız 2 altın ile altın madalya sıralamasında 34. oldu. Toplam madalya sıralamasında ise (2 altın, 2 gümüş, 9 bronz) 13 madalya ile 20. sıradayız. Çekya, Macaristan, Bulgaristan gibi küçük ülkeler bizden daha üst sıralarda yer aldı. 84 milyonluk bir ülkenin daha çok madalya alması beklenirdi. Umutlar 2024 Paris olimpiyatlarına aktarıldı. Bu olimpiyata 108 sporcuyla katıldık. Madalya alanlara belli ödüller veriliyor. Bizce almayanlara da verilmeli. 2012 Londra’ya katılan her sporcuya madalya alsın almasın 60 cumhuriyet altını ödül verilmişti. Böyle bir ödül yine düşünülmeli. Çünkü olimpiyata katılmak için de belli dereceleri tutturmak gerekiyor. Orada bayrağımızı taşıyan her sporcu uzun, özverili, yoğun çalışmalar sonucu katılma hakkı elde ediyor. Bu emekler unutulmamalı.",https://www.milliyet.com.tr/yazarlar/melih-asik/kabil-gorevi-6570781
Melih Aşık,Anılar... Anılar... Teoman Erel,17 Temmuz 2021,"Temmuz ayı ayrılıklar ayıdır bir bakıma. Güzel dostların ayrılışı nedense bu aylara rastlar. Misal mi? Cağaloğlu Milliyet yılları... 90’lar... Kadim dostum, sütun komşum Teoman Erel Ankara’dan gelmiş. Akşamı zor ediyoruz. Gazetenin yurt haberleri şefi Ankaralı Erdal Çetin’i de yanımıza alıyoruz. Güneş batmadan Kumkapı’nın yolunu tutuyoruz. Orası eskiden kendi halinde bir Ermeni balıkçı köyüydü. 50’lerde bir yıl orada Ermeni komşularla yan yana yaşadık. Güzel zamanlardı. Giderek balıkçı kahvelerinin yerini özenti meyhaneler aldı. Balıkçılar başka semtlere dağıldı. *** Sandal Restoran’a oturduk üçümüz birlikte. Rakılar geliyor, mezeler diziliyor, Ankara muhabbeti başlıyor. Ne çok şey var konuşacak. Ankara’nın Babıali’si sayılan Rüzgârlı Sokak’tan geçmişiz birlikte. Rotatiflerin ninnisini dinlemişiz. Kâğıt bobinlerin tozunu yutmuşuz. Teoman’la televizyonda birlikte programlar yapmış, siyasetçileri ifrit etmiş, deli dolu günler geçirmişiz. Geçen günleri hatırlıyor, kahkahaları basıyoruz. O arada esmer çalgıcılar gelip gidiyor, sevdiğimiz şarkılar çalınıyor: - Gel gitme kadın kalmasın gözüm yollarda... Teoman gece 11.00 uçağına bilet almış. Sohbet öyle koyulaştı ki... Saat 10’u geçiyor, Teoman hâlâ masada. İstemeye istemeye kaldırdık, taksiye bindirip Yeşilköy’e yolcu ettik. Biz de Erdal’la birer duble yolluk alıp kalktık. O zamanlar gazetenin bana verdiği özel araç var. Eski bir Murat araba. Şoförümüz Zekai. Erdal’la birlikte Kadıköy’e doğru yol alıyoruz. O sıralarda (sebebini şimdi anımsamıyorum) sokağa çıkma yasağı başlıyor. Yollar boş. Tam Boğaz Köprüsü’ne girdik, aklıma parlak bir fikir geldi. Zekai’ye, “Şurada bir dakika dur” dedim. “Köprü üstünde durmak yasak abi” dedi. “Boş ver, sen dur” dedim. Zaten gelip giden araç yok. Köprüye sabotaj ihbarı da var anımsadığım kadarıyla. Yanımda uyuklayan Erdal’a teklifte bulundum: - Saat 11.30... Teoman’ın uçağı kalktı kalkıyor. Buradan Yeşilköy tarafına bakarsak Teoman’ın uçağının kırmızı ışığını havada yakalarız. Erdal da bulut gibi. Fikri beğendi. Arabadan indik. Elimizi alnımıza siper yaparak köprü üstünden Yeşilköy tarafını tarassut ediyoruz.  Ankara’ya doğru havalanacak uçağın kırmızı ışığını havada yakalayacağız. Amaç bu! Şoförümüz Zekai az ötede durmuş, şaşkın şaşkın bizi izliyor. Ufukta bir kırmızı ışık görür gibi olduk. Acaba o mu, diyemeden Zekai’nin bağırtısını duyduk: - Polisler geliyor abi! Baktım... Köprünün öbür ucundan bize doğru koşa koşa bir polis ordusu geliyor. Bellerindeki tabanca ve kelepçeler düşmesin diye iki elleriyle kalçalarına asılı malzemeleri tuta tuta komik bir şekilde koşuyorlar. Ben Erdal’a: - Bir şey olmamış gibi devam et, dedim, yoksa şüphelenip maazallah ateş falan açarlar. Polisler yaklaştı. Biz onları görmemiş gibi yapıp, havayı tarassut etmeye devam ediyoruz. Yaklaşırlarken biri top gibi gürledi: - Ne yapıyorsunuz ulan orada! Adamların yüzleri gerilmiş, öfkeden gözleri fal taşı gibi açılmış. Ben sakin olmaya gayret ederek, izaha çalıştım. - Efendim, arkadaşımız Ankara’ya gidecekti de, buradan onun uçağını görmeye çalışıyoruz, demeye kalmadan baştaki komiser: - Manyak ulan bunlar, diye bağırdı. Adam haklı. Durumu mantık çerçevesinde izah etmek mümkün değil. O sırada Zekai komiserin kulağına eğilip: - Efendim, beyefendi Milliyet gazetesinin yazarı, yanındaki de yurt haberleri şefi... Gibi izahlar yapınca polisler biraz teskin oldular. Aracın camındaki ‘Basın’ plakası da biraz etken oldu. Zararsız olduğumuzu anladılar. Kimlik kaydı yapıldı. Biz ufak ufak toparlanıp yola devam ettik. Polisler arkamızdan söylenmeye devam ettiler. *** Ertesi gün durumu telefonda Teoman’a anlattım. - Dün gece tam 11.30 sıralarında köprüden Yeşilköy’e baktık, senin uçağı görür gibi olduk, dedim. Teoman güldü. - O benim uçak değildir, dedi, çünkü biz bir saat rötarlı kalktık. Öyle veya böyle... Yine de gecemiz biraz tehlikeli ama şenlikli bitmişti. Diyeceğim, havada uçak izleyenleri başkası anlamayabilir ama biz öyle garip bulmayız! *** Milliyet’in en has yazarlarından biri olan Teoman birkaç yıl sonra, 1994 yılında 6 Temmuz günü talihsiz bir trafik kazası sonucu hayattan ayrıldı. 54 yaşındaydı. O kaza olmasa bugün hâlâ Milliyet’te yan yana sütunlarda yazıyor olacaktık. Yurt Haberleri Şefimiz Erdal Çetin de yine genç yaşta, dostlarını akşam sohbetlerinden mahrum bırakarak veda etti. Zaten Kumkapı da çoktandır Kumkapı olmaktan çıktı. Önünden otoban geçirdiler, ne o semte uğrayan kaldı ne balıkçı köyü olduğu günleri hatırlayan... Sazlar çalınmaz oldu.",https://www.milliyet.com.tr/yazarlar/melih-asik/anilar-anilar-teoman-erel-6554952
Melih Aşık,Kabil’e doğru,20 Temmuz 2021,"Ekranlarda Türk askerini Afganistan’a göndermek konusunda alıştırmalar yapılıyor. Kabil havaalanını devralmamızın faydaları sayılıyor! Mesela: - Efendim tarihi bağlarımız var...  Tarih bize görev veriyor... - Masaya oturmak için sahada bulunmamız lazım… Bir emekli korgeneral ağzımızın suyunu akıtan bilgiler veriyor: - Afganistan’da çok kıymetli madenler var. Amerikalılar bunun haritasını çıkardılar. Bu harita bizde de var. (İnsan sormadan edemiyor. Kabil havaalanını korursak bu madenleri bize mi verecekler? Bu kadar değerli madenler varken ABD orayı neden terk ediyor?) Afganistan’da 2003- 2006 yıllarında üst düzey görev yapan Hikmet Çetin Hürriyet’te şunları söylüyor: - Türkiye Afganistan’ı yalnız bırakmamalıdır. Mutlaka orada olmalıdır... Ancak bunun önemli bir şartı var.  O da Taliban’la bir görüşme olmalı                                   ve anlaşılmalıdır... Hikmet Abi’ye hatırlatalım... Taliban, yabancı güçleri kabul etse zaten NATO askerleri oradan ayrılmazdı. Taliban NATO üyesi Türkiye’yi de istemediğini hemen her gün açıklıyor. Taliban’a rağmen orada nasıl kalacaksınız? Ne uğruna risk alacaksınız? Cevabı bulunamayan soru bu... BAŞKOMUTAN Atatürk’le ilgili yazılanlarda bir tehlike her zaman mevcuttur... Eğer yazar Atatürk’ü seviyor ise onun yaptıklarını abartarak anlatır. Bazen ona ait olmayan hikayeler de ekler. Eğer yazarın amacı Atatürk’ü küçültmekse bu defa onun yaptıklarını azaltarak veya çarpıtarak sıraya dizer. Her iki durumda da aynı tehlike vardır... Gerçeklerden uzaklaşmak... Atatürk’ü gerçek olmayan vakalarla övmeye çalışmak onu büyütmez. Atatürk zaten büyüktür. Atatürk’ün büyütülmeye değil yeni nesiller tarafından tanınmaya ve anlaşılmaya ihtiyacı vardır. “Beni hatırlayınız” diyen Atatürk herhalde “doğru hatırlayınız” demek istemiştir. Elimizde şu sırada E. General Ahmet Yavuz’un “BAŞKOMUTAN...Emsalsiz Lider” adlı kitabı var... Ahmet Yavuz daha önceki kitaplarında da gördüğümüz gibi, Atatürk’ü ve başarılarını tamamen gerçeklere dayanarak ele alıyor. Kitap, Türk milletinin varoluş mücadelesini Mustafa Kemal’in askeri kariyerini izleyerek anlatıyor. Onun hangi kritik dönemde hangi hayati kararı neye dayanarak aldığını ve bunların sonuçlarını tartışıyor... Atatürk’ü ve dehasını “kavramak” isteyenler için önemli bir belge oluşturuyor kitap... MARTI Büyükada vapur iskelesi yakınındaki kafede çayımızı yudumluyoruz. Biraz ötemizde yaşlıca bir karı koca oturuyor. Kadın elindeki ekmekten parçalar kopartarak ayaklarının dibine kadar gelen martıya atıyor. Martı parçaları bütün bütün yutuyor. Kadın: - Zavallı pek de acıkmış, diye söyleniyor. Adam: - Bunlar doymaz, diyor, ne versen doymazlar… Kadın: - Ne yapsın zavallılar, denizde balık kalmadı... Adam: - Kalmaz tabii, bunlara balık mı dayanır... Bunların her biri günde bir kilo balık yer... - Yok daha neler! - Daha karabataklar da var. Denizlerde balığı bitiren bunlar. Senin benim yememle balık bitmez ki... Martı kadının attığı son lokmayı da kaptıktan sonra uzaklara doğru uçuyor. Ben adamın yüzüne bakıyorum ciddi mi konuşuyor diye. Şaka mı yapıyor ciddi mi anlaşılamıyor. AYAKTOPU Futbola karşı sizde de bir soğuma, bir ilgisizlik var mı? Bendenizde var da... Takımımızı her yıl şampiyonluk için desteklerdik... Şampiyon olan takım Şampiyonlar Ligi’ne katılır, maç kazanır, tur atlama şansını zorlar, bununla da gururlanırdık Bu arada takımda birkaç futbolcuyu kahramanlaştırır, onlarla ayrıca övünürdük Bütün bunlar mazide kaldı. Takımları ayakta tutanlar artık genellikle kiralık yabancılar oluyor. Onlar da birkaç ay oynayıp geldikleri yere dönüyorlar. İkinci sınıf futbolcularla Avrupa şampiyonalarında tur atlamak hayal... Nitekim takımlarımız daha ilk maçlarda yenilip sahaya havluyu atıyor. Futbolda yine Edirne’yi geçemediğimiz eski günlere döndük. O yüzden ne transfer heyecanı var ne ileri dönük beklenti. Kiralık Afrikalılarla övünmek de pek içimize sinmiyor doğrusu. DERS Yazmıştık... Bir çiftçi para etmiyor diye kiraz ağaçlarını kökünden kesmiş. Bir başka çiftçi para etmiyor limon ağaçlarını kestireceğini söylemiş... Bunlar ağaçla ilgili cehaletin ve saygısızlığın sesleriydi... Ve Napolyon zamanından kalma bir küçük ders... Napolyon sarayın bahçıvanını çağırmış: - Bahçeye şu falanca ağaçtan ekmeni istiyorum... Bahçıvan bir an düşünmüş: - Fakat devletlim o ağaç ancak 20 senede büyür... - O zaman hiç vakit geçirme hemen şimdi git ve ağaçları dikmeye başla... BAYRAMINIZI KUTLUYOR, MUTLULUK DİLİYOR Bu hafta bayram izni rica ediyoruz...",https://www.milliyet.com.tr/yazarlar/melih-asik/kabile-dogru-6556567
Melih Aşık,SIĞINMACILAR,29 Temmuz 2021,"Ailelere bakabilecekleri kadar çocuk yapmaları tavsiye edilir. Devletler de bakabilecekleri kadar sığınmacı alırlar. Her ülke ne kadar sığınmacıya ev sahipliği yapabileceğini hesaplar. Onların barınma, beslenme, eğitim, sağlık ihtiyaçlarını ne ölçüde karşılayabileceğini kantara vurur. O miktarda sığınmacı alır. Ülkemiz ise uçsuz bucaksız bir sığınma kampına döndü. 4 milyona yakın Suriyeli sığınmacıya şimdi de Afganlar eklendi. Doğu sınırımızdan bölükler halinde yürüyerek geliyorlar. Birkaç aile fotoğrafı dışında, tamamına yakını kadınsız, çocuksuz, eşyasız. Bunların ABD ile iş birliği yapan ancak Taliban’ın ilerlemesi üzerine kaçan iş birlikçi Afgan militanlar olduğu yaygın kanı. Anlaşılan, ABD ile İran arasında anlaşmaya varılmış. İran’ın izniyle sınırımıza kadar getirilip, oradan Türkiye’ye geçiriliyorlar. Taliban’a karşı yıllarca kullanılmış bu militanlar ABD tarafından  yeniden örgütlenebilirler. Yeniden kullanılabilirler. Hangi amaçla, kime karşı mı? Onu da zamanla göreceğiz. Bu gençlerin barınması, beslenmesi, geçimi nasıl sağlanacak? ABD ile bu konuda anlaşmaya varıldı mı? Onu da bilemiyoruz. Bir tek şey biliyoruz... Bu son gelenler Suriyeli sığınmacılardan daha büyük problem, daha büyük baş ağrısı olabilir. SURİYELİLER Yılların deneyimiyle sabit... Bir ülkeden kaçıp diğerine sığınan insanların en az yarısı o ülkede kalıcı oluyor. O yüzden Batı ülkeleri kaçakları sınır dışı edebilirse ediyor, edemediklerini kendi toplumuna uydurmak için uğraşıyor, bu yolda projeler uyguluyor. Aksi halde toplumsal tehlike doğar. Bazılarımız göçün 10. yılında tehlikenin farkına vardı: - İstemiyoruz, gitsinler, sınır dışı edilsinler, demeye başladı. Bolu Belediye Başkanı daha da ileri gitti, sularına 10 kat zam yapmaktan söz ediyor. Suriyeli göçmenlere yönelik popülizm ve faşizm kokulu söz ve davranışlar sonunda döner bizi vurur. Dedik ya, bu insanların çoğu artık Türkiye’de kalacak. Yurdumuzda doğanların sayısı 500 bini aştı. Şimdiden “Gitmiyoruz” diye gösteri yapmaya bile başladılar. Onları bu ülkeye düşmanlaştırmak sorunu çözmez, daha da katmerlendirir. Eğitim imkânı sağlayamadığımız her çocuk yarınlarda toplum için tehlike olur. Göçmenlerle yaşamaya alışmalıyız. Yenileri için kapıları sıkıca kapatmalı, mevcutların içinden kalıcı olanları kabullenmeliyiz. Bu büyük sorunu daha da büyütmemek için buna mecburuz. SPORCU MORAL Voleybol Milli Takım Kaptanı Eda Erdem’in parmaklarını kırmakla tehdit eden şahıs veya şahıslar hakkında şu dakikaya kadar şeklen dahi olsa bir soruşturma açıldığını duymadık. Ülkenin gururu olan sporcuların sahaya şortla çıkıyorlar diye tehdit edilmesi kişisel suçun ötesinde ülkenin imajını da yere düşürecek bir densizliktir. İğrenç tehditlere rağmen mücadeleyi sürdüren kızlarımıza saygımız ve sevgimiz sonsuzdur. Göreceksiniz, önümüzdeki üç maçtan ikisini kazanacak ve  finale kalacaklardır. Tabii moralleri biraz daha kırılmazsa... CEVİZ Cevizin faydalarını sorarsanız saymakla bitmez: - Ceviz vücuda bakır, kalsiyum, demir, selenyum, çinko gibi mineraller sağlar. Büyüme, gelişme, sindirim gibi aktivitelere katkıda bulunur. Bağışıklık sistemini güçlendirir. Ceviz sadece meyve değil aynı zamanda doğal ilaçtır. Ara sıra bir iki tane yemek sağlığa yararlıdır. Gelelim sadede... Evde ceviz bitmiş. Kadıköy çarşısında kabuklu ceviz sorduk. “Kilosu 44 lira” dedi marketteki arkadaş. Eve dönerken, Migros’un önüne plastik torbalara konulmuş ceviz yığınını gördük. Etiketine baktık: “Kilo 26 lira.” Torbada geldiği ülke de belirtilmiş: Amerika. Amerikalı çiftçi cevizi topluyor, limana taşıyor, gemiye yüklüyor. Türkiye’ye yolluyor, gümrük vergisi ödüyor, dağıtımcı ve perakendeci kârı ekliyor. Fiyat, bizimkinin adeta yarısı. Ceviz ağaçlarını kestik, mobilya yaptık, sonuç bu. TESPİT Eski Diyanet İşleri Başkanı Prof. Ali Bardakoğlu Dünya gazetesindeki röportajda diyor ki: “Günümüz Türkiye’sinde dinin şekil olarak daha görünür olduğu, söylemlerimizde dini argüman ve atıfların arttığı doğrudur. Peki, dinin bu kadar çok gündemde olması, daha dindar bir toplum olduğumuz, yani dindarlaşmanın arttığı anlamına gelir mi? Bana göre gelmez. Aksine, bir çürümeye, din üzerinden meşruiyet arayışına ve kafa karışıklığına da işaret edebilir.” Ağzından “Allah” lafını düşürmeyenlerin daha dindar olduğu algısını kırıyor Prof. Bardakoğlu.",https://www.milliyet.com.tr/yazarlar/melih-asik/siginmacilar-6562075
Melih Aşık,AFAGANLAR BASTI,27 Temmuz 2021,"Sosyal medyada fotoğraflarını görüyoruz. 20’li yaşlarda askerlik çağında erkekler. Sınırımıza doğru kafileler halinde yürüyerek geliyorlar. Adlarına mülteci deniyor. Ellerinde bir su şişesi bile görünmüyor. Afganistan’da Amerikan Konsolosluğu tarafından yapılan organizasyonla İran’ı anlaşmalı olarak geçip sınırımıza yakın yerlere bırakıldıkları söyleniyor. Maske, mesafe vs. hak getire... Kim bunlar? Yaygın söylenti, bunların ABD ile iş birliği yapan ve şimdi Taliban’dan kaçan paralı askerler olduklarıdır. ABD anlaşılan bunları almıyor. Türkiye’yi adres gösteriyor. Gelenler sınırdan geri çevrilmiyor. Hepsi içeri alınıyor. Sayıları binlerle ifade edilen, savaşın travmasını yaşamış, eğitimsiz, işsiz güçsüz bu gençler Türkiye’de ne yapacak? Neyle geçinecek, hangi parayla beslenecek, nerede barınacak? Örgütlenip suç işlemelerine nasıl engel olunacak? Sosyal medyada endişeli sorular birbirini izliyor. Bir hanım katılımcı “Aralarında hiç kadın, çocuk yok. Kadınımız, kızımız sokakta gezemez bunlar yüzünden” diyor. Nitekim İstanbul’un Bakırköy ve Caddebostan sahilinden özellikle kadınlardan “Sokağa çıkamaz olduk” gibi yakınmalar geliyor. Umulmadık bir tehlikeyle karşı karşıyayız. Suriyeli göçünden daha da büyük bir tehlike. Düşündükçe insanı afakanlar basıyor. AACHEN SOHBETİ Almanya’ın Aachen kentindeki ünlü Teknik Üniversite’de okuyan ve tatil için Türkiye’ye gelen genç adamla kısa bir konuşmamız oldu. - Ne okuyorsun Aachen’da? - Elektronik alanında yüksek lisans yapıyorum. - Nasıl buldun oradaki eğitimi? - Bizdekine hiç benzemiyor, çok ciddi ve çok sıkı. Bu yaz ancak birkaç gün tatil yapabileceğim. - Okulda başka Türk öğrenci var mı? - Çok var. İstanbul Lisesi, Alman Lisesi gibi liselerden mezun olanların giriş kolaylığı olduğu için çok sayıda Türk lisans öğrencisi var. - Yüksek lisansı kimler yapıyor? - Genellikle Boğaziçi, ODTÜ ve İTÜ mezunu olanlar. - Eğitimi bitirince ne yapmayı planlıyorsun? - Orada kalıp, bir işe girmeyi ve yerleşmeyi düşünüyorum. - Dönmeyi düşünmüyor musun? - Hayır. - Diğer öğrenciler ne düşünüyor gelecekleri konusunda? - Hemen hiç kimse geri dönmeyi düşünmüyor. Herkes Avrupa’ya yerleşme planı yapıyor. Ülkenin yetenekli ve donanımlı gençleri Batı’ya kaçıyor. Yerlerine sınırdan göçmen alıyoruz. BÜYÜKADA Büyükada’da uzun yıllar sonra birkaç gün geçirdik. Adada o romantik İtalya havası artık kalmamış. Yollar, adına mopet mi denir, ne denirse, 2-3 tekerli akülü küçük motosikletlerle dolu. Belediyenin taksi ve otobüslerine fazla rağbet yok. Yük ve yolcu taşıma işini Adalılar bu akülü araçlarla sağlıyor. Kullananların tabii ki ehliyeti yok. Eğitimi yok. Plakası yok. Sürat tahdidi yok. Kontrol yok. Siz yolda yürürken yanınızdan vızır vızır son sürat geçiyorlar. Tabii yayalara veya birbirine çarpanlar da oluyor. Yolda yürürken gözünüz sürekli arkanızda olacak ki bunlara çarpılmayın. Faytonların kalkması iyi oldu. Ancak bu yeni trafik de fayton dönemi kadar can sıkıcı. Bu arada ana çarşının derme çatma ve karmaşık yapısı dikkatimizi çekti. Her esnaf kafasına göre takılmış. Hiçbir estetik ve özen göremedik. Giderek taşra kasabasına dönüşüyor güzelim Büyükada... SULTAN Filenin Sultanları, insanın rüyasında görse inanmayacağı bir sonuçla geçen olimpiyatların şampiyonu Çin’i 3-0 yendi. Hem de setlerden son ikisini 25-14 gibi açık farkla alarak. Federasyonun, eleştirilere kulak verip milli formadan reklamı çıkarması olumlu bir adımdı. TRT’nin bazı spikerleri maçı bilgi vererek sakin şekilde anlatmak yerine panayır cazgırı gibi bağıra çağıra seyirciyi gaza getirmeye çalışıyor. Oysa seyircinin bilgiye ihtiyacı var, gaza gelmeye değil. Olimpiyatta bisiklet, eskrim gibi sporları nakleden anlatıcıların diğerlerine örnek olmasını dileriz. SÖZ “İnsan yalnızca farkına vardığı şeylerden sorumlu olsaydı ahmaklar her türlü hatadan peşin peşin arınmış olurdu. Ancak azizim insan bilmekle yükümlüdür. İnsan bilgisizliğinden sorumludur. Bilgisizlik bir hatadır.” Milan Kundera YILDIZ Hiç ölmemesi gereken bir sanatçıyı, Turgay Yıldız’ı kaybettik. Yaşadığımız günlerin tesellisiydi onun skeçleri. Sosyal medyada iki dakikalık dokunuşlarla mizah duygumuzu ayakta tuttu. Vicdanı rahat olanları güldürdü, olmayanları rahatsız etti. “Bu ortamda mizah yapılmaz” diyenleri mahcup etti. Kendisine yönelik alkışların zirveye çıktığı bir günde ayrıldı aramızdan. Bu arada ölümünü aşıya bağlayanlar oldu. Ailesi kesin bir açıklamayla bunun doğru olmadığını bildirdi. Turgay’ın ciddi kalp rahatsızlıklarının olduğunu öğrendik. Onu unutmayacağız...",https://www.milliyet.com.tr/yazarlar/melih-asik/afaganlar-basti-6560388
Melih Aşık,YANMAK KADER Mİ?,03 Ağustos 2021,"Ülkemizde eşi benzeri görülmemiş yoğunluktaki bu yangınlar iki sebebe bağlanıyor... Küresel ısınma veya sabotajlar... Sebep ne olursa olsun ülke olarak yangına hazırlıklı olmalıyız... Ülkemiz her yıl büyük yangınlara sahne olur… Bunu biliyoruz... Amerika ve Avustralya’da geçen yıl küresel ısınmaya bağlı çok büyük yangınlar çıktığını biliyoruz… Büyük yangınlar yaşayacağımızı önceden görmeli, felakete üç kiralık uçakla yakalanmamalıydık... Yangınları acıyla izlerken merak ediyoruz... Askeri birlikler (özellikle istihkam taburlar) söndürme çalışmalarına neden katılmıyor? Bölgede askeri birlik yok deniyor. Uçak ve helikopterle yurdun öteki bölgelerinden sevkiyat mümkün değil miydi? Türk Hava Kuvvetlerinden destek alınamaz mıydı? Ve noktayı koyarken Emekli General Nejat Eslen’in önerisini hatırlatalım... - Havadan yangın söndürme görevi Türk Hava Kuvvetleri’ne verilmelidir... Hem de hiç vakit geçirmeden... EFSANE GAZOZ Olimpiyatta ilk altın madalyayı kazandıran 22 yaşındaki milli okçumuz Mete Gazoz’u bütün ulus yürekten kutluyor. Bu büyük başarıda Mete ile birlikte mutlaka annesi ve babasını da alkışlamak gerekiyor. Babası Metin Gazoz milli okçu ve spor hocası olup yıllar önce İstanbul Okçuluk ve Gençlik Kulübü’nü kurmuş. Oğlunu da özel bir program ve projeyle yetiştirmiş. Mete’yi spor yeteneği ve kişilik gelişimi için küçük yaşta piyano, resim, satranç kurslarına göndermişler. Takım ruhunu geliştirmesi için basketbol ve futbol okullarına yazdırmışlar. Geçmişte okullarda bu dersler vardı. Son yıllarda bu dersler kaldırıldı veya çok azaltıldı. Çocukların yetişmesi ailelerinin çabalarına kaldı. Mete de böyle bir çaba sonucu önce örnek bir sporcu sonra madalyalı şampiyon oldu. Mete’nin Gazoz olan soyadı da ilgi çekiyor. Mete soyadının hikayesini şöyle anlatıyor: - Bir gün okuldan ağlayarak geldim. “Neden benim soyadım gazoz, istemiyorum bu soyadı” diye evde tepiniyorum. Babam da “Sınıftaki arkadaşın Mehmet’in soyadını söyler misin?” dedi, bir an durup düşündüm “Bilmiyorum” dedim. Bu sefer de “Peki, Ayşe’nin soyadını hatırlıyor musun?” deyince bende yine ses yok. “Bak seni herkes tanıyor. Mete Gazoz diye çağırıyor” dedi. Sonra sonra ben de kabullendim hatta şimdi hoşuma bile gidiyor. Aile büyüklerimiz Bosna - Hersek göçmeni. Önceleri Askeroğlu anlamına gelen Gazazoviç soyadı kullanılıyormuş, sonra Gazaz daha sonra da Gazoz olarak zaman içinde değişime uğramış. Efsane Gazoz diye bir gazoz reklamı vardı. Bundan böyle Efsane Gazoz deyince artık Mete aklımıza gelecek. O şimdiden bir efsane... ÇOCUK Çocuk mu yetiştiriyorsunuz… Önce merhametli olacak. İnsanları, hayvanları, ağaçları, çiçekleri, havayı, suyu özetle çevreyi sevecek... Onların kendisinin hayat kaynağı olduğunu bilecek. İnsanın, bu gezegeni biraz daha güzelleştirmek, biraz daha yaşanır hale getirmek için yaratıldığının bilincine varacak. Rahat yaşamak için değil çevresiyle birlikte mutlu yaşamak için dünyaya geldiğini bilecek kadar akıl sahibi olacak. Yalan söylemeyecek, hırsızlık yapmayacak, başkasının hakkını yemeyecek, başkaları acı çekerken o keyfine bakmayacak. Aksi takdirde hayat zehir olur. TFF Futbol Federasyonu internet sitesinde gururla ilan edilen bir karar: “Türkiye Futbol Federasyonu Yönetim Kurulu 29.07.2021 tarihli toplantısında, 2021-2022 sezonundan başlamak üzere, liglerde görülen her sarı kart için 1, her kırmızı kart için de 5 adet fidan dikilmesine ilişkin TFF Ormanı Projesi çalışmalarının başlatılmasına karar vermiştir.” Federasyon şaka mı yapıyor diye kararı birkaç kez okuduk. Gayet ciddiler... Futbolcu sarı kartlık faul yapınca ormana 1 fidan kazandıracak. Rakibine sakatlayıcı tekme atıp kırmızı kart gören oyuncu ülkeye 5 fidan dikilmesine sebep olduğu için teselli bulacak. TFF’nin bütçesi halkın vergileriyle oluşuyor. Futbolcu kart görünce neden fatura halka kesiliyor? Daha da büyük komediye geliyoruz... İstatistiklere baktık... Geçen sezon ligde 1702 sarı ve 121 kırmızı kart gösterilmiş. Bu yıl da benzer sayıda kart gösterilecek. Sarı 1, kırmızı 5 hesabıyla yaklaşık 2300 fidan dikilecek. Fidanın tanesi 10 lira... TFF böylece 23 bin liralık fidan masrafı yapacak. Milyonlarca ağacın yandığı ülkemizde TFF 2300 fidanla “TFF ormanı” kuracak! İSMİNİZ Tuhaf isimler deyince... Geçenlerde Moda Parkından geçerken bir kadının avaz avaz bağırdığını duydum: - İstanbul... İstanbuuul... Meğer küçük kızının adı İstanbul imiş onu çağırıyormuş. Yaklaştım... Çocuğun kendi ismini nasıl bulduğunu sordum... Alışmış... Mesele kalmadı...",https://www.milliyet.com.tr/yazarlar/melih-asik/yanmak-kader-mi-6565371
Melih Aşık,THK YOLCULUĞU,05 Ağustos 2021,"Türk Hava Kurumu 1925 yılında Atatürk’ün “istikbal göklerdedir” sloganıyla kuruldu. Kurumun tüzüğünde amaçları şöyle belirtilir: “Türkiye’de havacılığın askeri iktisadi ve sosyal önemini tanıtmak, havacılığa gerekli olan personel ve malzemeyi sağlamak ve Türk gençliğine havacılığı sevdirmek...” Atatürk THK’nin açılışında şöyle konuşur: “İstikbal göklerdedir, çünkü göklerini koruyamayan uluslar yarınlarından asla emin olamazlar” Kurum’a maddi desteği devlet kadar halk da sağlayacaktır... Gelir kaynakları şöyle belirtilir: - Fitre, zekât ve kurban derileri... - Tayyare Piyangosu... - Bir kuruşluk Tayyare Cemiyeti dilekçe pulu... - Her sigara paketinden bir tek sigara parası... - Uşak Şeker fabrikasının her yıl ilk ürünü...Vs... Hepsinden önemlisi, Atatürk, gecesini gündüzüne katarak hazırladığı Büyük Nutuk’un telif hakkını da THK’na bırakmıştır. Dinsel odaklar olumsuz propagandaya THK’nin kuruluşuyla birlikte başlamıştır. Atatürk kuruluşundan on yıl sonra şöyle konuşur: - Türk Hava Kurumu’nu kurduğumuz zaman bunun ana gelir kaynağını bir yandan devlete bir yandan da ulusumuzun yardımsever duygularına yükledik. Fitre ve zekâtın yanı sıra kurban derilerinin kuruma verilmesi için Bakanlar Kurulu kararı. Bu karara karşı çıkmak isteyen yobazlarla, siyaset gereği bu uygulamadan vazgeçmemizi isteyenler oldu. Oysa bu iki gelir çok yanlış yerlere gidiyor, ülke yararına değil, kişilerin gurupların yararına hizmet eder hale geliyordu...” THK, Cumhuriyet yıllarında özellikle sivil havacılığın omurgası oldu. 1937 yılında, kuruluşunun 14. yılında orduya 292 uçak temin etmiş, Milli Savunma Bakanlığı’na 47 milyon lira para bağışlamıştı. Havacılık eğitimi ve yangın söndürme alanlarında en etkili kuruluş oldu. Halkın katkı ve özverisiyle büyümüş, çok önemli görevler başarmıştır. YALOVA Zaman zaman bazı bilinen öyküleri de hatırlamakta fayda vardır. Atatürk yaz aylarında Yalova’daki iki katlı ahşap köşkünde kalırdı. Bir gün bahçıvan, bahçedeki çınar ağacının bir dalını keseceklerini bildirdi. Neden, diye sordu Atatürk. Dal köşke dayanıyormuş, tehlikeli olabilirmiş. Dala dokunmayalım, köşkü geri çekelim, dedi Atatürk... Bir köşk için bir ağacı feda etmem, dediği de söylenir. Bir de plan yaptı. Köşkün temeli kazıldı. Binanın altına raylar döşendi. Ve Köşk raylar üzerinde 5 metre yana çekildi. O günün fotoğraflarını internette görebilirsiniz. Neden yaptı bunu Atatürk? Ağaca verdiği değeri göstermek için kuşkusuz. Bir de şu öykü vardır. Bir İngiliz diplomatını Yalova’da gezdirirken yanından geçtiği ağaca selam vermiş. Sebebi sorulunca: “O bizden daha yaşlı ona saygı göstermeliyiz” demiş. Biz böyle bir liderin torunlarıyız. BAŞARI Voleybol milli takımımız umulmadık bir yenilgiyle olimpiyattan elendi Güney Kore gibi görece zayıf bir ekibe neden yenildik... Rakibi zayıf gördüğümüzden, bu maçı nasıl olsa kazanırız havasına girdiğimiz için olabilir mi? İlk seti de farklı alınca bir rehavet çökmüş olabilir takıma Gördüğümüz kadarıyla oyun disiplinini kaybettik, bir daha toparlanamadık. Güney Kore ise baştan sona şaşmaz bir disiplinle oynadı. Sonuçta sağlık olsun diyoruz... Kadın milli takımımızın Belçika, Hollanda, Almanya gibi ekipleri saf dışı bırakarak olimpiyata gelmesi başlı başına başarıydı. Olimpiyatta ilk 8’e girmek keza büyük başarıdır. Gösterdikleri, azim ve iradeyi yürekten kutluyoruz. Madalya şart değil, hep söylendiği gibi, olimpiyata katılmak yeterlidir. Orada yarışan tüm sporcular belli barajları aşarak oraya vardılar. Madalya alsın, almasın her biri kutlanmaya layıktır. DENİZ Antalya ve Muğla’da yangınlar sahillere kadar indi... Kıyılar da yandı… Süha Bey dostum merak etmiş: - Deniz kuvvetlerinin 100 - 150 metre kadar öteye su sıkabilen yangın söndürme araçları var. Bayramlarda ve önemli günlerde gösteri yaparlarken izliyoruz. Bunlar denizden yangın söndürme çalışmalarına katılabilirdi. Ama hiç görünmediler. Deniz Kuvvetleri denizden tahliye için Turunç’a iki araç göndermiş. Ancak yangın söndürme gemilerinin kullanıldığını görmedik.",https://www.milliyet.com.tr/yazarlar/melih-asik/thk-yolculugu-6567115
Melih Aşık,ÖZEL KUVVET Mİ?,31 Temmuz 2021,"İran sınırımızdan kitleler halinde yurdumuza giren Afganların neredeyse tamamı genç erkek. Ülkelerini terk etme sebebi sorulduğunda en başta Taliban’ı gösteriyorlar. İyi de... Taliban’dan asıl kaçması gereken kadınlar değil mi? Kaçaklar arasında neden hiç kadın yok?  Gelen erkeklerin hepsi mi bekâr? Evli olanlar ailelerini Taliban’ın insafına mı terk ediyor? Merak edilen sorulara CHP Milletvekili İlhan Kesici yenilerini ekliyor. Attığı mesajda şöyle diyor: “Bu bir savaştan kaçış değil. Üstlerine açılan bir ateş yok, düşen bombalar yok. Yanlarında aileleri yok. Bir düzen içinde geliyorlar. Olsa olsa bu bir sevkiyat, hem de askeri sevkiyat gibi bir şey...” Tam bu sırada Almanya’nın ciddi Die Zeit gazetesinin bir haberi dikkati çekiyor: Odatv’ye göre, gazete Türkiye’ye gelenlerle ilgili şu yorumu yapıyor: “NATO, Afganistan’daki konuşlandırılmasının sona ermesinden kısa bir süre sonra yurt dışındaki Afgan askerleri için ilk eğitim programını başlattı.” Gazeteye göre, yurdumuza gelenler eğitim görecek Afganistan Özel Kuvvetleri askerleri. Afgan güvenlik güçlerine eğitim desteği sağlanması, geçen haziran ayında düzenlenen NATO devlet ve hükümet başkanları zirvesinde kararlaştırılmış. KEDİLER Büyükada’da halkın fayton çeken atlar için duyarlık gösterdiğini, sonuçta faytonların kaldırıldığını biliyoruz. Bunu yazmış ve bir yurttaşın şu sözlerine yer vermiştik: “Atların sağlığına gösterilen duyarlık maalesef sokak hayvanları için gösterilmiyor. Ada’da yem ve su kapları yok denecek kadar az.” Bu sözler üzerine sosyal medyada Adalar Belediyesi’ne yönelik eleştiriler okuduk. Belediyenin görevini yapmadığı söyleniyordu. Bir başka vatandaş da şu mesajı geçti: - Belediyeyi eleştirene kadar, kapınızın önüne bir su kabı koyuverin. MISSOURI Belediyeler her devirde eleştirilir, her devirde esprilere konu olur.  İşte geçmiş yıllardan hoş bir espri...  Yıl 1946... Amerika’nın ünlü savaş gemisi Missouri İstanbul’a gelmekte, Türk-Amerikan ilişkilerinde yeni bir dönemin perdeleri açılmaktadır.  Missouri’nin ziyareti dolayısıyla İstanbul’da adeta seferberlik ilan edilmiştir. Yıkık dökük binaların, bu arada genelevlerin ön cepheleri boyanmış, Amerikalı askerler hastalık kapmasın diye genelev kadınları sağlık taramasından geçirilmiş, adım başı Amerikan bayrağı asılmış, cami minarelerine bile “Welcome” mahyası yerleştirilmiştir.  Şehrin bu pırıl pırıl haline bakan gazeteci Doğan Nadi dayanamamış, derin derin iç çekerek Cumhuriyet’te şunu yazmıştır: - Ah Missouri ah... Sen Amerikan donanmasına gemi olacağına İstanbul’a belediye başkanı olmalıymışsın... KIZILAY Türkiye’nin dört bir yanından peş peşe yangın haberleri gelirken, cep telefonlarına Kızılay tarafından şu mesaj yollandı:  “Canımız ormanlarımız yanıyor! Kızılay tüm imkânlarıyla sahada. YANGIN yaz 2868’e gönder, 10 TL destek ol. Ateşi birlikte söndürelim.” Kızılay’ın yardım çağrısı yapması olağan...  Peki, bunun için seçilen zaman olağan mı? TAKIM Galatasaray 2000 yılında UEFA şampiyonu olmuştu. Alman, İngiliz, İtalyan takımlarını eledi. Finalde Arsenal’i mağlup etti. O yaz şampiyon kulüpler şampiyonu Real Madrid ile Monako’da Süper Kupa finaline çıktı. O maçı da kazandı. Süper Kupa’yı müzesine götürdü. Aradan 21 yıl geçti. GS artık eleme turlarını bile geçemiyor.  21 yılda 21 fersah geriledi futbolumuz.  Bir yandan da her gün transfer haberleri veriliyor.  Taraftarın bu haberlerden mutlu olması bekleniyor.  - Neden transfer için tonla para veriyorsunuz? - Şampiyon olmak için. - Şampiyon olunca ne olacak? - Avrupa’da Şampiyon Kulüpler Kupası’na katılacağız. - Sonra? - İlk turda eleneceğiz.  Aracıları zengin etmekten başka ne işe yarıyor bu transferler?",https://www.milliyet.com.tr/yazarlar/melih-asik/ozel-kuvvet-mi-6563646
Melih Aşık,ACI TÜRKÜ,07 Ağustos 2021,"Has mimarlarımızdan Doğan Hasol, ömrü boyunca tanık olduğu ilginç olayları “Geleceğin Geçmişini Yemişler” adlı kitabında topladı. Kitap adını Ferdi Tayfur’un “Hadi Gel Köyümüze Geri Dönelim” adlı türküsünden alıyor. O türkünün orijinalinde bir bölüm şöyle: “Buralarda ağaçları kesmişler Yerlerine taş duvarlar dikmişler Geleceğin geçmişini yemişler” Doğan Bey diyor ki: “Atatürk dönemi Türkiye’nin gördüğü tatlı bir rüya imiş. O dönemdeki maddi manevi birikimi 1940’lı yıllardan beri hovardaca tüketiyoruz. Bu durum yalnızca bizim kuşaklarımızı etkilemekle kalmıyor gelecek kuşaklara aktarılacak değerli miras da tüketiliyor... Doğan Hasol’un bir özelliği de ömrü boyunca birbirinden ilgisiz işlere girişmiş olması. Bir ara reklamcılık da yapmış. Kol saati reklamı düzenlemişler. Saatlerin birbirinden güzel fotoğrafları çekilmiş. Müşteriye sunulmuş. Ama sonuç soğuk bir duş olmuş. Sebebini Doğan Bey şöyle anlatıyor: “Meğer saat reklamlarında saatlerin hep 10’u 10 gece resimlenmesi gerekirmiş. Bizim çekimlerimizde ise akreple yelkovanın bu konumuna dikkat edilmemişti.” Kitapta bu satırları okuduktan sonra birkaç yerde saat reklamlarını baktık. Gerçekten de çeşitli markaların tüm saat reklamlarında saatler hep 10’u 10 geçe gösteriliyor. Keyifle okunan, bin bir hayat deneyimi ile dolu bir kitap bu... ESKRİM Sanatın sporcuyu nasıl güçlendirdiğini olimpiyat şampiyonumuz Mete Gazoz’un hayatını okurken öğreniyoruz... Babası sportif gücüne katkı amacıyla küçük yaştan itibaren piyano ve resim dersleri aldırmış Mete’ye... Peki sporun da sanata katkıları var mı? Elbet var. Sanatçı Ahmet Mümtaz Taylan’ın “Ara Toplam” adlı kitabında, felsefi düşünceler arasında bir bölüm de dikkatimizi çekiyor. Konservatuarda eskrim dersi de varmış. Gerisini kitaptan okuyoruz: “Rahmetli hocamız Sait Tayla çok muazzam bir insandı. Ben kendisiyle eskrim yaptığımda yetmiş küsur yaşındaydı. Derdi ki: “Evladım mesafe için bu dersi koyduk. Nerede duracağını, nerede kalkacağını, nerede eğileceğini, nerede doğrulacağını, nerede konuşacağını, nerede susacağını öğren diye bu dersi koyduk. Yoksa karşıdakini bu kılıçla böğründen del diye değil” ESPRİ Yazmıştım. Moda parkında “İstanbuul, İstanbuuul” diye bağıran bir hanım dikkatimi çekmişti. Dikkatle bakınca anladım ki kızını çağırıyormuş... Küçük kızın adı İstanbul imiş... İlk kez duydum, o yüzden bana ilginç geldi... Facebook dostları Okay Bayülgen’in kızının adının da İstanbul olduğunu hatırlattılar İstanbul güzel isim tabii... Eskiden güzel olan bir şehrin adı... Ancak yine de kimi yerde ve zamanda garip karşılanabilir. Haldun Demirel Facebook’ta şöyle bir örnek vermiş: - Hanımefendi Ankara otobüs terminalinde böyle bağırsın da görelim... ADA Büyükada’ya bir yakınımızı ziyarete gittik. Motordan adaya iner inmez bir anons duyduk: “Sayın yurttaşlar, İstanbul Valiliğince bildirilmiştir... İstanbul İli Orman Yangınlarıyla Mücadele kapsamında ormanlık alanlara girişler, Ağustos ayının sonuna kadar yasaklanmıştır.” Ada’nın yarıdan çoğu orman... Ormana giriş yok… Müsilaj nedeniyle denize de girilmiyor... Ne yapacaksınız Ada’da... İskelede bir kahve içip geri döneceksiniz Biz eskiden doğanın insanoğluna tükenmez ikramlarda bulunduğunu sanırdık Şimdi görüyoruz ki doğa tükeniyor Ormanlar tükeniyor, denizler tükeniyor, sular tükeniyor… İnsanoğlu bu gerçeği görmekte gecikiyor. MEDYA Almanya’da yapılan bir araştırmaya göre Almanya’da yaşayan göçmenler Alman medyasına kendi ülkelerinin medyasından fazla güveniyor. Örneğin Türkiye kökenlilerin yüzde 44’ü Almanca medyaya “genelde” veya “tamamen” güvendiğini söylerken, Türkçe medyaya güven yüzde 35’te kaldı. Sadece Türkçe medyanın yazdıklarına güvenenler ise yüzde 15... FIRSAT Sel, deprem, büyük yangın gibi geniş çaplı felaketlerin ardından mutlaka şu haberi görürüz medyada; “Fırsatçılar ürünlerine fahiş zamlar yaptılar” Kural değişmedi. Halen devam etmekte olan yangın felaketinin ardından aynı haberleri gördük. Bir ay önce 170 ile 200 lira arasında satılan yangın toplarının fiyatını 500… Isıya dayanıklı eldivenlerin fiyatını 44 liradan 330… Karbon filtreli maskenin fiyatını 211 liradan 241 liraya çıkarmışlar. Bu haberlerin ardından gelen ikinci değişmez haber de yetkililerin “Fırsatçıların ağır şekilde cezalandırılacağı” demeçleridir. Nitekim yetkililer beklenen demeci verdi, fırsatçıların cezasız kalmayacaklarını bildirdi. İyi de... Bugüne dek fırsatçılarla gerçekten mücadele edilse, gerçekten ağır cezalar verilseydi Türkiye hala bir fırsatlar ve fırsatçılar ülkesi olur muydu?",https://www.milliyet.com.tr/yazarlar/melih-asik/aci-turku-6568892
Melih Aşık,Anadolu heykelleri,25 Mayıs 2021,"Anadolu’nun hemen ilinde hatta ilçesinde o bölgeyi ve ürünlerini sembolize eden bir heykel var. Isparta’da elma heykeli, Malatya’da kayısı heykeli. Afyon’da sucuk heykeli, Aydın’da incir, Bursa’da timsah, Kars’ta kaz, Maraş’ta dondurma, Denizli’de horoz, Rize’de çay bardağı, Urfa’da biber... İlçeler de bu sanat yarışına katılmış… İnegöl’de köfte heykeli, Kaman’da ceviz, Korkuteli’nde armut, Mudurnu’da tavuk, Alibeyköy’de mısır, Bayrampaşa’da enginar, Beypazarı’nda havuç heykeli, vs... Bu heykellerin ortak yanı mı? Afrika kabilelerinde bile rastlanmayacak ölçüde ilkel ve sanattan uzak olmaları... Her biri sosyal medyada gırgır konusu oluyor... Ancak bu arada sormak gerekiyor... Bu il ve ilçelerin kaçında edebiyat, resim, heykel amatörlerinin toplandığı kulüpler ve kurslar vardır? Kaçında sergi salonu bulunur? Kaçında bir resim sergisi açıldığında ilin yetkilileri hazır bulunurlar? Kaçında sanat yarışması düzenlenir? Kaçında devlet sanat faaliyetlerini destekler? Sanatın Anadolu’da yayılması desteklense heykellerin düzeyi bu mu olurdu? Üstelik bu topraklar 2 bin yıl önce en güzel sanat eserlerinin üretildiği, en güzel heykellerin yapıldığı topraklar... OYY OY Memleket Partisi Genel Başkanı Muharrem İnce  ve parti kurucuları Anıtkabir’i ziyaret ederek mozoleye çelenk koymuşlar. Saygı duruşu sırasında çekilmiş fotoğraf internet sitelerinde yayınlandı. Fotoğrafta Muharrem İnce ellerini göğe açmış, dua ederken görülüyor. Eski köye yeni âdet derler böylesine... Facebook’ta Zehra Kayhan şu notu düşmüş: “Anıtkabir sıradan bir mezar yeri değildir. Orası yüce Türk ulusunun yüce önderinin sonsuza değin dinleneceği yerdir. Orada sadece saygı duruşunda bulunulur. Üstelik bu ziyaret, bir parti ve genel başkanının resmi ziyaretidir. Resmi ziyarette, saygı duruşu anında, saygı duruşu dışındaki her şey, her duruş, gösteriş, saygısızlıktır.” KAOS Irak savaşı sırasında basın toplantısı düzenleyen ABD Savunma Bakanı Rumsfeld ‘e bir gazeteci soruyor: - Gelecekle ilgili ne düşünüyorsunuz? Rumsfeld’ in cevabı: - Bilmediğimiz o kadar çok bilinmeyen var ki biz o bilinmeyenleri bilemiyoruz. Bir Amerikalı uzmana: “Bir meseleyi çözemezseniz ne yaparsınız?”  diye soruyorlar.  Cevabı: - Kaos yaratırız, kaosu yöneterek bizim için en yararlı olacak sonuca varmaya çalışırız. WAGNER Ünlü besteci Richard Wagner doğumunun 208. yılında müzik dünyasında anılıyor. Wagner’ in Osmanlı tarihinde de yeri vardır. Osmanlı Sultanı Abdülaziz, 23 Eylül 1872’de Nürnberg’de konakladığı sırada, Bayreuth’da inşa edilen Richard Wagner Operası’na katkı olması için tanesine 300 Thaler (altın para) ödeyerek 329, 330 ve 331 numaralı koltukları satın almıştır Olayı bir süre önce Nürnberg Başkonsolosu M. Selim Kartal ortaya çıkarmıştı. Bayreuth Belediye Başkanı Michael Hohl, talebimiz üzerine arşivde araştırma yaptırmış, Sultan Abdülaziz ’in opera seyretmek için ayırttığı koltukların belgesini törenle diplomatımıza vermişti. Sultan Abdülaziz ayrıca Dolmabahçe’de caminin tam karşısında bir tiyatro binası da yaptırmıştı. Bugün yerinde yeller esiyor. GENÇLER Bir hanım kız telefonda... Falanca bankadan arıyor. Sigorta yaptırmamızı öneriyor. Şartları anlatıyor: - Efendim, her ay belli bir para yatırıyorsunuz, 10 yıl sonra misliyle geri alıyorsunuz... Yarı şaka diyorum ki: - Ama ben 10 yıl daha yaşamam ki... Genç hanımdan cevap: - Olsun, çocuklarınız alır. - Yahu hanımefendi... - Buyurun? - Nezaketen “Kimin ne kadar yaşayacağı bilinmez, Allah uzun ömür versin” gibi teselli edici bir şeyler söyleseniz daha iyi olmaz mı? Küçük Hanım biraz mahcup: - Tabii haklısınız, birden aklıma gelmedi, diyor. Sevgili gençler... Siz siz olun, yaşlılara ölümü hatırlatmayın. Kendileri hatırlatıyorsa, bilin ki karşıdan teselli beklediği içindir. Rahmetli tıp adamı Sedat Katırcıoğlu’ndan duyduğum bir söz vardı: - Herkes öleceğini bilir ama kimse öleceğine inanmaz. Hatırlatmayın. Onlar zaten sık sık hatırlıyordur.",https://www.milliyet.com.tr/yazarlar/melih-asik/anadolu-heykelleri-6513655
Melih Aşık,Padişahın mirası!,22 Mayıs 2021,"Her yıl 19 Mayıs’ta Padişah Vahdettin adı da gündeme gelir. Atatürk’ü Milli Mücadele için Anadolu’ya onun gönderdiği, memleketin iyiliği için çalıştığı, istese saraydan dünyaları götüreceği ama tek bir eşya almadığı gibi dayanaksız övgüler birbirini izler. Vahdettin gerçekten söylendiği kadar dürüst müydü? Sarayın Başmabeyincisi Lütfü Simavi, “Son Osmanlı Sarayında Gördüklerim” adlı hatıratında (Örgün Yayınevi) anlatır. Padişah Vahdettin, ağabeyi Padişah Mehmet Reşat’ın ölümünden sonra onun özel kasalarından çıkan parayı saydırmıştır. Kasalardan, üç bini altın ve kalanı banknot olarak otuz bin lira çıkmıştır. Gerisini kitaptan okuyalım: “Sultan Vahdettin’in ağabeysinden kalan bu parayı onun kanuni mirasçılarına vermeyip kendi keyfince harcadığını, birtakım saray eşyası ve sofra takımları yaptırdığını büyük bir şaşkınlık içerisinde öğrendim. Çadırda yaşayan kabile ve aşiret reislerinin emirlerindeki insanların her türlü mal ve mülküne sahip çıktıklarını bilirdim ama koskoca Osmanlı Hanedanı’nda buna benzer hadiselerin geçeceğini aklıma bile getirmezdim. Onun mirasının oğullarına ve torunlarına verilmesi hem kanunun hem şeriatın emriydi.” FAKÜLTE Gözümüze iki haber çarpıyor:  1. Yeni 8 fakülte daha kuruldu. 2. Türkiye OECD ülkeleri içinde NEET oranında birinci.  Tabii merak ettiniz, NEET ne demek?  Efendim NEET, “Ne eğitimde ne istihdamda olan gençler” anlamına geliyor. Bir işte çalışmayan ve okula gitmeyen gençlerin oranı Türkiye’de yüzde 28.8 imiş. Bu alanda OECD ortalaması ise yüzde 12.8.  Mutlaka şu araştırma da yapılmalı: Bir fakülte mezunu olup da çalışmayan gençlerin oranı nedir?  Kuşkusuz bunda da birinci çıkacağız.  Yeni fakülte açmak güzel. Ancak bu fakülteler ihtiyaçlar doğrultusunda açılıyorsa bir anlamı var. Aksi takdirde diplomalı işsiz üretmekten başka işe yaramıyor.  Türkiye “Oğlumuz üniversiteye gidiyor” diye gururlanan aile sayısında mutlaka yükseklerde. Ne var ki bu gurun peşinden iş aramakla geçen mutsuz yıllar geliyor. Plansız programsız hiçbir alanda başarı şansı yoktur. HSK Hâkimler Savcılar Kurulu-HSK’ya TBMM tarafından seçilecek yedi üyenin ismi üzerinde uzlaşıldı. Kurul’un 4 üyesi Cumhur İttifakı’nı temsil eden AKP ve MHP, üç üyesi ise Millet İttifakı’ndan CHP ve İyi Parti’nin kontenjanından belirlenecek. 13 üyeli HSK’nın dört üyesi Cumhurbaşkanı tarafından seçiliyor, Adalet Bakanı ve Müsteşarı üye olarak Kurul’a katılıyor. Yedi üye de TBMM’de belirleniyor. HSK’nın bağımsız yargıçlardan oluşmasını savunan eski İstanbul Barosu Başkanı Avukat Turgut Kazan, CHP ve İyi Parti’nin böyle bir anlaşmaya girmesine tepki gösterdi: “AKP ve MHP’nin belirlediği 10 temsilciye, İP’ten iki, CHP’den bir kişi eklense neyi sağlamış olacaksınız? Bunu yapmakla HSK’nın bütün yaptıklarına meşruiyet kazandırmış olacaksınız” dedi. Avukat Şahin Mengü aynı görüşte: “CHP ve İyi Parti HSK’nın meşruiyetini tanımamış olsa sistemden şikâyete hakkı olur ama şimdi bu durumda o hakkını yitirmiştir. Verecekleri oylar sonucu değiştirmez. Ayrıca İP’in iki adayına karşı CHP’nin bir aday vermeyi kabul etmesi parti adına hüzün veren bir durumdur” diyor. HSK bu durumda RTÜK’e benzeyecek. RTÜK’te malum muhalefetin temsilcisi vardır ama hiçbir kararı etkileyemez sadece işleyişe meşruluk kazandırır. CHP’nin 2017 yılında ilk HSK seçimini boykot ettiğini hatırlatalım. GEZİ İkizdere’de köylülerle konuşmak üzere Rize’ye gelen İyi Parti Genel Başkanı Meral Akşener burada gerginlikle karşılaştı. Haberi televizyonlarda izlemiş olmalısınız.  Bir yandan seçim ve erken seçim sözleri telaffuz edilirken, bir yandan bu tür olaylar can sıkıyor.  Eğer Türkiye yola demokrasiyle devam edecekse siyasi liderler halkla temas edebilmeli. Bu tür olaylar devletçe anında önlenmeli. Nedir siyasi partiler? Demokrasinin vazgeçilmez unsuru. HARRAN Yaklaşık 20 yıl önce Urfa’da Atatürk Barajı’nı gezmiş, daha sonra Harran’a geçmiştik. Atatürk Barajı biteli 10 yıl olduğu halde Harran’da tarlalar boş duruyordu:  - Ne oldu barajdan su vermediler mi? - Verdiler beğim. - Peki, tarlalar neden boş duruyor? - Fazla su verdiklerinden dolayı toprak tuzlanma yaptı. Mahsul kavruldu.  Geçenlerde bölgeyi bilenlere durumu sorduk.  Harran artık barajdan su alamıyormuş. Bu yıl baraj çevresinde yalnızca Suruç’a suç vermişler barajdan. Ancak yine fazla su verilmiş, ovayı su basmış, şimdi suyun çekilmesi bekleniyormuş.  Urfa’nın diğer yöreleri ise kuraklıktan yakınıyor. Planlama: Her zaman önde gelen sorunumuz işte bu. İFADE Aziz Nesin’in yıllar önce Dikili etkinliklerinde ifade ettiği bir tespiti Şirin Bozer aktarıyor: “Eğer biri ‘doğru dürüst insan’ olduğunu iddia ederken sizi ‘şerefsizim, namussuzum, anam avradım olsun vb.’ gibi laflarla inandırmaya çalışıyorsa, bilin ki o dediği gibidir, sakın inanmayın.”",https://www.milliyet.com.tr/yazarlar/melih-asik/padisahin-mirasi-6511495
Melih Aşık,EFTELYA VE NÂZIM,10 Temmuz 2021,"Bir efsanedir yıllardır dile dile anlatılır. Şudur: Atatürk Dolmabahçe Sarayı’nda bir gece edebiyatçılarla ve şairlerle sohbet etmektedir. Genç şair Nâzım Hikmet’ten söz edilince, “Çağıralım, onu da dinleyelim” der. Nâzım’ın evine gecenin ilerleyen saatinde iki polis gönderilir. Nâzım Hikmet kendisine daveti ileten polislere sözde: - Paşa’ya benden selam söyleyin, ben Deniz Kızı Eftelya değilim der. Eftelya malum, devrin en ünlü şarkıcısıdır. Yine efsaneye göre, Nâzım’ın cevabını duyunca Mustafa Kemal şöyle der: - Aferin çocuğa. İşte şair dediğin böyle olur. Anlatılan budur. Peki, acaba böyle bir olay var mıdır? 1960 yılında bir kongre izlemek için Moskova’ya giden gazeteciler; Ömer Sami Coşar ile Orhan Karaveli, Nâzım Hikmet’le uzun uzun konuşma fırsatı da bulurlar. Ömer Sami bir ara sohbet arasında : “O hikâyenin aslı astarı var mıdır?” diye sorar.  Gerisini Orhan Karaveli’nin kaleminden okuyalım: “Birden ciddileşti Nâzım: - Bakın cancağızlarım! Elbette aslı yoktur. İşin doğrusunu da Türkiye’de iken yakın dostlarıma kaç kez anlatmışımdır. Ama dünyanın her yerinde halklar efsane uydurmaya bayılırlar. Bir kez ‘tutunca da’ kimse kimseyi işin doğrusuna inandıramaz. Şimdi, Mustafa Kemal dünyanın en nazik ve efendi adamlarından biriydi. İnsanları gece yataklarından kaldırıp, keyfi öyle istedi diye ayağına çağırtmak onun yapacağı bir şey değildi...” Nâzım böyle bir olayın kesinlikle vaki olmadığını, eğer olsa davete gideceğini söyler. Deniz Kızı Eftelya’yı küçültücü deyimlerin kendisine yakışmayacağını hatırlatır. Sözü “Allah aşkına unutun artık şu Eftelya hikâyesini” diye bitirir. Orhan Karaveli ağabeyimiz hayattadır, bu hikâyeyi soranlara anlatır. ÇOCUK İnsanımız hâlâ eski tavırlarda. Çocukları seviyorum sanıyor. Sevdiğini zannederken onu rahatsız ediyor. Ama bunun farkında değil. Pedagoglar usanmadan hatırlatıyor. Aşağıdaki basit kuralları lütfen öğrenelim. Çevremize öğretelim. Bakın neler: - Çocuk kendisini öptürmek istemiyorsa “Öpüversin bir kere” deyip zorlamayın... - Güldürmek için ısrarla gıdıklamayın - O istemedikçe vücuduna kimsenin dokunamayacağını öğretin. - Kalabalık araçlarda “Otur teyzenin kucağına”, “Sıkış amcanın yanına” diyerek yabancı biriyle bağını kuvvetlendirmeyin. - “Garson amca kızar şimdi bak”, “Teyzeyi kızdırma” diyerek çocuğunuzda ona herkesin kızabileceği, bağırabileceği imajı yaratmayın. - Yaşına uygun olmayan oyuncaklar eline vermeyin. Onu başarısız olabileceği yarışlara sokmayın, kurslara göndermeyin. Böylece kendine güvenini kaybetmesine yol açmayın. BAYKAL Kimsenin anlam veremediği bir gelişme bu. Siyasette hiçbir iddiası kalmayan Deniz Baykal birden gündeme geldi ve dört bir yandan topa tutulmaya başlandı. Bu arada Baykal’ı biraz daha yere batırmak için gerçek olmayan suçlamalar da gündeme dâhil edildi. Baykal neden gündem oldu? Doğrusu kimse bu soruya net yanıt veremiyor. Baykal’ın yakınlarına göre... Amaçlardan biri gündemi değiştirmek ve suçlamaların yönünü CHP’ye çevirmektir. Böylece kamuoyuna CHP de AKP’den farksız izlenimi vermektir Bir başka yoruma göre...  Amaç, CHP’de zaten tasfiye edilmiş olan Cumhuriyetçi çizgiyi biraz daha kazımaktır. Ne olursa olsun, garip bir durum var ortada. Evet, Baykal’ın siyaseten günahı çoktur. Ama bugünkü ortamda bunların gündeme gelmesi için sebep yok. Neden bu saldırı kampanyası? Anlam vermekte zorlandık. MODERN Modern futbolun sanat ve estetikten uzaklaştığını, mekanik hale geldiğini, seyircinin izlerken sıkıldığını yazdık. 90 dakikanın neredeyse yarısı yan pas ve geri pasla geçiştirilir oldu. Futbolu canlandırmak için ne yapmalı? Bir dostumuz: - Tek çözüm basketbol kuralı uygulamak diyor. - Yani? - Bir takım 24, bilemedin 30 saniye içinde topu kendi yarı sahasından karşı sahaya geçirmeli. Eğer bunu yapamazsa top rakibe verilmeli. Keza bir takım santra çizgisini geçtikten sonra o çizginin gerisine dönerse top yine rakibe geçmeli. Basketbol bu kurallarla hızlandırıldı. Futbolda yan pas uyutmacası devam ederse FIFA benzer tedbirler almalı. REST Gazetelerin yazdığına göre, Fatih Terim, boş sözleşmeyi imzalayıp kulübe göndermiş. GS Başkanı Burak Elmas da bu jeste jestle karşılık vermiş. Ücret boşluğuna yıllık 3 milyon euro yazmış. Merakımıza gelince... Fatih Terim bu jesti yaparken karşı tarafın jestine jestle karşılık vereceğini biliyor muydu? Yoksa, Burak Elmas’ın, “Hoca, senin artık paraya ihtiyacın yok, kulübe biraz da amatörce hizmet et” diyebileceğini de göze aldı mı? Başkan, jeste 3 milyonluk jestle karşılık vermeseydi Fatih Terim’in tavrı ne olacaktı? Burak Elmas’a gelince... Fatih Terim’e yaptığı jestin bir bölümünü kulübe de yapıp, hocanın alacağı paranın bir bölümünü kendi cebinden karşılamayı düşünür mü? Kulübün ve taraftarın parasından yapılıyorsa, bu jestlere jest demek ne kadar doğrudur?",https://www.milliyet.com.tr/yazarlar/melih-asik/eftelya-ve-nazim-6549690
Melih Aşık,Hukuk dediğin...,13 Temmuz 2021,"HDP’li Ömer Faruk Gergerlioğlu üç ayı aşkın süre yattığı cezaevinden birkaç gün önce tahliye edildi Milletvekili Gergerlioğlu, 5 yıl önce paylaştığı bir tweet yüzünden yargılanmış, 2 yıl 6 ay hapse mahkûm edilmişti. Savcının hapis talebini önce alt mahkeme, ardından istinaf mahkemesi, ardından Yargıtay onaylamış, Meclis Gergerlioğlu’nun milletvekilliğini düşürmüş, polis kendisini Meclis’ten zorla çıkarmış, evinden alarak tutuklamıştı. Meclis, Anayasa Mahkemesi kararını beklemesi taleplerini kabul etmemişti. Gergerlioğlu bütün bunların üzerine Anayasa Mahkemesi’ne başvurdu. Yüksek Mahkeme’nin 15 yargıcı oy birliğiyle davada hak ihlali olduğu kararına vardı. Tahliye böylece zorunlu hale geldi. Davaya konu olan haber mi? T24 sitesinde 5 yıl önce yayımlanan ve Gergerlioğlu’nun paylaştığı haber PKK liderlerinden Karayılan’ın, “Devlet adım atarsa, barış 1 ayda gelir” sözleriydi. Anayasa Mahkemesi bu haberin hiçbir yerinde suç unsuru görmedi. Üstelik paylaşılması suç sayılan bu haber halen T24 sitesinde duruyor. Haberle ilgili bir dava açılmadığı gibi, erişim yasağı da getirilmedi. Erişilmesi yasak olmayanı paylaştığı için hapsedilen Gergerlioğlu’nun şimdi Meclis’teki görevine dönmesi gerekiyor. Bakalım bu karar için ne kadar beklenecek? BATARSA Kanal İstanbul’la ilgili lehte ve aleyhte görüşlerin tartışması devam ediyor. İktidar tarafı ana amaçları şöyle özetliyor: 1- Çevre tehdidinin ortadan kaldırılması, 2- İstanbul’daki bugüne kadar yaşanmış bütün kazalardan büyük oranda kurtulmak. 3- Daha sağlıklı bir deniz trafiğini sağlamak. Bu gerekçelere Kanal karşıtlarından gelen cevaplar şöyle: - Tarihimizde İstanbul Boğazı’nda 20’den fazla gemi batmış ve derinliği ortalama 110 metre olduğundan, hiçbir gemi çıkarılmadığı halde, gemi trafiği aksamadan devam etmiştir. Kanal İstanbul’un derinliği 21 metre olacağına göre ilk gemi battığında kanal tıkanır, batık çıkarılmadan trafik açılamaz. - Kanalda dümeni kilitlenen veya benzer şekilde arızalanan gemi demir atarak kendini durdurmak zorundadır. Ancak 21 metre derinlik demir tutması için yeterli değildir. Demir tutmaz. Gemi kenarlara çarparak durur. KUL Facebook’ta bir not... Vatandaş sık sık kullanılan “Kul hakkı” deyimine isyan ediyor ve diyor ki: “Sevgili dostlar; kul kelimesi, gayrı insani bir kavramdır. Kul zavallı, muhtaç, özgür olmayan insan demektir. Kul demek köle demektir. Kulluk önce ‘yaratana kulluk’ diye başlıyor. Ardından, padişaha kulluk, ağaya kulluk, şeyhe kulluk, zengine kulluk diye gidiyor. Kul hakkı yoktur, insan hakkı vardır. Ben kul değilim arkadaş.” MOTOR Geçtiğimiz günlerde, AKP’nin motosiklet yarışçısı Milletvekili Kenan Sofuoğlu, katıldığı bir Youtube programında, Cumhur-başkanı’nın ricasıyla milletvekili olduğunu ama bu işi beceremediğini ve bir daha asla aday olmayacağını söyledi. Zaten kendisinin milletvekili olarak hiçbir faaliyetini hatırlamıyoruz. Sadece ilk seçildiğinde Meclis’e süper lüks Lamborghini arabasıyla geldiğini biliyoruz. Sayın Vekil, şimdi, “Bu işi beceremiyorum” diye samimi bir itirafta bulunuyor. Ancak görevden istifa edeceğini, milletvekili maaşından vazgeçeceğini ya da fakir öğrencilere burs vereceğini falan da söylemiyor. Ömür boyu emekli maaşı alacak, yakınları TBMM’nin sağladığı sağlık yardımlarından istifade edecek, gözlüğünün parasını bile halk ödeyecektir. VOLEYBOL Voleybol Milli Takımı’nın uluslararası karşılaşmalarda göğsüne kocaman reklam koyduğunu yazmış, milli formaya reklam alınmaması gerektiğini kaydetmiştik. Ekranda izlediğimiz U20 ve U16 milli takımların da göğsünde aynı firmanın reklamı var. Türk bayrağı ise görünmüyor. Hangi ülkenin milli takımı olduğu anlaşılmıyor. Şu sırada U16 ve U20 bayan milli takımların Avrupa ve Dünya Kupası maçları var. Dünya Voleybol Federasyonu bu maçları naklen veriyor. Biz de vaktimiz elverdiğince izliyoruz. Bu arada oyuncuları tanımak için bizim Voleybol Federasyonu’nun internet sitesine giriyoruz. Yaşı, boyu, oynadığı takım, vs. gibi bilgiler yok. Federasyon bu maçları kamuoyuna duyurmadığı gibi, genç oyuncuları tanıtmak gibi bir çabaya da girmemiş. Doğru dürüst bir internet sitesi yapmak bu kadar mı zor? KBB Doktorun kartvizitinde uzmanlık alanı şöyle yazılı: “Otorhinolaryngologist” Ne demek oluyor bu? “Kulak Burun Boğaz uzmanı” Ürolog, nörolog, kardiyolog, onkolog, psikolog gibi deyimlerin anlamını biliyoruz da... Kulak Burun Boğaz yani KBB uzmanına: “Otorhinolaryngologist” dendiğini bilmiyorduk. Öğrenmiş olduk. Bilgi bilgidir.",https://www.milliyet.com.tr/yazarlar/melih-asik/hukuk-dedigin-6551694
Melih Aşık,BUZLAMA,15 Temmuz 2021,"Televizyon ekranında alkol bardağı göründüğü anda buzlanma yapılıyor. Böylece resim bulandırılarak bardaktaki alkolün görünmesi önleniyor. Neden? Çünkü alkol ekranda görünürse gençler özenecek, “Biz de tadına bakalım, neymiş görelim” diye bardağa sarılacak. Böylece, her gördüğüne özenen bir gençliğimiz var farz ediliyor. İyi de... Televizyonlarda her gece mafya filmleri oynuyor. Her boydan cins cins silahlar patlıyor. Bu silahlar sahiplerine güç kazandırıyor, silah güç sembolü olarak takdim ediliyor. Peki, siz hiç silah sahnelerinin kısıtlandığını gördünüz mü? Silah görüntüleri buzlanıyor mu? Hayır. Hiçbiri olmuyor. Mantık şöyle: Gençler ekranda alkol görürse özeniyor ama silah görürse özenmiyor. Veya...  Silah alkol kadar tehlikeli değil. Mantık böyle de gerçekler farklı. Türkiye, Avrupa’da sivil silahlanmanın ve silahlı cinayetlerin en yoğun olduğu ülke niteliğini koruyor. SURLAR Geçenlerde Topkapı’daki Koç Üniversitesi Hastanesi’ne gitmemiz gerekti. Hastaneye doğru Yedikule’den başlayarak şehir surlarını takiben ilerledik. Theodosius surları adı verilen bu surların karadaki uzunluğu yaklaşık  7 kilometre. Surlar ve burçlar yer yer çatlamış, yıkılmaya yüz tutmuş. İstanbul Büyükşehir Belediyesi bu surları restore etmeye başlamış. Dikkatimizi çeken mi? 5. yüzyılda inşa edilen surlar 1986 yılında kısmen onarılmıştı. Çatlaklar genellikle onarılan kısımlarda meydana gelmiş. Bizim inşaatçıların surları 35 yıl dayanamamış... AĞACIM Gazeteci Semih Kalkanoğlu yazıyor:  TV’de bir haber bizi şaşırttı ve üzdü. Adana’da bir limon üreticisi, bahçesinde 170 limon ağacının olduğunu ama bu yıl hiçbir ağaçtan ürün alamadığını anlattı ve ağaçlara (!) kızdığından bir hızarcıyla anlaştığını ve tüm limon ağaçlarını dibinden kestireceğini söyledi.  Birkaç yıl önce de Sakarya tarafında bir köylü, para etmiyor diye bahçesindeki fındık ağaçlarını kökünden kesti.  Bir başka kentimizde çiftçi “Para etmiyor” diye kiraz ağaçlarına testere vurdu. Bir ağaç, meyve versin vermesin, sadece ağaç olsun gölge versin, ASLA kesilmemeli. Ağaç ulusal servettir.  Ağaç ürün vermiyor diye kesmek yerine neden ürün vermediği uzmanlarca incelenmeli.  İklim değişikliği bütün dünyada büyük değişimlere yol açıyor.  Biz iklim değişikliğinin sebep ve sonuçlarını yeterince araştırıyor muyuz?  Ağaçları kesmek yerine bunu yapsak daha iyi değil mi? KABİL ALANI Afganistan’da Kabil Havaalanı’nın korunması için ABD ile Türkiye arasında görüşmeler sürerken... Suriye İnsan Hakları Gözlemevi ilginç bir haber veriyor. Buna göre Türkiye Kabil’e Türk askerini değil Özgür Suriye Ordusu askerlerini gönderecektir. Bu kişiler kayıtlarda özel güvenlik şirketi çalışanı olarak gösterilecektir. Böylece Türk askerinin hedef olması gündemden çıkarılacaktır. Bilindiği gibi, Taliban ülkede yabancı asker kalmasına izin vermeyeceğini daha önce açıklamıştı. Kabil’de görevlendirilecek ÖSO mensuplarına 2-3 bin dolar civarında maaş verileceği de haberde belirtiliyor. Bu arada Onur Öymen ilginç bir soru soruyor. Diyor ki: - ABD yetkilileri Taliban ile masaya oturup çekilme pazarlığı yaptıklarında Kabil Havaalanı’nın kimlerce, nasıl korunacağını konuşmadılar mı? Bu en kritik konu sonradan mı akıllarına geldi? KİRAZ Kiraz mevsimini yaşıyoruz. Napolyon kirazı manav tezgâhlarında müşteriye iri iri ve tatlı tatlı gülümsüyor. Kirazın hası sayılan Napolyon’un kilosu 30 liradan başlıyor. Ünlü Fransız İmparatoru Napolyon bu kirazı mı severdi? Adını oradan mı almış?  Kirazın Napolyon’la hiç ilgisi yoktur. Şimdiki adı Uluabat, eski adı Apolyont olan Bursa’ya bağlı gölden ve o bölgeden gelmektedir kirazın adı. Bu gölün etrafı yüzyıllardır koyu kırmızı renkli ve etli kiraz ağaçlarıyla çevrilidir. Ülkemiz halkı Apolyont sözcüğünü telaffuz etmekte zorlandığından adını zamanla Napolyon yapmıştır. KABOTAJ Siyasi liderler 1 Temmuz Kabotaj Bayramı’nda sıraya dizilip kutlama mesajları yayımladılar. Nedir kabotaj? “Bir ülkenin kendi kara sularında ve kendi limanları arasında gemi işletme ve her türlü liman hizmetlerini kendi kontrolünde bulundurma hakkıdır.” Prof. Kemal Üçüncü özellikle muhalefete seslenerek diyor ki: - Bütün siyasi liderler Kabotaj Bayramı’nı kutladılar, sağ olsunlar ama gelinen noktada Türk denizciliğinin durumu hakkında bir kelimecik de olsa bir özeleştiri, öneri ve perspektif duyamadık. Gönül isterdi ki Kabotaj Bayramı’nda “Gelecek 15 yılda Türkiye olarak okyanuslara hangi stratejiyle açılacağız?”, “Deniz ticaretinden daha fazla nasıl pay alacağız?”, “Batma noktasındaki deniz ürünleri ve balıkçılık sektörünü nasıl toparlayacağız?” “Ekolojik dengeyi nasıl sağlayacağız?” konuları tartışılsın.” Bizde siyaset karşılıklı laf atmaktan ibaret kalıyor. Oysa siyaset çözüm arama ve bulma sanatıdır. İşin zor tarafı orasıdır.",https://www.milliyet.com.tr/yazarlar/melih-asik/buzlama-6553355
Melih Aşık,UMUT ANITI,06 Temmuz 2021,"Kadıköy’de Haydarpaşa Garı’nın karşısına yerleştirilen Umuda Yolculuk adlı heykelin iki hafta önce açılışı yapıldı. Elinde tahta bavuluyla ana yurda el sallayan bir gariban işçiyi gösteriyor heykel. Göçün 60. yılı nedeniyle önce Sirkeci Garı’na yerleştirilmiş. Ancak Fatih Belediyesi’nin heykeli kaldırması üzerine İBB devreye girmiş, Ekrem İmamoğlu’nun aracılığıyla Kadıköy, Haydarpaşa’ya taşınmış. Hollanda Sosyal Dernekler Federasyonu’nun (DSDF) girişimiyle ısmarlanan heykeli İzmir’den üç sanatçı (Derya Ersoy, Zafer Dağdeviren ve Ali Yaldır) tasarlamış. Anıtın açılışına Hollanda Büyükelçisi Marjanne de Kwaasteniet Ankara’dan gelmişti. Törene İstanbul’un Hollanda, Belçika, Almanya ve İsveç başkonsolosları da katıldı. Hükümetten, valilikten, kaymakamlıktan, muhalefetten, siyasilerden kimse gelmemişti. İBB Başkanı İmamoğlu’nun Gaziantep’teki belediye başkanları toplantısında olduğu söylendi. İBB adına Park ve Bahçeler Daire Başkanı Çağatay Seçkin konuştu. AKP’li Fatih Belediyesi heykeli sosyal demokrat bir kuruluşun yaptırmasından rahatsız olmuş deniyor. Oysa heykeli kimin yaptırdığı değil, temsil ettiği anlam önemliydi. Neticede, Ankara’dan kalkıp gelen Hollanda Büyükelçisi ve dört başkonsolos, açılışta muhatap olarak İBB Park ve Bahçeler Müdürü’nü buldular. Milyonlarca gurbetçiye ve 60 yıldır kucak açan Batılı ülkelere gösterilen saygı ve nezaket bu oldu. MOTO TERÖR Bu ülkede bir trafik genel müdürlüğü ve ona bağlı il trafik müdürlükleri vardır... Bu merciler trafiğin düzenli işlemesini ve insanların can güvenliğini korumak göreviyle yükümlüdür. Peki, bu görev neden yok sayılır? Kadıköy ve çevresinden örnek verelim... Kaldırımlar bozuk. Bir kısmı kafe ve lokantaların işgali altında. Bu yetmiyormuş gibi, scooter adı verilen, asrın son icadı araçlar hızla yayaların arasına dalıyor. O da yetmiyor, pizza ve kebap motorları sağınızdan solunuzdan size sürtünerek adeta uçuyor. Kimi zaman yayalara çarpıp kaçıyor. Bendeniz bugüne kadar bir tek trafik memurunun kaldırımdan giden bir tek motoru ya da scooter’ı çevirip ceza yazdığını görmedim. Kaldırımlarında yürünemeyen bir kente kent denebilir mi? Neden bir kentte kaldırımda yürümek bile eziyet haline getirilir? ERBİL Televizyon ve sahne sanatçısı Mehmet Ali Erbil’i son yıllarda hep hastalık maceralarıyla okuyoruz. Umarız, şimdi iyidir. Kendisine  geçmiş olsun dileklerimizi iletirken, esprili kişiliğine de bir örnekle değinmek istiyoruz. Müjdat Gezen, “Normal Olacak Kadar Anormal Değilim” adlı son kitabında anlatıyor: “Mehmet Ali, berberine gitmiş, tıraş oluyor. Yan koltuktaki müşteriyi tıraş eden kalfa ise hayli acemi. Usturayı kullanırken adamın suratında yeni kesikler açıyor. Erbil dayanamamış, berberine yan koltuktaki adamı işaret ederek demiş ki: - Bir ustura da şu zavallı adama verin de kendisini savunsun.” TALİBAN ABD’nin Afganistan’daki 20 yıllık savaş serüveni yenilgiyle noktalandı. Şimdi çekiliyorlar. Ancak Kabil’de kalacak büyükelçiliklerin güvenliği için Hamid Karzai Havaalanı’nın Batı kontrolünde bulunması gerekiyor. Bu görevi Türkiye’nin üstlenmesi için görüşmeler sürüyor. Alanı 500 askerle korumamız öngörülüyor. Taliban ise hiçbir yabancı gücün ülkelerinde kalmasına izin vermeyeceğini sık sık tekrarlıyor. Önemli başkentlerde görev yapmış bir büyükelçi dostumuz gönderdiği notta diyor ki: “Eylülde NATO’nun çekilmesi tamamlandıktan sonra, Taliban’ın başkent Kabil’e yönelmesi kesin görünüyor. Türk askeri orada kaldığı takdirde, çatışmaların ortasında kalacak ve hatta hedefi olacaktır. ABD’den mali ve teknik yardım istenmesi, Batı çekildikten sonra asker bulundurmamızın ulusal çıkarlarla ilgisi olmadığının kanıtıdır. Büyük risk içeren karar gözden geçirilmelidir.” TOPKAPI Topkapı Sarayı Daire Başkanı İlhan Kocaman, arkadaşımız Mert İnan’a Topkapı Sarayı ve Aya İrini ile ilgili açıklamalarda bulunurken bir ara şöyle diyor: “2019’da Topkapı Sarayı bünyesinde yürütülen 15 restorasyon projesini durdurduk. Restorasyonları üstlenen firmaların yetkin olduklarına ikna olmadık.” Bravo... Yanlıştan dönüp doğruya yönelmek her zaman iyidir. Doğru olan yapılmış. Ancak şu soruları sormamak da mümkün değil: - Restorasyon ihalelerini yetkin olmayan firmalara kim verdi? Altında kimin imzası var? Topkapı Sarayı en önemli tarihi yapılardan biri. Tarihi yapıların restorasyon işleri böylesi hataları kaldırır mı? NEDİR? Prof. Örsan Öymen, Cumhuriyet’teki yazısında fala ve astrolojiye inananlara mesaj yolluyor: “... birçok insan hâlâ, astrolojinin bir bilim olduğu sanısıyla yaşamaktadır. Oysa bilim olan astronomidir, astroloji değildir. Astroloji, bilim olduğu iddiasıyla ortaya çıkan bir sahte bilimdir.”",https://www.milliyet.com.tr/yazarlar/melih-asik/umut-aniti-6546370
Melih Aşık,Tütün sarmalı,08 Temmuz 2021,"Adıyaman’da tütün üreticileri bir haftadır eylem yapıyor. Karayolunu trafiğe kapatıp dertlerini anlatmaya çalışıyor. Dertleri ne mi? Üç yıl önce bir yasa çıktı. Tütün üretimi ve ticareti yapanlar yetki belgesi alacaktı. Bu yasanın uygulama yönetmeliği ise ancak altı ay önce yayımlandı. Bu yönetmeliğin zor koşulları vardı. Örneğin, en az 250 üreticinin bir araya gelip kooperatif kurması şart koşuluyordu. Kişi ve firmalar tek tek hareket etmeyecek, satış kurallara bağlanacaktı. Bu kurallara uymayana üç yıldan başlayan hapis cezası uygulanacaktı. Adıyaman ve çevre iller sarmalık tütün yetiştiriyor. Sigara fiyatlarının büyük zam görmesi sonucu sarmalık tütüne talep artıyor. Adıyaman ve çevre illerden yurdun dört bir yanına postayla veya sevkiyatla giderek daha büyük miktarda tütün satılıyordu. CHP Adıyaman Milletvekili Abdurrahman Tutdere diyor ki: “Sigara fiyatları çok artınca insanlar daha ucuz diye sarmal sigaraya yöneldi. Bugün sadece İstanbul’da binlerce sarmal sigara bayii var. Bu da sigara tekellerini rahatsız ediyordu. Son yönetmelik üreticiyi altı ay içinde yeni düzene uymak zorunda bıraktı. Bu da imkânsız. Bu durumda üretici ve satıcı ürünü büyük tekellere satmak zorunda bırakıldı. Yönetmelik ertelenmeli ve üretici lehine değiştirilmeli. Talep budur.” ALKOL GEVEZELİĞİ Ülkemizin gereksiz tartışma konularından biri de alkolden alınan verginin gittiği yerdir. Muhafazakâr kesim alkol aleyhtarlığı yaparken, diğer kesimler de kinayeli sorarlar: - Sizin maaşınızın içinde alkolden gelen gelir yok mu? Son dönemde bir söylenti çıkarıldı. Buna göre, alkol geliri özel bir hesapta toplanıyor, memur maaşları farklı hesaptan ödeniyordu. CHP Milletvekili Ömer Fethi Gürer merak edip, Maliye Bakanı’na sormuş: - İçki ve sigaradan toplanan vergiler nerede kullanılıyor? Maliye Bakanı Lütfi Elvan cevap veriyor: - Hazine birliği kapsamında bütün gelirler bütün giderlerin karşılanmasında kullanılıyor. Yani, Diyanet çalışanları dâhil bütün memurların maaşında da alkol geliri mevcuttur. En iyisi böyle abuk subuk tartışmalara hiç girmemek. Bu arada, Türkiye’de alkol kullanmayan kimsenin kalmadığını da ekleyelim. Dezenfektan kullananlar da ellerini her gün alkolle temizlemiyor mu? MİDYE Marmara Denizi’ni kaplayan müsilaj adlı pis örtü dibe çöktüğü için görüntü giderek temizleniyor. Görüntü düzeliyor ama bilim insanları deniz dibindeki kirliliğin ve zehirlenmenin arttığını söylüyor. Çoğu kimse Marmara’dan çıkan balığı ve midyeyi yemiyor. Acaba son yıllarda çok pek hızlı gelişen midye dolma sektörü ne durumda? Bunu merak edip Moda Midyecisi adlı tezgâha yaklaşarak satışları sorduk. “Satışta yüzde 20-30 civarında azalma var” dedi, oradaki arkadaş. Demek ki midye dolmaya hücum yüzde 70 oranında sürüyor. Çok sayıda vatandaş müsilaja falan boş veriyor. Nitekim biz oradayken de dolmaya canlı bir talep gördük. Özellikle gençler hemen oracıkta dolmayı yuvarlıyor, kabuklarını atıp gidiyordu. Bilim insanları boşuna korku yayıyor! Burası boş vermişlerin ülkesi! AZZURO Avrupa Şampiyonası’na Türkiye’yi yenerek başlayan İtalya Milli Takımı önceki akşam İspanya’yı eleyerek finale kaldı. Bitiş düdüğüyle birlikte futbolcular sahada, seyirciler tribünde sarmaş dolaş oldular. Yer gök İtalyan mavisiyle donandı. Sahi... Bayrağı “yeşil, beyaz, kırmızı” olduğu halde İtalya’nın milli sporcuları neden “azzuro” adı verilen “mavi” formayla yarışır? Geçenlerde gözümüze bir kitap ilişti: “Mavi: Bir rengin tarihi” Michel Pastoureau’nun bu kitabı MAVİ rengin tarihini anlatıyordu. Ama o soru yine karanlıkta kalmıştı. Bayrağı “yeşil, beyaz, kırmızı” olduğu halde İtalya’nın milli sporcuları neden “mavi” formayla yarışır? Bunun sırrını İtalyanların bile bilmediğini anlatıyor kitap. Bir sırrı mutlaka olmalı, ama ne? PASO Kimse kusura bakmasın. Bendeniz bu modern futbolu pek tutmadım. Çünkü 90 dakikanın yarıdan fazlası yan pas ve geri pasla geçiyor. Seyirci al gülüm ver gülüm paslaşmayı izlerken sıkılıyor. Bir ara top yarı sahayı geçiyor. Bazen rakip ceza sahasına kadar iniyor. Derken hadi yine geriye... Rakip kaleye şut beklerken top dönüyor takımın kendi kalecisine kadar gidiyor. Yan pas ve geri pasın bir estetiği yok. Hüneri de yok. Biz bunu neden izliyoruz? Maçtan sonra golleri izlemeniz yeterli. Bendeniz bu futbolu seyretmem. Maçtan sonra internetten golleri izler, geçerim.",https://www.milliyet.com.tr/yazarlar/melih-asik/tutun-sarmali-6548046
Melih Aşık,Anadolu’da sanat,27 Mayıs 2021,"Anadolu’nun çeşitli il ve ilçelerinde heykel niyetine yapılan figürlerin bir sanat değeri taşımadığını ve yer yer komik karşılandığını yazdık. Anadolu’nun sanat dışı bırakıldığını kaydettik. Cumhuriyet yıllarında resim ve heykel sanatına devletçe destek verilmişti. Sonraki yıllarda bu destek kayboldu. Peki, devlet desteği sanatın gelişmesi için yeterli mi? 1937 yılında İstanbul Güzel Sanatlar Akademisi Müdürlüğü’ne getirilen Fransız sanatçı Leopold Levy o günlerde diyor ki: “Sanatkârı himaye etmek hiçbir zaman kâfi gelemez. O sanatkârı anlayacak, sevecek, eserlerini satın alacak bir muhit yaratmak lazımdır.” Fransız sanatçı sanat müzesi kurulması, daimi sergi ve galerilerin açılması, konferans ve yayınlar yapılmasını önerir. Cumhuriyet yönetimi 1939-43 yılları arasında ressamlar için yurt gezileri düzenler. Abidin Dino’dan Avni Arbaş’a, İbrahim Çallı’dan Cemal Tollu’ya zamanın ünlü resim hocaları ve ressamları dört yıl boyunca her yaz Anadolu’ya gönderilir. Maksat milli sanatı geliştirmek, Anadolu’nun renklerini ve ruhunu sanata yansıtmak, taşrada sanata yönelik ilgi uyandırmaktır. Ressamlar gittikleri illerde 1 ile 3 ay arası kalarak çalışır, yaptıkları resimleri İstanbul ve Ankara’da sergilerler. Bu tür çabalar sonradan terk edildiği gibi Halkevlerinin 1951 yılında kapatılmasıyla  kültür ve sanata büyük darbe vurulur. TONGUÇ Demokrasi deyince Köy Enstitülerinin babası ve efsane eğitimcimiz İsmail Hakkı Tonguç’un verdiği ders de akla gelir. Demiştir ki demokrasiye geçiş yılları olan 1950’lerde: “Demokrasinin iki çeşidi vardır. Biri zor ve gerçek olanı, öbürü de kolayı, oyun olanı. Topraksızı topraklandırmadan, işçinin durumunu sağlama bağlamadan, halkı esaslı bir eğitimden geçirmeden olmaz birincisi, köklü değişiklikler ister. Bu, zor demokrasidir ama gerçek demokrasidir. İkincisi kâğıt ve sandık demokrasisidir. Okuma yazma bilsin bilmesin, toprağı, işi olsun olmasın, halk bir sandığa elindeki kâğıdı atar. Böylece kendi kendini yönetmiş sayılır. Bu oyundur, kolaydır. Amerika bu demokrasiyi yayıyor işte. Biz demokrasinin kolayını seçtik, çok şeyler göreceğiz daha...” ZOR DURUMLAR Birkaç gün önce İçişleri Bakanı Süleyman Soylu Habertürk’te gazetecilerin karşısına çıkarak onların sorularını yanıtladı. Programdan sonra katılımcı gazeteciler az süre almak ve etkili sorular sormamakla suçlandılar. Bu yüzden eleştiri aldılar. Ekranlarda zaman zaman bir siyasetçinin tek başına gazetecilerin karşısına çıktığını görüyoruz. Gazeteciler adına zor bir durumdur bu. Eğer oturumu yöneten programa çok hâkim değilse tablo gazetecilerin aleyhine işler. Gazeteci adına başka zorluklar da vardır: 1-) Tek başına karşınıza çıkan kişiyi sorularla sıkıştıramazsınız. Çünkü eğer soruyu teğet geçiyorsa sizin ikinci üçüncü soruları sorarak onu sıkıştırmanız mümkün değildir. 2-) Gazeteci yalnızca soru sorabilir. Yorum yapamaz. Siyasetçi yorum yapar. Konuyu istediği gibi şekillendirebilir. Tartışmadan galip çıkar. 3-) Gazetecinin elinde kameraya ve izleyiciye göstererek anında iddiasını ispatlayacak bir belge yoksa etkili olmasına imkân yoktur. 4-) Siyasetçi köşeye sıkışacağı ihtimalini görse zaten bu tür bir oturuma çıkmaz Bu nedenlerle, bu tür eşit olmayan tartışmalarda gazeteciler konu mankeni olmaya mahkûmdur. ALTINORDU Futbol yalnızca futbol değildir, diyen yazarı onun da ummadığı şekilde doğrulayan küçük bir olaydan söz edelim. Geçen hafta Süper Lig’e çıkış için Altınordu Samsun’da Samsunspor ile oynamıştı. Altınordu maçı kazanarak Altay ile final oynama hakkını elde etti. Bu arada benzerine pek rastlanmayan bir olay gözlendi. Altınordulu futbolcular maçtan sonra soyunma odasını baştan aşağı temizlediler ve pırıl pırıl yaparak stattan ayrıldılar. Altınordu, bilindiği üzere, bir futbol okulu gibi çalışan, ünlü futbolcular yetiştiren, yabancı oyuncu oynatmayan, Süper Lig’e çıktığı takdirde yine yabancı oyuncu oynatmayacağını açıklayan bir kulüp. Dün oynadığı finali kaybetti. Ama örnek tutumuyla gönüllere taht kurdu. İZİN Yaz geldi. Okurlarımızdan bir süre izin rica ediyoruz. Tekrar buluşmak üzere...",https://www.milliyet.com.tr/yazarlar/melih-asik/anadoluda-sanat-6515615
Melih Aşık,MAYIS GÜNLERİ,18 Mayıs 2021,"14 Mayıs, bir zamanlar demokrasi bayramı olarak kutlanırdı. 14 Mayıs 1950 günü, 27 yıl süren CHP iktidarının son bulduğu Demokrat Parti’nin yüzde 53 oyla tek başına iktidara geldiği tarihtir. Ünlü şairimiz Orhan Veli, 1950’ye doğru şiirleri yanında siyasi eleştiriler de yazar. Çıkardığı YAPRAK dergisinde 15 Mayıs 1950’de CHP’nin yenilgisini bakınız nasıl yorumlar: “Seçimler bitti. Demokrat Parti, Halk Partisi’ni korkunç bir bozguna uğrattı. Oysa ki Halk Partisi, halkı kazanacağını umarak fikirleriyle prensiplerinden son zamanlarda ne fedakârlıklar etmişti. Bütün yayınlarına göz yumulan din dergileri, okullara konan din dersleri, yeniden açılan ilahiyat fakülteleri, imam hatip kursları, türbeler, şahsi sermayeye sağlanan imtiyazlar,                      her türlü irticaa tanınan haklar... Hiçbiri kâr etmedi.” CHP dinsel açılımı öylesine bol kepçe yürütmüştür ki, seçimlerden üç ay önce, 1926 yılında kapatılan tekke ve zaviyelerin yeniden ziyarete açılmasını öngören bir yasa bile çıkarılmıştır. Netice? Halk böyle inandırıcı olmayan açılımlara prim vermemiştir. Oysa sağlam bir iktidar programı yapsanız, halka yalakalık yapacak yerde halkı kendi peşinize taksanız, böylece hem daha dürüst olacaktınız hem de ülkeyi yönetme vakti geldiğinde şapa oturmayacaktınız. CHP o tarihte  kendine güvenememiştir. BİSİKLET Hollanda’da yaşayan arkadaşımla görüntülü konuşurken elindeki kutu dikkatimi çekti: - Nedir o elindeki - Sprey. Pas spreyi. - Yani? - Sıkıyorsun, madeni eşyayı paslı gösteriyor. - Sen ne yapacaksın onu? - Anlatsam inanmazsın. - Anlat, inanırım. - Yeni bir bisiklet aldım. 6 bin euro (60 bin lira) saydım. Burada muazzam bir bisiklet hırsızlığı var.  Yeni bisikletleri çalıyorlar. Kilit kâr etmiyor, onu da tel makasıyla birkaç saniyede kesiveriyorlar. Yeni bisikletimi spreyle paslı gibi yapacağım ki eski sanıp çalmasınlar. Hırsızlığı genellikle yabancı kökenli çeteler yapıyormuş. Hollanda polisi öyle diyormuş. Peki, neden bu çeteleri yakalayıp caydırıcı cezalar vermiyorlar? Bu da Hollanda polisinin ayıbı tabii. SAMSUN Yarın 19 Mayıs... Büyük Önder’in Samsun’a ayak bastığı 19 Mayıs 1919’un yıldönümü. Aynı zamanda Mustafa Kemal’in ve Türkiye Cumhuriyeti’nin doğum günü. Mustafa Kemal Samsun’a neden gönderildi? Kendisi şöyle anlatır: “Bir gün Harbiye Nâzırı rahmetli Şakir Paşa beni makamına davet etti. Tek bir kelime söylemeksizin bana dosyayı uzattı: - Bunu okur musunuz? dedi. Dosyayı baştan sona gözden geçirdim. Özeti şu idi: ‘Samsun ve havalisinde birçok Rum köyleri Türkler tarafından her gün tecavüze uğramaktadır. İstanbul hükümeti bu vahşi tecavüzlerin önüne geçememektedir. Bu havalinin emniyet ve huzurunu temin etmek insaniyet namına borcumuzdur.’ ” Pontus devleti kurmak isteyen Rum çetelerle savaşan milli güçleri etkisizleştirmek için Samsun’a gönderilen Mustafa Kemal, bu fırsatı Milli Mücadele’yi başlatmak ve ülkeyi kurtarmak için kullanınca aradan bir ay geçmeden geri çağırıldı, iki ay geçmeden ordudaki görevinden alındığı tebliğ edildi. DİPLOMA Günaydın’da çalıştığımız yıllarda genel yayın yönetmenimiz olan ve her zaman takdirle andığımız Necati Zincirkıran’ın “Olaylar, Anılar ve Gerçekler” adlı kitabını (Epsilon Yayınları) zaman zaman açar yeniden okuruz. Orada hem basın tarihi, hem gazetecilik mesleği adına hatırda tutulması gereken önemli bilgiler vardır. Kitaptan şu satırları, gazetecilere ve gazete yöneticilerine fikir vermesi açısından buraya alıyoruz: “Hürriyet’te başlattığımız bir ‘Halk Üniversitesi’ vardı. Öğrenmeye aç Türk halkı bu programa çok büyük ilgi göstermiş ve bu proje bize birdenbire 200 bin net tiraj aldırmıştı. Burada okuyuculara onların anlayabilecekleri şekilde ders veriyorduk. Hukuk, iktisat, sağlık, sanat, tarih gibi... Yıl sonunda test usulü imtihan yaparak 400 bin okuyucumuzun yarısından fazlasına diploma vermiştik. Hem de ne şık diplomalar. Bu diplomalar pek çok evin duvarlarını hâlâ süslemektedir.” Okuyucunun zihnine bilgi tohumları ekmek... Gazeteciler için bundan daha gurur verici ne olabilir?",https://www.milliyet.com.tr/yazarlar/melih-asik/mayis-gunleri-6507977
Melih Aşık,Anılar... Anılar... İSTANBUL EĞLENİYOR,16 Mayıs 2021,"Sene 1969... Ankara’da televizyonda yoğun ve yorucu bir çalışma dönemi geçirdik. Yaz gelmişti. Ne yapalım? Programlarda İstanbul’u ihmal etmiştik. Hadi “İstanbul Eğleniyor” diye bir program çekelim, dedik. Ben yapımcı olacaktım, Tunca Yönder yönetmen, Altan Öymen senarist ve takdimci. Kameraman ve sesçiyi de alıp İstanbul’un yolunu tuttuk. İlk gece ilk durağımız Sıraselviler’deki ünlü Kulüp 12 idi.  Bize özel ilgi gösterdiler. Çünkü İstanbul henüz televizyonla tanışmamıştı. Ankara Televizyonu’nu duyuyorlar ama izleyemiyorlardı. Daha oturur oturmaz hızlı bir servis başladı. Tunca Yönder kâh kameraman ile etrafı resimliyor kâh masaya gelip viskisini yudumluyordu. Ehlikeyif arkadaşımız viski severdi. O yıllarda viski hayli pahalıydı ama arkadaşımız umursamazdı. Biz de ona eşlik ediyorduk. Sahnede Huysuz Virjin izleniyordu. Keyfimiz yerindeydi. Gecenin sonunda hesap istedik. Borcunuz yok, dediler. Nasıl olur? Bu seferlik ikramımız olsun, falan... Israrlar fayda vermedi beş kuruş ödemeden çıktık. İkinci durak Kulüp Lalezar. O günlerin en gözde gece kulübü. Patron Egemen Bostancı tarafından orada da müthiş güzel ağırlandık. Viskiler geldi gitti. Sahnede Ajda Pekkan vardı. Yaptığı şov bol bol filme çekildi. Ajda programını bitirdikten birkaç dakika sonra haber geldi. Ünlü sanatçı bizi odasında bekliyordu. Kameraman, Tunca Yönder, Altan Öymen ve ben, hep birlikte ve heyecan içinde Ajda’nın odasına yollandık. Altan Abi’nin önceden tanışıklığı vardı Ajda ile, önden o girdi. Ben arkasından. Daha da arkada diğer ekip. Biz kapıdan girerken Ajda sahne kıyafetini çıkarıyordu. Tam elini arkaya atıp üstünü çıkarırken Altan Ağabeyimiz öne atılıp Ajda’nın önünde vücuduyla bir perde oluşturmasın mı? Kafasını da yana çevirdi ki önünü görmesin. Böylece Ajda’nın göğsünü bizden saklamış oldu. Böylece biz hiçbir şey görememiş olduk. Altan Ağabey’in Ajda’nın mahremiyetine gösterdiği bu duyarlık sonraki yıllarda aramızda espri konusu oldu: - Abi ne lüzum vardı yahu, kadının saklamadığı şeyleri sen neden saklamaya çalıştın, falan diye şakadan serzenişte bulunurum, deli dolu gençlik yıllarımıza birlikte güleriz. O gece Lalezar’da hesap istedik. “Ne hesabı?” dediler. Eski bir gazeteci olan Egemen Bostancı, Altan Abi’nin eski dostuydu. Bizi de sevmişti. Garson bahşişi bile almadılar. Oradan da beş kuruş ödemeden çıktık. Üçüncü gece gittiğimiz kulüpte de galiba RİTA Bar idi, benzer sahneler yaşandı. Çekimler yapıldı. Viskiler geldi gitti. Gecenin sonunda hesap ödemeye gelince, “Siz misafirimizsiniz, ne hesabı?” gibi bir muhabbetle uğurlandık. Kameranın üzerindeki TRT Televizyonu yazısı bütün kapıları açıyor, tüm hesaplar sıfırlanıyordu. İtibarımız zirvedeydi. Eğlence mekânları dışında da çekimler oluyordu. Bar kapılarında dilenen çocuklar, çiçekçi kadınlar, kuytularda açık şaraba talim edenler, esrar çekenler, kaldırımlarda sızmış ayyaşlar, Çiçek Pasajı müdavimleri dâhil tüm eğlenenler ve eğlenemeyenler kareye dâhil oluyordu. Program eğlence yerlerinden ibaret bir yapım olmayacaktı. O hayatın perde gerisi de anlatılacaktı. Son gece durağımız Kulüp Karavan idi. O yılların yıldız mekânı idi Karavan. Erol Büyükburç sahneye çıkıp: “Oh little Lucy, please come to me” diye ünlü şarkısına başladı mı ortalık alkıştan yıkılırdı. Güzel hanımlar da vardı ortalıkta. Size şampanya arkadaşlığı yapıyorlardı. Orada da güzel çekimler yapıldı. Biz de fırsattan istifade epey eğlendik. Geceyi yarıladık. Kalkma vakti geldi. Usulen hesap istendi. Nasıl olsa patron gelecek, “Ne hesabı beyler, biz konuklarımızdan hesap almayız” falan diyerek bizi gülücüklerle yolcu edecekti. Ancak sonuç umduğumuz gibi olmadı. Bu defa garson masaya yüklü bir hesapla geldi. Rakamlara baktık. Akıl alır gibi değil. Bize resmen hacıağa muamelesi yapıyorlardı. Üstelik ne Tunca’nın ne benim yanımda yeterli para vardı. O zamanlar kredi kartı falan da yok. Garsonu çağırdık, hesabın çok göründüğünü söyledik, içeride kontrol edilmesini istedik. Garson gitti, yeni bir hesap pusulasıyla geldi. Üç beş kuruş indirim yapılmıştı ama yine yüklü bir rakam vardı kâğıt üzerinde. Sıkıntıdan ne yapacağımızı şaşırmıştık. Neyse ki Altan Ağabey feleğin çemberinden geçmiş adam. Tedbirli adam. Ceplerini karıştırdı. Ekledi, kenetledi, hesabı karşılayacak parayı denkleştirdi. Yoksa bulaşığa mı kalırdık veya kamerayı rehin mi bırakırdık bilemiyorum. Kös kös çıktık pavyondan. Altan Abi’ye de ayıp olmuştu. Ankara’ya dönüşte Tunca çekimleri montajlayarak bir belge film çıkardı ortaya. Altan Abi çekilmiş filmlerin üzerine duygulu bir metin yazarak araya harika yorumlar katarak takdim görevini üstlendi. Etkileyici bir program oldu. Tabii yine eleştiri aldık. Çünkü programın adına aldanıp ekran başına eğlenmek için oturanlar hayal kırıklığına uğruyordu. Program İstanbul’un eğlence hayatını gösterirken o hayatın arka planında pek de eğlenmeyen, üç beş kuruş için sabahlara kadar çalışan, dilenen, acı çeken, bir şeyler satan, satılan insanları da sergiliyorduk. Program çöp tenekelerinin önünde kavga eden kediler ve boş caddelerde gecenin çöpünü yüklenip uzaklaşan çöp kamyonlarıyla son buluyordu. İnsanları eğlendirmekten çok düşündüren bir program oldu. Biz TRT’den atılınca darbeciler diğer programlar gibi onu da yaktılar, kül oldu. Tunca Yönder sonraki yıllarda Yeşilçam’a geçti, konulu filmler yaptı. Birkaç yıl önce Yakacık’ta huzurevinde hayata gözlerini yumdu. Ajda Pekkan’ı tesadüfen birkaç yıl önce bir Kıbrıs gezimizde kaldığımız otelde sahneye çıktığında izledik. 70’ini geçmişti. Ama yarım yüzyıl öncesi kadar enerjik ve çekici idi sahnede. Altan Abi yeni bir kitap yazıyor şu sıralarda. Ara sıra telefonda eski yılları konuşuyor gülüşüyoruz. Paul Verlaine bir şiirinde: “Eski günleri hatırlar ağlarım” diyor. Biz gülüyoruz. Tadı kalmış damağımızda...",https://www.milliyet.com.tr/yazarlar/melih-asik/anilar-anilar-istanbul-egleniyor-6506372
Melih Aşık,PARK TEHLİKELİ!,13 Mayıs 2021,"Kurbağalıdere Parkı’ndaki yürüyüş pistinde boydan boya yürüyorum. Amacım parkın ucundaki köprüye varıp dereyi teftiş etmek. Parkta kimseler yok. Pistin orta yerine yaklaşırken ağaçların arasında oturan iki polis memuru seslendi: - Parkın içinden yürümeyin, dışından yürüyün. Parkın hemen dışında da paralel bir kaldırım var. Dışarı çıkıp beton kaldırımdan yürüyerek yola devam ediyorum. Ne fark ediyor? Parkın içindeki yürüyüş pisti daha havadar. Daha düz. Dışarıdaki kaldırımda yürümek daha zor. Dışarıda yürümenin sağlığımıza hiçbir faydası yok. İnsanlar parkta yürümesin, daha temiz hava almasın diye polis görevlendirmişler. Maçlara yüzlerce kişi girip tezahürat yapıyor. Çoğu ilde Filistin yürüyüşleri yapıldı. Bir kişiye bile engel olunmadı. Onlar virüs taşımıyor. Parkta tek başına yürüyen taşıyor! Avrupa ülkeleri pandemide çok kayıp verdi. Ama sokaklarda bizdeki kadar sıkı önlem almadılar. Aşılamayı hızlı yaptılar. Şimdi açılmaya başladılar. Kafeler, lokantalar açıldı. Ay sonunda müzeleri açıyorlar. Biz çok sıkı önlemler aldık! Ya da alır gibi yaptık. Rakamlar ortada. KURBAĞA Kurbağalıdere’nin üzerindeki köprüdeyim. Derenin iki yanı sonunda yürüyüşe açılmış. İnşaat bitmiş. Ancak derenin suyu yine kirli ve bulanık. İçinde ne balık tutulur ne ayağını sokabilir insan. Üstelik o klasik koku az da olsa yine var. Dere tam temizlenmiş değil sonuçta. Bu derenin ilk ihalesi 2012 yılında yapıldı. İnşaat dokuz yıl sürdü. Yaklaşık 300 milyon lira harcandı. Dere temizlenemedi. Demek ki başlangıcında doğru hesap ve plan yapılmadı. Sonuç onu gösteriyor. Haliç’i temizlemek başarısını gösterdik. Ama bu dereyi temizleyemedik. Bu derenin temizlenmesi 80 yıldır gündemdedir. Mahalle halkının toplanıp Vilayet önüne giderek derenin temizlenmesi için gösteri yaptığını 40’lı yılların gazeteleri yazar. Hâlâ oradayız. AZRAİL Dünyada en fazla “kahrolması” istenen, bayrağı en fazla yakılan ülkelerin başında İsrail gelir. Yıllardır Filistin’e ve Filistinlilere dönük saldırısından sonra İslam dünyasında milyonlar “Kahrolsun İsrail” sloganlarıyla sokaklara dökülür, bayrak yakarlar. Bu manzara yıllardır yaşanır da değişen bir şey olur mu? Hayır. İsrail’in Mescid-i Aksa’ya yönelik son saldırısından sonra da aynı şey oldu. Kimi İslam ülkeleri sustu. Kimi ülkelerde ve bizde, üstelik de sokağa çıkma yasağına karşın pek çok şehirde binlerce insan sokaklara döküldü, saldırıyı protesto etti. Peki, bu defa sonuç değişecek mi? Tabii ki hayır. Çünkü İslam dünyası bilimde, teknolojide, ekonomide İsrail’in de içinde bulunduğu Batı’ya bağımlı. Her biri ABD’nin ağzının içine bakıyor. İsrail’e yakınlaşmak için can atıyorlar. Bilimi, teknolojiyi, çağdaşlığı, demokrasiyi umursamazsanız... Siyasi ağırlığınız oluşmuyorsa... Haksızlıkları önlemeye elbet gücünüz yetmiyor. Din kardeşliği de lafta kalıyor. HAVV... Ruh hekimi Prof. Mansur Beyazyürek Oda TV’de geçenlerde yayınlanan söyleşide gündemi kaplayan abuk subuk konuları eleştirmiş, kamuoyunun dikkatinin ilgisiz konulara çekildiğini anlatmış. İnsanımızın daha özlü konulara yönelmesi gerektiğini söylemiş: Gelen bir eleştiri aynen şöyleymiş: - Kimin için havlıyorsun? Söyleyecek söz kalmıyor. SÖZ Fukaraya, “Evine hırsız girdi” demişler. “Üzerine kilitleyin kapıyı, açlıktan ölsün mendebur” demiş. KÂBUS Futbol tarihimizin gerilimli bir haftasını daha yaşıyoruz. Bu haftaya Beşiktaş önde, Fener onun 2 puan, Galatasaray 3 puan gerisinde girmiştik. Umulmadık bir şey oldu. Hem Beşiktaş hem Fener yenildi. Beşiktaş ve GS puan puana geldi. Şampiyonluğa hazırlanan Fenerbahçe aldığı yenilgiyle yarıştan koptu. Futbol sürprizler oyunudur. Ancak kimi kuralları da vardır. Deneyimler bize göstermiştir ki... 1. Şampiyon olmadan şampiyonluk havasına girmeyeceksin. 2. Şımarmayacaksın. 3. Yönetici olarak sürekli hakemleri ve saha dışı unsurları eleştirip oyuncuların dikkatini dağıtmayacaksın. Futbolcu kafayı hakeme takarsa oynayamaz. Rakibi bırakır, hakemle oynamaya başlar. Bunu yapmayacaksın. Bu hafta dananın kuyruğu kopuyor. Şampiyon olamayan üzülmesin. Futbolun güzelliğidir; Maçlar bitmez, önümüzde yenileri vardır. Bugün üzülen yarın -çok çalışırsa- sevinir. EBA Kısa adı EBA olan “Eğitim Bilişim Ağı” ilkokul, ortaokul ve lise çağındaki öğrencilerin eğitimi için kullanılıyor. TRT’de EBA yayınını izleyen Dursun Atılgan anlatıyor: “Lise öğrencileri için anlatılan konu tarihle ilgiliydi. Dersi anlatan öğretmen, Türkiye’nin Avrupa Konseyi’ne girişini anlatırken söze şöyle başladı: ‘Dış politikamızla ilgili olarak, Atatürk’ün çok güzel bir sözü vardır…’ Cümle orada kesildi. Başka bir konuya geçildi.” Anlaşıldığı kadarıyla Atatürk’ün “Yurtta sulh cihanda sulh” sözü sakıncalı bulunup makaslanmış. İşte size eğitim. ILGAZ “Hababam Sınıfı”nın yazarı Rıfat Ilgaz’ı, doğumunun 110. yılında, dizeleriyle anıyoruz: “Yaşamak bir yürek işçiliği günümüzde Ölümün anlamı değişti birden Eskiden yataklarda beklerdik Ders mi sınav mı görev mi belli değil Gelecekse ayakta bulsun dimdik Açılan bir sorumsuz yaylım ateş Bir top karanfildir göğsümüzde”",https://www.milliyet.com.tr/yazarlar/melih-asik/park-tehlikeli-6504420
Melih Aşık,CHP ve İKTİDAR,11 Mayıs 2021,"CHP Sözcüsü Faik Öztrak TV’de iktidarı eleştiriyor: “Ülkeyi yönetemediklerini görecekler, gördükleri anda da apar topar erken seçime gidecekler.” CHP seçime de hazırmış. Peki, iktidara da hazır mı? Hiç öyle görünmüyor. Parti iktidara gelince bugünkü iktidarın yaptığından daha farklı ne yapacak? Hangi sorunu nasıl çözecek? İşsizliği nasıl giderecek? Eğitim politikası nedir? Hangi alanlara yatırım yapacak? Gelirleri nasıl arttıracak? Üretimi nasıl patlatacak? Bunlar bilinmiyor. Partinin “CHP.org.tr” adlı resmi sitesi var. CHP’nin izleyeceği politikaları görmek için o siteye girince karşınıza boş sayfalar çıkıyor. Kemal Kılıçdaroğlu’nun kurultayda okuduğu bir “Yeni Yüzyıla Çağrı” beyannamesi var. İçinde yeni, farklı, heyecan veren hiçbir şey bulamıyorsunuz. Ecevit’in iktidara hazırlanırken “Ortanın solu”, “Hakça düzen”, “Toprak işleyenin” gibi sloganları, “Köy Kent” gibi projeleri vardı. “Düzen değişikliği” öngören bir programı mevcuttu. CHP’de hiçbiri yok. E.Mülkiye müfettişi Mahmut Esen’in bir uyarısını ekleyelim: “Muhalefet partilerinin ülke sorunları ve alınması gereken önlemleri muhalefette iken halkla birlikte tespit etmeleri, geliştirdikleri çözüm yollarını açıklamaları, iktidara geldiklerinde de vakit kaybetmeden  bunları uygulamaya sokmaları gerekir. İktidar koltuğu bunları araştırma yeri değil, çözüm makamıdır.” KATLİAM CHP Bursa Milletvekili Orhan Sarıbal, İnönü ve Atatürk’ü Dersim üzerinden suçlayanlara katıldı, Twitter’dan şu mesajı attı: “Unutmadık, asla unutmayacağız! Dersim katliamında yitirdiğimiz canları saygıyla anıyorum.” Sarıbal’a bazı CHP’lilerden tepki geldi. CHP’nin eski milletvekillerinden Şahin Mengü ve Kemal Anadol: “Dersim’de olanlara ‘katliam’ demek Atatürk’ü katliam sorumlusu ilan etmektir” dediler. Orhan Sarıbal CHP Parti Meclisi üyesi ve Kemal Kılıçdaroğlu’nun danışmanı aynı zamanda. Mesaja  CHP içinden ses çıkmaması üzerine Twitter’da şunu okuduk: “Kimse sormuyor... Acaba CHP’yi yönetenler CHP’li mi?” (NOT: Dersim olayını Celal Eren Çelik Twitter’da ayrıntılarıyla yazdı. Girip okuyabilirsiniz.) PARKE Gazetelerden bir haber: “Uşak Belediyesi, caddelerde bulunan parke taşlarını sökerek yerlerine asfalt dökmeye başladı.” Gazeteci Semih Kalkanoğlu diyor ki: “Avrupa’da pek çok ülkede, pek çok kentte sokak ve caddelerdeki 500 yıllık parke taşları aynen korunuyor. Asfalt çevre cahili yöneticilerin yapmaya çalıştıkları en basit ve doğaya zararlı bir kaplama şeklidir.” Parke caddeler eski kentlerin tarihi dokusuna ve ruhuna daha uygundur. Eski evlerin arasından asfalt yol geçirmek görgüsüzlüktür. Asfalt su geçirmez, sellere neden olur. Parke yol suları geçirir, daha sağlıklıdır. İzmir’in rahmetli Belediye Başkanı Ahmet Priştina, Karadeniz illerinden sökülen parke taşlarını İzmir’e getirmiş, Gündoğdu Meydanı çevresi gibi tarihi alanlara döşettirmişti. Rahmetli Priştina vizyon sahibi bir başkandı. POLİS Fransız televizyonunda tesadüfen bu ülkenin Avignon kentinde yapılan hüzünlü bir töreni izledik. Tören görev sırasında bir terörist ya da kaçakçı tarafından vurularak öldürülen Eric Masson adlı polis memuru için düzenlenmişti. Törene Fransa’nın dört bir yanından gelen yüzlerce polis katılıyordu. Ayrıca kent halkından on binlerce kişi de tören için meydanı doldurmuştu. Bir polis memuruna gösterilen bu saygı etkileyiciydi. Polis bir ülkede böylesine saygın olmalıydı. Halk polisi böylesine sevmeli, ölümünden böylesine etkilenmeliydi. Polis kendini halka böylesine sevdirmeliydi. Tören bize bunları düşündürdü. SÜRÜCÜ Olay Belçika’da meydana gelmiş. Polis: İyi günler efendim. Trafik denetleme. Alkol aldınız mı? Vatandaş: Evet efendim, aldım. Bugün benim kızım evlendi. Biz çok uzaklardan geldik. Bira sevmediğim için birkaç duble viski içtim. Polis: Beni doğru anlamadınız sanırım. Ben trafik polisiyim. Vatandaş: Sizi doğru anladım. Polis: Bu kadar alkolle araba kullanılır mı? Vatandaş: Biz İngiltere’den geldik, dikkatli bakarsanız arabamız İngiliz plakalı. Sürücü ben değilim, arabayı yan taraftaki eşim kullanıyor. MAÇLAR Cumartesi günü pazarda sebze satan bir adamın etrafını polisler çevirdi. Maskesi yokmuş. “Neden masken yok?” diye sorduklarında “Poşetler açılmıyor, tükürükle açıyorum” demiş. Polisler sıkıştırınca özür diledi. Ama kâr etmedi. Kimlik sordular. Yanında yokmuş. Alıp karakola götürdüler. Tezgâh kalakaldı. Bir başka video görüntüsünde en az 4-5 bekçinin bir adamı yere yatırıp tartakladıklarını gördük. Maskesi yokmuş. Aynı gün yani cumartesi... İstanbul’da Galatasaray’ın, Ankara’da Fenerbahçe’nin maçları vardı. Tribünlerden oldukça yoğun seyirci tezahüratı  duyuluyordu. Ancak kameralar tribünleri göstermedi. Ne var ki maçların bitiminde kameralar statların kapılarına çevrildi. Eryaman stadından yüzlerce kişi çıktı. Birinci küme lig maçları da öyle, binlerce seyirciyle oynanıyor. Bizler de evlerimizde pandeminin biteceği günleri bekliyoruz!",https://www.milliyet.com.tr/yazarlar/melih-asik/chp-ve-iktidar-6502785
Melih Aşık,KISKANMA,20 Mayıs 2021,"19 Mayıs 1919... Bu tarih, Osmanlı’nın külleri üzerinde kurulacak Türkiye Cumhuriyeti için büyük yürüyüşün ilk adımıydı. Kongrelerle halk örgütlenecek, Millet Meclisi kurulacak, Kurtuluş Savaşı tüm zorluklara rağmen başarıya ulaştırılacak, Lozan’da yeni devletin temelleri atılacak, Cumhuriyet ilan edilecektir. Zaman zaman şakadan Almanya’nın Türkiye’yi kıskandığı dile getirilir. Peki, tarihte böyle bir şey hiç olmuş mudur? Olmuştur... Türkiye Kurtuluş Savaşı verip Birinci Dünya Savaşı’nın prangalarından kurtulunca, Alman basını Versaille Antlaşması’nın zincirlerini kıramadığı için kendi liderlerini ve halkını eleştirmiş: - Türkler kadar olamadık, diye kıskançlık psikolojisine girmiştir. Evet doğrudur. Bir zamanlar Almanya’yı kıskandırmıştık. ZAFER Cumhuriyet yılları ekonomik yönden de birer başarı öyküsüdür. Atatürk ve İnönü dönemlerinde Çankaya özel kaleminde çalışmış olan Haldun Derin’in “Çankaya Özel Kalemini Anımsarken” adlı kitabından birkaç satır aktaralım. “...1923-1929 arası her yıl ithalatın değer tutarı hep ihracatın değer tutarını aşmış, ama 1929 dünya ekonomik bunalımı üzerine alınan önlemler sonucu 1930-1946 arası on yedi yılın (1938 hariç) 16’sında ihracatın değer tutarı ithalatın değer tutarını her yıl geçmiştir.” “1923-38 arasında devlet bütçesi dünya ekonomik buhranı yılları hariç 10 yıl açık vermemiştir.” Atatürk ve İnönü iktisat bilgisine sahip insanlar değildi. Ancak iç ve dış politikada kararlar “halkın çıkarı ön planda tutularak verildiği” için başarı kendiliğinden geliyordu. ENSTİTÜ Ankara’daki Hasanoğlan Köy Enstitüsü binaları uzun süredir terk edilmiş olarak duruyordu. Ankara Büyükşehir Belediyesi, bu tarihi mekânların onarımı ve kültürel amaçlı kullanımı için restorasyon projesi hazırladı. Bakanlıktan gerekli izinler alındı. Eğitim tarihimizin sembol yapılarından biri canlandırılacaktı. Ancak son dakikada bakanlık verdiği izni iptal etti. Siz yapmayın, biz yapacağız, dedi. Eğer binanın onarılması yönünde niyet olsa Büyükşehir Belediyesi’nin bu işi üstlenmesi engellenmezdi. Belli ki Hasanoğlan’ın onarılması istenmiyor. Biz bunu anlıyoruz. ANI Zaman zaman Facebook’ta ve gazetede gençlik anılarımızı yazıyoruz. Bunlar biraz da samimi itiraf niteliğinde anılar. Okurun da samimiyetine güvenilerek yazılıyor.  O niyetle okumalı. 50 yıl öncesinin anılarını kaleme dolayıp, “Siyaset yazarı magazin yazıyor?” diye yargılamaya kalkışmak bazılarına yakışabilir ama gazeteciye yakışmaz. Neyse, sonuçta varsın el âlem bize magazinci desin. Her devrin adamı, fırıldak, hacıyatmaz, tetikçi, falan demiyorlar ya... Onu deseler utanırdım. CİĞER Sosyal medyada bir akciğer testi var. Nefes alıp ne kadar tutarsanız akciğerinizin o kadar iyi olduğunu gösteriyor bu test. Acaba doğru mu? Nefesi çok tutmak akciğerin sağlığını gösterir mi? Göğüs Hastalıkları Uzmanı Prof. Muhammed Akkoyunlu bu testin bir anlamının olmadığını söylüyor. Akciğerin gücünü test için başka bir deney öneriyor. Kısaca, dediği: “6 dakika yürüyüş yapın. Sıkıntısızca 600 adım atabiliyorsanız akciğeriniz sağlam demektir.” Bu da kolay bir test. Bugün deneyebilirsiniz. VAKKO Sendika yazarı Yıldırım Koç, AVM’de dolaşırken Vakko’ya da uğramış. Fiyatları biraz ilginç bulmuş. Aldığı notları açıkladı: “Takım elbise 15 bin 900 liraydı, indirimli fiyatı 9 bin 594 lira. Biraz daha ucuz ürünlere bakayım dedim. Ayakkabı 4 bin 194 lira, terlik 1990 lira, t-shirt 1393 lira, kemer 2093 lira. Kravat 269-359 lira arası, mendil 349 lira, maske 199 liraymış, indirim yapmışlar 99.5 lira olmuş. En ucuz fiyatı çorapta gördüm, 45 liraydı.” İnsan bu ünlü mağazadan en azından bir çift çorap alabilir, Vakko’dan giyiniyorum diye caka satabilir. Fazlası biraz zor.",https://www.milliyet.com.tr/yazarlar/melih-asik/kiskanma-6509660
Melih Aşık,YUNAN DOSTLAR!,15 Mayıs 2021,"Türkiye, 19 Mayıs’ta Atatürk’ün Samsun’a çıktığı günü “Atatürk’ü Anma, Gençlik ve Spor Bayramı” olarak anarken, Yunanistan aynı gün Pontus anıtlarına çelenk koyarak Pontus Rum soykırımını anma günü düzenliyor. Tabii o gün aynı zamanda Türkiye’yi “Ermeni, Keldani, Süryani, Arami” soykırımlarıyla suçlamayı da ihmal etmeyecekler. Yakında Dersim’i de kampanyaya eklerlerse şaşmayacağız. Biz eskiden İzmir, Aydın gibi illerimizin kurtuluş günlerinde törenler düzenlerdik. Bu törenlerde Türk askeri temsili Yunan askerini denize döker, süngüyle maketlerini parçalardı. Sonraları bu tür kutlamaların dostluğa ve barışa sığmadığını düşündük. Çoktandır bunlardan vazgeçtik. Ancak biz böyle yaptıkça karşı taraf düşmanlığı artırdı; yeni yeni soykırım masalları icat ediyor, dünyanın dört bir yanında Türkiye’yi küçültmek için ne gerekirse yapıyor. Bu arada ne 1919’da Batı Anadolu’yu işgal ederek 3.5 yıl boyunca uyguladıkları vahşetten, ne çete savaşlarıyla Karadeniz’de Pontus Rum devleti kurma girişimlerinden söz ediyorlar. Oy avcısı siyasetçiler... Sürdürülen düşmanlığın ve gerçekleşmeyen hayallerin gelecek nesillere fayda getirmeyeceğini biliyorlar ama umursamıyorlar. Yarattıkları düşmanlığın kendi halklarının sırtına biraz daha fazla askeri harcama olarak bindiğini de biliyor ama bilmezden geliyorlar. TEŞVİK Böyle haftalarda teşvik primi iddiaları mutlaka gündeme gelir. Nedir teşvik primi? Rakibinizin puan kaybetmesi için onun rakibine prim vaat etmek. Şike kadar olmasa da ona yakın etik dışı bir girişimdir. Gelelim bu haftaya... Bu hafta en kritik maçlar var. Beşiktaşlılar Malatya’nın Galatasaray karşısında direnmesini, Galatasaray ise Göztepe’nin Beşiktaş’tan en az bir beraberlik almasını istiyor. Peki, teşvik primi var mı? Var... Daha doğrusu, varmış. Arif Kızılyalın’ın Cumhuriyet’teki yazısından öğrendik. Hayır, yasa dışı değil gayet yasalmış. TFF kararıyla ligde galip gelen her takıma 2 milyon 700 bin lira prim ödenmekteymiş. Eğer kulüp primi futbolculara dağıtırsa her futbolcuya 100 bin liradan fazla para düşer. Az para değil. Futbolcuyu gayrete getirecek bir miktar sayılabilir. TEKAÜT ABD’de emekli general ve amiraller Biden yönetimine zehir zemberek bir uyarı mektubu gönderdiler. Fransa’da da aynı şekilde emekli generaller Macron’a muhtıra verdiler. Halen orduda görevli kimi personel de emekli generallere katıldı. Macron yönetimini resmen tehdit ettiler. Sözü nereye mi getireceğiz? 2. Abdülhamit’e. Ünlü yazarımız Refik Halit Karay’ın kitabında rastladık. Diyor ki tekaütlerle (emeklilerle) ilgili olarak: “Abdülhamit ‘tekaüt’ kelimesinden ve fiilen tahakkukundan (gerçekleşmesinden) hiç hoşlanmazdı. Tekaütlüğünü isteyenden de şüphelenirdi. O sebeptendir ki memurlar tekaütlük talebinde bulunmaktan çekinirler, yatalak halde bile memur kalırlar, memur olarak tam maaşla ölürlerdi.” Padişah neden böyle yaparmış? Karay yazıyor: “Galiba işsiz kalınca aleyhinde bulunmalarından ve aleyhte bir tekaütler topluluğu teşekkül etmesinden korkardı. Memur emri altında idi, tekaüt nispeten dışında.” Kuşkucu Padişah’ın böyle kuşkuları da varmış. CESSUR Bilmece: Dünyanın en cesur hayvanı hangisidir? Aslan, kaplan, fil, gergedan, timsah? Hiçbiri değil. Şair Ahmet Haşim’e göre en cesur hayvan ‘tahtakurusu’dur. Nedenini anlatır: “...Hiç şüphe yok ki, aslan bile, bu bir kahve damlası kadar küçük hayvandan daha fazla cesur değildir. Her hayvanın avı, kendisinden daha küçük daha korunmasız bir yaratık iken, tahtakurusunun gıdası, kendisinden bir milyon kez büyük, güçlü olan insanın derisi altındadır. Uzanmış yatan bir adam, bir tahtakurusu için nedir? Muhakkak Himalaya Dağları gibi korkunç bir girinti ve çıkıntı âlemi! Her kımıldanışında bin tahtakurusunu ezip patlatmağa muktedir olan bu müthiş avın vücudundaki tatlı kan damlasını emmek için küçük böceğin silahı nedir? Ezilirken parmağa bulaştırdığı yalnız bir iğrenç küçük koku zerresi! Ne müthiş cesaret!”",https://www.milliyet.com.tr/yazarlar/melih-asik/yunan-dostlar-6505697
Melih Aşık,İngiliz aşısı,08 Mayıs 2021,"İngiltere’de yaşayan, 40 yaşlarında bir dostumuzla sohbet ediyoruz. Cumartesi günü yani 8 Mayıs’ta ilk aşıyı olacakmış. İkinci aşı için 24 Temmuz tarihini vermişler. Aşının türünü bilmiyordu. BioNTech olabilir, Johnson olabilir, dedi. Önemli olan, iki aşı arasında 10 haftadan fazla zaman bulunması. Dedim ki: - Bizim Sağlık Bakanı iki aşı arasında 6-8 hafta bulunabilir dedi, ortalık ayağa kalktı. Herkes aşı kalmadığı için aranın açıldığını düşündü. Ertesi gün Cumhurbaşkanı devreye girdi, ‘Aşı sıkıntısı yok’ dedi, ikinci aşı için yine 4 haftalık araya dönüldü. Demek 10 hafta bile olabiliyor? Arkadaşım dedi ki: - Burada da iki aşı arasındaki zaman aralığı tartışıldı. Ancak iki aşı arasındaki zaman aralığı açılırsa birinci aşıyı olanların sayısının artacağı düşünüldü. O yüzden aralık 10 haftaya kadar çıkarıldı. İkinci aşının tarihini ileri atıp birinci aşıyı olan kişi sayısını çoğaltarak etkinliği artırmak. İngiliz bunu düşünmüş. Bilimsel olarak doğru bulmuş. Bu bizde pek düşünülmedi. DİŞÇİ AĞRISI Bu ay üniversitelerde 10 yeni fakülte kuruldu, Batman ve Muş’a diş hekimliği fakültesi, Mardin ve Kayseri’ye birer tıp fakültesi açıldığını YÖK açıklamasıyla öğrendik. Bir yandan üniversitelere hoca bulunamadığı yakınmaları duyuyoruz, bir yandan yeni fakülteler açılıyor. Açılan yeni diş hekimliği fakülteleri üzerinde duralım... Ankara Diş Hekimleri Odası’nın tespitlerine göre... İktidarın 2014’te yayımladığı planda, “Diş Hekimliği fakültelerindeki öğrenci alımının mevcut haliyle devam etmesi durumunda, 2023 hedefine göre yaklaşık 6 bin diş tabibi fazla yetiştirilmiş olacaktır” uyarısı yapıldı. Planda öğrenci alımlarının azaltılması tavsiye edildi. Bu uyarıya rağmen 2014’ten bu yana 41 fakülte daha açıldı. Böylece Türkiye’deki diş hekimliği fakültesi sayısı 99’a ulaştı. Bu sürede öğrenci kontenjanları da artırıldı. 2003’te yıllık 929 olan öğrenci kontenjanı 2021 itibarıyla 7 bin 500 civarına ulaştı. Genel Sekreter Gamze Burcu Gül sonucu şöyle açıklıyor: “Mezun olunca devlet kurumlarına atanamayan, klinik açacak maddi gücü olmayan genç meslektaşlarımız çalışmak zorunda oldukları için ya asgari ücretle özel kliniklerde çalışıyor ya da başka mesleklere yöneliyorlar. Yaratılan hekim enflasyonu emeğimizi değersizleştiriyor.” Yeni fakülte açmak sorunu çözmüyor, aksine, ağırlaştırıyor. CİDDİYET Gazeteci Zeki Sözer ağabeyimizin kısa Facebook notu: “Almanya’da çalıştığım yıllarda en sık rastladığım kelime ‘disküsyon’ yani tartışma idi. Almanlar hemen her konuda karar almadan önce bitmez tükenmez tartışırlar. Aldıkları kararlarda eksik bir nokta kalmasın diye en ince ayrıntısına kadar konuşur, tartışırlar. Biz ise ‘Kervan yolda düzülür’ mantığıyla karar alır ve eyleme geçeriz. Bunun son örneğini 17 günlük sokağa çıkma yasağında yaşıyoruz. Her gün uygulama değiştiriliyor. Bir hata düzeltilirken, başka hata yapılıyor. O nedenle de yararı olmuyor. Pazar yerleri kapatılıp yeniden açılıyor, bazı dükkânların satacakları sınırlanıyor, vs. Burada en önemlisi, yurttaşın otoriteye güvenidir. Kararlar sürekli eksik kalır veya birbiriyle çelişirse vatandaşın otoriteye saygısı kalmaz, ciddiye almaz.” SİRMEN 80 yaş duvarını aştığı halde bilgece yazılarını titizlikle sürdüren Ali Sirmen dostumuz yine döktürmüş. Cumhuriyet’teki son yazısında toplumun selameti için alkol yasağını önerenlere bir soru soruyor: “Alkol bütün kötülüklerin anası olarak yasaklanmalı” diyorsanız, alkolü yasaklamayan toplumların, yasaklayan toplumlara oranla tarım, sanayi üretiminde, eğitimin düzeyinde, sanatta olduğu gibi spor alanlarında da daha ileri olmasını, daha üstün bir yaşam kalitesi yakalamalarını, daha demokratik bir ortamda yaşamalarını ve konulara toplumsal barış açıdan yaklaşımda daha başarılı olmalarını nasıl açıklıyorsunuz? BODRUM Bodrum Konacık’tan arayan dostumuz: - Melih Bey, bugün yine sular kesik, diyor, iki günün biri sular kesiliyor, burası çöle döndü, ne yapacağımızı şaşırdık. Bodrum’da sular neden sık sık kesiliyor? Pandemi nedeniyle Bodrum yaz yükünü çoktan aldı. Su tüketimi arttı. Anlaşılan, su tesisatı bu yükü çekemiyor. Yine anlaşılan, su şebekesi nüfusa uygun planlanmamış. Neticede su yok işte. Dostumuz, Bodrum’a yeterli yatırımın yapılmadığını, bu ilçenin il yapılması gerektiğini, o takdirde yatırımların artabileceğini söylüyor telefonda. Ve ekliyor: Bir derdimiz de şehir hastanesi. Mevcut hastane yetersiz. İlgisiz bir noktaya yeni devlet hastanesi yapılıyor. Ancak bu yeni hastane beş yıldır bitmiyor da bitmiyor. Türkiye’nin en önemli turizm merkezlerinden biri olan Bodrum yeni turizm sezonuna bu koşullarda giriyor. BAYRAK Ulusal bayramlarda özellikle şehirlerde konutlar ön yüzlerine Türk bayrağı asıyor. Caddeler şenleniyor. Ne var ki son zamanlarda dikkat ediyoruz... Bayrakların kimi yıpranmış, kiminin rengi solmuş, kimi çok küçük. Acaba diyoruz... Belediyeler konuyla ilgilenir mi? Vatandaş bayrağa para vermekten kaçınmaz. Ancak çarşıya gidip bayrak satın almaya üşenir. Belediyeler özellikle ana caddelerdeki konutlara bayrak dağıtamaz mı? 5 - 10 lira parayı da gerekirse emlak vergisine ekleyebilir. Kimse itiraz etmez. Bu bir öneri. Üzerinde düşünülmesini öneririz.",https://www.milliyet.com.tr/yazarlar/melih-asik/ingiliz-asisi-6500585
Melih Aşık,Anılar... Anılar... OKUL YILLARI,09 Mayıs 2021,"Sabahın köründe vapurdan çıkıp Karaköy’ün balçık çamurlu sokaklarından okula yürürken... Gözlerim ister istemez kırık dökük ayakçı meyhanelerine takılırdı. Yüksek taburelere tünemiş ayyaşlar o saatte ayakta sallanarak ucuz şarap yuvarlardı. İnsanlar sabahın köründe neden içer, ayyaşlar o saatte aralarında ne konuşur? 12 yaşında bir çocuk elbet bunları merak eder, ben de merak ederdim. Neydi dertleri? Yıl 1954... Saint Benoit Lisesi’ne yazdırılmıştım. Orta halli babam gelirinden büyükçe bir parçayı benim Fransız Lisesi’ndeki taksitlerime ayırmıştı. Çünkü ilkokul son sınıftaki öğretmenimiz İzzet Bey benim her soruya parmak kaldırmamdan etkilenmiş, annemi çağırmış, “Bu çocuğu mutlaka kolejde okutun” gibi öğütler vermişti. Babam da hocaya uymuş, bir taksi ile temin edilen aile nafakasının büyükçe kısmını benim taksitime ayırmış, koleje yazdırmıştı. Okula aynı adı taşıyan kilisenin hemen yanındaki kapıdan girilirdi. Kapının üzerine kazınmış “Ad Maiorem Dei Gloriam” yazısı bizim de aklımıza kazınmıştı. Latince “Tanrının Büyük Zaferi İçin” demekmiş. Dalgacı bir arkadaşım imtihanlardan önce iki elini göğsü üzerinde birleştirir, yukarıdaki cümleyi tekrarlayarak dua ederdi. İşin gırgırındaydık. Okul eski bir manastırdı. Dört tarafı kapalı bina, yüzeydeki Malta taşlarının kararmasıyla iyice kasvetli bir hal almıştı. Yüksek duvarların öte yanında kız okulu vardı. Onların seslerini duyar, yüzlerini hiç görmezdik. Etrafta yaşama sevinci verecek bir şey yoktu. İlk gün sabah, önce ayakkabı kontrolü yapıldı. Ayakkabılar her daim boyalı olacaktı. Önünde arma bulunan sert kasket kafaya mutlaka takılacaktı. Tırnaklar bakımlı olacaktı. Dersler başladı. Öğrendiğimiz ilk sözcük: “Bu nedir?” Fransızcası tahtaya yazıldı: “Qu’est ce que c’est?” Bu kadar uzatmaya ne gerek vardı? Anlamadık! “Çok” nasıl denir: “Beaucoup” Böyle yazıyor, ‘boku’ okuyorsunuz. Neden araya boşuna bazı harfler ekleniyor? Gel de merak etme! Sınıfın yarısı Yahudi, Rum, Ermeni çocuklarıydı. Aile içinde çat pat Fransızca öğrenmişlerdi. Biz yabancıydık, hem okula hem dile hem Batılı kültüre. İki yıl hazırlık, üç yıl orta, üç yıl lise... Upuzun yıllar serilmişti önümüze. Bazı yıllar bütünlemeye kalır ama güz döneminde sınavları verir geçerdim. 10. sınıfa geldiğimde film koptu. Sınıfta hareketsiz oturmak dehşet sıkıyordu. Teneffüsü zor ediyordum. Derste anlatılanları bir türlü aklımda tutamıyordum. Mösyö Sifrit diye tatsız bir sınıf öğretmeni vardı ki yüzünü görünce insanı kasvet basardı. Edebiyat dersi boyunca Cyrano de Bergerac piyesini okurdu. Piyesin sonunda ağlaması ünlüydü. O bölüme yıl sona doğru gelirmiş. Nihayet o gün de geldi. O sayfayı okurken hazret gözlerinden birkaç damla yaş döktü. Bütün sınıf alkıştan inledi. Bize neydi bunlardan? Çözemedim. Beni ilgilendirmeyen derslerle ilgilenmedim. Bir gün öğle tatili bitiminde sınıfa girmek yerine sessizce kapıdan çıkıp okulu kırdım. Ertesi gün kimse neredeydin diye sormadı. Baktım soran yok. Yarım gün, tam gün okul kırmalar çoğaldı. Galata Köprüsü’nün altındaki sahaflardan 1 liraya eski bir kitap alır, orada burada okurdum. O zamanlar kolay okunan cep kitapları vardı. Çağlayan Yayınevi Mike Hammer dizisi çıkarırdı mesela. Heyecanlı kitaplardı. Ama favori kitaplarım tabii ki Jack London ve Knut Hamsun idi. Okurken içine girersiniz... Alır sizi Alaska buzullarına, okyanuslara, uçsuz bucaksız hayallere götürürler. Eğitim ileri miydi? Çocuk psikolojisini Türk okullarından daha iyi mi kavramışlardı? Sanmıyorum. Misal, Rum bir resim hocamız vardı. Zaman zaman aniden tokat atmasıyla ünlüydü. Bir gün kürsünün üzerine geniş yapraklı bir çiçek koydu. Resmini yapacaktık. Yanımda oturan Vahram Elmacıyan çiçeğin yapraklarını toprak rengine, saksıyı yeşile boyadı. Bir biçimde yaratıcılık sayılırdı. Tokatçı resmi görür görmez bir sağ bir sol çaktı Vahram’ın suratına. Doğduğuna pişman etti. Gündüz Delibaş adlı öğrenci o tokat atarken midesine birkaç yumruk çıkarmış, Resimci ona bir daha dokunmamıştı. Okulun dış dünyayla ilgisi yok denecek kadar azdı. Halk arasındaki adı papaz mektebiydi. Hocaların bazıları papazdı. Ancak kimseye dini telkinde bulunmazlardı. Çoğu zaman Beyoğlu’na çıkar, İstiklal Caddesi’nde tur atardım. Arada roman okur, akşam da okuldan döner gibi vaktinde eve dönerdim. Kitap alıp vapurla Büyükada’ya gittiğim, akşam döndüğüm olurdu. Bazı derslere takılmıyor değildim. Edebiyat derslerinde beni en çok iki yazar etkiledi: Saint Exupéry ve André Gide. Kötülük görüldüğü yerde ezilmelidir, diyordu Saint Exupéry pilotların hayatını anlatırken. Hata yapanı affederseniz bir daha yapar. Bir makinistin ihmali bir pilotu öldürür. O yüzden hata, anında cezalanmalıdır. André Gide’e gelince... Dünya Nimetleri kitabında verdiği hayat derslerini ömür boyu unutmadım. Gide, okullarda gereksiz şeyler öğretildiğini sonradan kavramıştı. Öğretilenleri unutmak için Afrika’ya gitmiş, yıllar harcamış, bambaşka dünyaların içine girmişti. Diyordu ki: “...öğrendiğim her şeyi unutmak için tam üç yıl yolculuk ettim. Ağır oldu, güç oldu bu bilgilerden kurtulmak, ama insanların zorla verdiği bütün bilgilerden daha yararlıydı, gerçek bir eğitim başlangıcı oldu.” Okuldan kaçmaya devam ettim. Okulda öğretilen ve beni ilgilendirmeyen şeylere boş verip okul dışında var olan hayatın peşine düştüm. Sokak kültürü, Beyoğlu kültürü, özgürlük, vs... “Sapkınların (yoldan çıkmışların) en sapkınıydım” diyordu Gide, “sapa kanılar çekti beni...” Beni de öyle. Lisede iki yıl kaybettim. Ama okuldan kaçtığım yılları kayıp saymadım. O süreçte sanırım daha çok şey öğrendim. Mösyö Marcoul adlı hocamız kara tahtanın kenarına bir not düşmüş, silinmesini yasaklamıştı: “Le temps passe, un temps précieux.” Yani: “Zaman geçiyor, çok değerli bir zaman.” Geçti gitti nice zamanlar...",https://www.milliyet.com.tr/yazarlar/melih-asik/anilar-anilar-okul-yillari-6501301
Melih Aşık,ŞİMDİ NE OLACAK,27 Nisan 2021,"Turgut Özal ABD’de Ermeni soykırım tasarıları gündeme geldiğinde parlak bir fikir ortaya atmış: - Bırakalım soykırım desinler, bir atımlık baruttur, atsınlar biz de uğraşmaktan kurtulalım, demişti. Kendisine bunun bir atımlık barut olmadığı, çok kritik sonuçlarının olacağı zar zor anlatıldı. Türkiye, ABD’nin soykırım kararları almaması için yıllar yılı diplomatik çaba gösterdi. Ancak o berbat sözcüğün sonunda Başkan Biden tarafından dile getirilmesini önleyemedik. Bu telaffuzun sonuçları ne olacak? Tam bilinemiyor. ABD mahkemelerinde Ermeniler tarafından açılacak tazminat davalarında Başkan’ın bu çıkışından sonra Türkiye aleyhinde kararlar çıkmasının kolaylaşacağı söyleniyor. Başka sakıncalar da yaşayabiliriz. Peki, Türkiye şimdi ne yapmalı? Büyükelçi Onur Öymen’in görüşleri şöyle: “Türkiye, ‘Bunu kınıyoruz, reddediyoruz’ demekle yetinemez. Türkiye’nin vereceği karşılık, gelecekte bu tür söylemlerde bulunabileceklere karşı caydırıcı bir etki yapmalı. 1948 tarihli BM Soykırımla Mücadele Sözleşmesi’ne göre, bir olayı ancak o olayın cereyan ettiği ülkenin mahkemeleri ya da yetkili kılınmış bir uluslararası mahkeme ‘soykırım’ olarak nitelendirebilir. ABD Başkanı’nın herhangi bir meseleyi ‘soykırım’ olarak tanımlama hakkı ve yetkisi yoktur. Dünya kamuoyuna tezlerimizin anlatılması gerekir.” Bu kritik süreci içeride kısır kavgaları bitirerek, dışarıda hukuk ve diplomasiye ağırlık vererek aşabiliriz. Bunu başarabilir miyiz? CESARET ZAMANI Yunanistan’ın MEGA TV kanalındaki açık oturumda konuşan Prof. George Filis, Joe Biden’ın “soykırım” suçlamasının sonuçlarını tartışırken diyor ki: “ABD’nin soykırımı kabulü Anadolu’daki Yunan soykırımı konusunda yürüttüğümüz kampanyanın da önünü açacaktır.” Bu tespit önemli. Pek çok hükümet, soykırım ilanı baskılarına ABD’nin tavrına bakarak karşı durabiliyordu. ABD’nin soykırımı kabulüyle dünya ülkelerinin parlamentoları ve hükümetlerinin peş peşe soykırım kararları alması kolaylaşacaktır. Ayrıca hakkımızda Süryani soykırımı, Keldani soykırımı vs. gibi birçok soykırım iddiası daha var ki bunların da çeşitli ülkelerde gündeme alınması olasıdır. ABD’ye sert ve etkili karşılık vermemiz bundan sonraki saldırıları önlemek açısından büyük önem taşıyor. DÜĞÜN ADETİ MHP Grup Başkanvekili Erkan Akçay’ın sosyal medya mesajı: “ABD seçim sonuçları açıklanmadan Biden’a ilk sırada tebrik kuyruğuna giren CHP Genel Başkanı Kılıçdaroğlu ’ndan, Biden’ın açıklamasına yönelik bir açıklama hâlâ yok.” Aklımıza İç Anadolu’dan bir köy âdeti geldi. O köydeki düğünlerde kız tarafıyla erkek tarafı anlaşmazlığa düşerse birbirine dokunmaz, hep birlikte çalgıcıları döverlermiş. Kemal Bey de her durumda dövülecek kişi durumunda. TEHCİR Türkiye’nin 106 yıl önceki suçu, Anadolu’da kritik bölgelerdeki Ermeni nüfusun bir kısmını Osmanlı sınırları içinde bir yerden bir yere göç ettirmekti. Bu acılı göç sırasında vahşi olaylar olmuş, Ermeni kafileler 300 bin ile 500 bin arasında zayiat vermiştir. Savaş koşulları içinde cereyan etse de bu olaya son 50 yılda lobilerin çabalarıyla soykırım yakıştırması yapıldı. Türk halkı suçlama hedefi oldu. Gelelim bugüne... ABD ve NATO ortakları son 20 yılda Afganistan’ı, Irak’ı, Libya’yı, Suriye’yi kan ve ateşe boğdu. Milyonlarca insanı öldürdü. Yuvası dağıtılan milyonlarca insan da bugün denizlerde boğulmayı göze alarak kaçacak yer arıyor. Batı bu kaçakları denizlerde boğmaya çalışıyor. İşte size katliam, işte size tehcir. 106 yıl önceki olayların acısını duyan! Batı dünyası bugün yaşanan ve kendi eseri olan tehcir ve katliamın lafını bile ağzına almıyor. İşte Batı... HDP HDP’nin internet sitesinde 24 Nisan tarihinde yayımlanan MYK bildirisinin başlığı şöyleydi: “Ermeni soykırımı utancıyla yüzleşin.” Kim yüzleşecek? Biz... Peki, siz kimsiniz, biz kimiz? Siz bu ülkenin hazinesinden milyonlarca yardım, Meclis’inden de on binlerce lira milletvekili maaşı alan Türkiye vatandaşları değil misiniz? Bu ülke sizi hâlâ demokrasinin unsuru saymıyor mu? Bu sizli bizli konuşma nereden çıktı? Biz böyleyiz de siz ak kaşık mısınız? Tarih okumuşluğunuz var mı? Tehcir sırasında Suriye’ye göç ettirilen Ermenilere en başta o yöredeki Kürt aşiretlerinin saldırıp yağmaladığını tarih kitapları yazıyor. Soykırım tartışmalı bir kavramdır. Ancak Kürt çetelerinin vahşetinin tartışılır yanı yoktur. Siz seçim bölgenizdeki unsurları bu utançla yüzleşmeye davet ettiniz mi? Önce bir aynaya bakmanız gerekmez mi? İYİ HABER İşte size iyi hatta mükemmel bir haber... Fransa’da şampiyonluk yarışındaki Lille, 2-0 yenilgiden Burak Yılmaz’ın attığı 2 ve asist yaptığı 1 golle kurtuldu, rakibini 3-2 yendi. Bu takımda Yusuf Yazıcı ve Zeki Çelik de oynuyor. Takımı Türk oyuncuların taşıdığını Fransız basını sık sık yazıyor. Türkiye’den ve Türklerin adından Fransa’da ilk kez bu kadar iyi ve olumlu söz ediliyor. Gurur duyuyoruz bu sporcularla...",https://www.milliyet.com.tr/yazarlar/melih-asik/simdi-ne-olacak-6491359
Melih Aşık,Alkol hukuku!,04 Mayıs 2021,"Eskiden tüm bakanlıklarda, kurum ve kuruluşlarda hukuk müşavirlikleri vardı. Bir genelge yayımlanacağı zaman mutlaka hukuk müşavirliğiyle koordine edilir, genelgede belirtilen hususların Anayasa ve yasalara uygunluğu konusunda görüşleri alınırdı. Onların onayı istenirdi. Çok tartışılan bir alkol satış yasağı var, malum. Bazı valilikler Hıfzıssıhha Kurulu kararıyla alkol satış yasağı koyuyor. Bu kurullarda kuşkusuz hem hekimler hem hukukçular var. Ancak şu ana kadar bu yasağın Kovid salgınının önlenmesine faydasını ve mantığını kimse açıklayamadı. Valiliklerde bu yasağa itiraz eden hukukçu ve tıp adamları oldu mu? Hiç duymadık. Satış yasağının salgına faydası varsa dünyada bir başka ülkede neden benzer önlem yok? Neden bugüne kadar Türkiye’de de bu önlem uygulanmadı? *** Bu arada CHP’li İzmir ve Aydın belediye başkanları il Hıfzıssıhha’nın alkol yasağı kararına imza atmamışlar. Bunu da gururla ilan ediyorlar. Bu başkanlar alkol satış yasağına imza atmama nedenlerini neden kamuoyuna açıklamıyorlar? Partileri neden ortada Anayasa’ya ve bilime uymayan bir karar bulunduğunu halka anlatmıyor? Neden hep kaçak dövüş? Hep ikili oyun? SİTE Ankaralı bir okurumuz Oran’da yaşadığı olayı anlatıyor: “Kızım, yürüyerek 10 dakika mesafede, sitede oturuyor. Evine uğrayayım dedim. Güvenlik içeri almadı, ‘çıkış izin belgesi’ gerekli imiş. Hadi rica minnet, zar zor girdim içeri. Amacım, 5 yaşında bir çocuğu var, site bahçesinde oynatacaktım. Çocuklar site bahçesine çıkamıyormuş, oyun alanlarını kapatmışlar. Emniyet site yönetimine emir vermiş: ‘Hiçbir çocuk, genç bahçeye çıkmayacak!’ Dikkat buyurun; 1-2 gün değil, 17-18 gün. Bu çocuklar bunca zaman nasıl eve hapsedilir?” Son genelge şöyle diyor: “...site yönetimlerine sorumluluk verilecek, site içerisinde izinsiz şekilde dışarı çıkan kişilerin (özellikle çocukların ve gençlerin) ikametlerine dönmeleri konusunda uyarılmaları sağlanacaktır.” Site yöneticisine zaptiye yetkisi vermek! Hangi kanunda yazılı! Mahalle site halinde değil, yan yana konutlar halindeyse zaptiye görevini kim yapacak? O da meşkuk! Her şey meşkuk! MALTEPE Maltepe Belediyesi’ne bağlı Küçükyalı Çınar Mahallesi’ndeki toprak zeminli park yenilenmiş. Tabanına baştan sona beton atılmış. Her yanı betonlaşmış şehirde bir karış toprak bulan hemen betonluyor. Çünkü müteahhit beton atarsa kazanıyor. Başka belediyede olsa neyse... Maltepe Başkanı Ali Kılıç yıllarca Almanya’da yaşamış bir isim. Almanya’da hiç var mı beton park Ali Bey? DİZİ Film yönetmeni Ali Özgentürk dostumuz “Yerli Diziler”le ilgili yazımıza ek yapmış. Dizilerin genelinde dikkati çeken mesajları şöyle sıralıyor: Kadınlar aşağılanıyor. Şiddet normalleşiyor. Sevgisizlik destekleniyor. Her karakter birbirine entrika kuruyor. Güç kimdeyse haklı odur havası veriliyor. Adaletsizlik normal bir davranış gibi anlatılıyor. Toplumumuzun belki de üçte ikisi bu dizilerle eğitiliyor. Yoksullar ve güçsüzler, dizilerde yasa dışı yollardan zengin olanları örnek alıyor. Onlarla istiyor. Fellini yıllar önce söylemişti: ‘Bir gün gelecek çok tanrılı dönemlerdeki gibi... Televizyon insanlık için sanki bir tanrı kadar kuvvetli olacak.’ “ İBB İstanbul Belediyesi şehrin farklı noktalarında 34 okulun bahçesine spor salonu inşa ediyormuş. Tamamlanmış 8 salonun açılması için pandemi kısıtlarının sona ermesi bekleniyormuş. Bu güzel bir haber. İBB sözü geçen 34 okulun adlarını da verirse mutlulukla yayımlarız. FIKRA İsviçre’de bir tren istasyonunda İsviçreli ile Amerikalı tanışmışlar, çene çalıyorlar. Tren vaktinde gelir mi gelmez mi derken, İsviçreli: - Bizim trenler dakika şaşmaz, demiş, göreceksin tam 11.42’de burada olacak. Saat 11.42 olmuş, tren görünürde yok. Bir dakika, iki dakika, üç dakika... Tren gecikince Amerikalı sırıtarak yüklenmiş: - Hani sizin trenler vaktinde gelirdi? Bak, üç dakika geçti tren ortada yok. İsviçreli lafın altında kalmamış: - Ama siz de Kızılderilileri kestiniz, demiş. Kıssadan hisseyi siz çıkarınız.",https://www.milliyet.com.tr/yazarlar/melih-asik/alkol-hukuku-6497043
Melih Aşık,YERLİ DİZİLER,01 Mayıs 2021,"Batı televizyonlarını izleyenler görüyorlar. O televizyonlardaki tartışma programlarında uzmanlar konuşuyor, faydalı konular ele alınıyor, izleyiciye bilgi veriliyor, yeni fikirler üretiliyor. Bizim tartışma programları farklı. Bizde hep aynı kişiler hiç anlamadıkları konularda ahkâm kesiyor. Uzmanlar ekrana çıkarılmıyor. Bir konu tartışılıyor gibi yapılıyor ama tartışılmıyor, laf kalabalığı arasında vatandaşın kafası karıştırılıyor. Gerçekler örtülüyor. İnsan bunları izlerken bildiğini de unutuyor. Halk o yüzden dizilere sardırmış durumda. Peki, diziler izleyenlere hangi mesajları veriyor? Eski bakanlardan Tınaz Titiz “Türk dizilerinin saklı içerikleri”ni irdelemiş. Bakın hangi mesajları görmüş: “ * Sadakatsizlik ahlaksızlık değildir. * Çalışmak gereksizdir, değirmenin suyu bir yerlerden gelir. * Zenginin her şeye sahip olma hakkı vardır. Parasının satın alamadığı şeylere entrika ve dalavereyle sahip olur. * Zenginlerin hayatı önemlidir, fakirlerin hayatı önemsizdir. * Mutluluk villalarda yaşamak ve sınırsız tüketmektir. * Yaşanabilir konutlar 250-300 metrekare salonu olan konutlardır. * Ülkede sadece üç marka otomobil kullanılabilir: Audi, Mercedes, BMW. * Ülkede tek yiyecek vardır: Kebap * Ülkede tek şive vardır, o da Kürt şivesidir. * Ülkede tek dans türü vardır (erkekler el ele tutuşup birkaç adım sağa, birkaç adım sola giderler). “ Dizilerin kafalara soktuğu hayat dersleri bunlardır! AÇILMA 17 günlük “Tam kapanma” başladı. Bir “tam kapanma” ki tam 41 maddelik muafiyeti var ve neredeyse toplumun yarısından fazlasını kapsıyor. Tam kapanma öncesi 100 bin kişiye düşen vaka sayısında İstanbul en başlarda yer alırken, tatil yörelerimiz nispeten iyi durumdaydı. Yasağın başlamasıyla birlikte İstanbul’dan tatil yörelerine adeta bir “kavimler göçü” başladı. Sonuçta İstanbul biraz ferahladı ama Bodrum, Marmaris, Fethiye gibi yöreler doldu taştı. Bodrum’da yaz kış oturanların “Yeter, gelmeyin” çığlıklarına rağmen ilçede 1 milyona yakın insan toplandı. Virüsü büyük şehirlerden tatil yöreleri başta olmak üzere Anadolu’nun dört bir yanına yaydık. Bu tam açılmanın sonuçlarını bayram sonrası göreceğiz. Ve korkarız sonuçta “Keşke kapanmasaydık” diyeceğiz. NETİCE Twitter’da gözümüze ilişen bir mesaj: “10 yıldır, Suriye’de ne bir ABD’li Rus askerini, ne Rusya bir ABD askerini öldürdü. 600 bin Suriyeli öldü, bizim yüzlerce askerimiz şehit edildi! Ama Suriye’nin doğu petrolleri ABD’nin, batı petrol ve limanları da Rusya’nın. İçte dışta 8 milyon Suriyeli mülteciye de biz bakıyoruz.” ALKOL YASAĞI Tam kapanmada alkol yasağı başlatılması toplumun bazı kesimlerinde tepkiyle karşılandı. Bir okurumuz soruyor: - Alkollü içkiler tamamen yasaklandı mı, örneğin boza satışı da yasaklar arasında mı? Soru gayet mantıklı. Çünkü bozada da alkol vardır. Ünlü Vefa Bozacısı’nın sahibi Sadık Vefa anlatıyor: “Bozadaki alkol tartışmaları üzerine TÜBİTAK’ta 18 ay süren analiz çalışmaları yaptırdık. Kendi dükkânımızda sattığımız bozadan numune alınarak yapılan bu analizlerde alkol oranı binde 65 çıktı.” İki çeşit boza var: Ekşi boza (Tatar bozası) ve tatlı boza (Arnavut bozası). Ekşi boza alkol içerir. O yüzden Osmanlı’da meyhaneler kapatılınca çok miktarda bozahane açılmış, akşamcılar bozayla kafayı bulmuş, durumu anlaşılınca bozahaneler kapatılmıştı. Alkol almam diye övünenlere bir üzücü haber daha. Meyve sularında da eser miktarda alkol vardır. Bekletildikçe alkol oranı artar. Dahası, insan vücudu da alkol üretir. Öyle ki kanda yaklaşık 0.003 promil alkol bulunur, bu da 80 kg ağırlığındaki bir insanda 1.68 gram saf alkol olduğu anlamına gelir. Sonuçta anlaşılan o ki tabiat alkolü yasaklamamış. KETTLE Evdeki su ısıtıcısı bozuldu. Fransız malı satan bir mağazaya girdik. Isıtıcı demeye kalmadan tezgâhtar hanım kız düzeltti: - Ketıl mı? - Evet, ketıl. Bunun İngilizcesi öyle. Kettle yazılıyor, ketıl okunuyor. Halkımız genellikle ketıl diyor. Birini beğendik. - Fiyatı nedir? - 600 lira efendim. - Ben internette daha önce gördüm bunları. Fiyatı 500 lira dolayındaydı. - Trendyol, Hepsiburada gibi siteler öyle ucuz satıyor. - Sizde neden pahalı? - Onlar ucuz temin ediyorlar. Biz bayisiyiz. Bizde böyle. Sözünü ettiğim su ısıtıcısı Fransız markası taşıyordu ama altında Çin malı yazıyordu. Akıl sır ermiyor bu işlere. Hele 100 lira farkı hiç çözemedik... 1 MAYIS İşçinin emekçinin bayramı Unutmayalım, Etrafımızda ne varsa işçinin, emekçinin eseridir.",https://www.milliyet.com.tr/yazarlar/melih-asik/yerli-diziler-6494875
Melih Aşık,SAĞLIK,22 Nisan 2021,"Bu sütunda geçen yıl 17 Ekim’de TÜBİTAK’ın geliştirdiği ve Sağlık Bakanlığı’nca kullanılan ÜTS (Ürün Takip Sistemi) isimli bir uygulama olduğunu, bunu cep telefonuna indirdiğimiz takdirde piyasada satılan maskelerin kutuları üzerindeki barkodu okutarak o maskelerin Sağlık Bakanlığı kayıtlarında olup olmadığının görüldüğünü yazmıştık. Aynı yazıda devletin nedense bu sistemi halka duyurmadığını da kaydetmiştik Yazımız fayda etmedi. Sistem vatandaşa yine duyurulmadı. Her türlü kontrolden uzak üretilen kalitesiz maskeler piyasayı doldurdu. Ticaret Bakanlığı geçen hafta 33 farklı marka maskenin güvensiz olduğunu, markalarını bildirerek açıkladı. Halkın çoğunluğu bu güvensiz maskeleri kullanmaya devam ediyor... Titiz okurumuz Metin Bey diyor ki: “Hala piyasada satılan maskelerin üzerindeki barkodlarını, cep telefonumdaki ÜTS uygulaması ile kontrol ettiğimde, bunların büyük kısmının kayıt dışı ürünler olduğunu üzülerek görüyorum.” Sağlık Bakanlığı neden halka gerekli uyarıları yapmaz? Neden bu maskeler piyasaya çıkmadan kontrolden geçmez. Neden üzerlerine kalite damgası basılmaz? Her gün Soma faciasından fazla kayıp verdiğimiz bir salgın karşısında bu kadar lakayt olmamalıyız. DOZ Aşılama kampanyasından son haberler:   “Babam iki doz aşı oldu... Ona toplu taşıma yasak, ben aşı olmadım, bana serbest...”   “Aşılananlar evde oturuyor aşılanmayanlara sokak serbest.” DERNEK Milli Savunma Bakanlığı, “Türkiye Emekli Subaylar Derneği (TESUD) İle Emekli Astsubaylar Derneği (TEMAD) Başkan ve Yönetim Kurulu üyelerinin Millî Savunma Bakanlığı’na ‘destek ziyareti’ gerçekleştirdiğini ve 104 amiralin yayımladığı bildiriyi kınadıklarını” bildirmişti. TESUD sonradan bir açıklama yaparak ziyaretin çağrı üzerine yapıldığını ve bildiriyi kınamadıklarını bildirdi.   Bu olay üzerine İçişleri Bakanlığı bir inceleme başlatarak TESUD yönetimini görevden aldı.  Anlaşılıyor ki TESUD’un bildiriyi “kınamaması” destek sayılmış. AMİRAL Türkiye’nin Ege, Akdeniz, Kıbrıs gibi sorunlarını en ayrıntılı izleyen ve kayda alan isim kimdir diye sorulursa cevabı hazırdır: E. Tümamiral Cem Gürdeniz... Cem Gürdeniz, Balyoz davasında 3.5 yıl hapis yattı. Şimdi de 104 imzalı Amiral bildirisi yüzünden başı dertte. Sekiz gün gözaltında kaldı. Adli kontrol ile serbest bırakıldı. Ayağına kelepçe takıldı.   Amiral Gürdeniz, Mavi Vatan’ın isim babasıdır. Türkiye’nin deniz yetki alanlarını ve hukuki haklarını saptamış, Ege’de haklarımızı tam ortadan geçen bir çizgiyle belirlemiş, bu yüzden Yunanistan ve destekçilerinin hedefi olmuştur. Gürdeniz, Mavi Vatan ve deniz jeopolitiği üzerine 7 kitap, 500 makale yazdı, 400’e yakın konferans ve söyleşi verdi. Yunan kamuoyunun en yakından takip ettiği isimdir. Her demeci Yunan diline çevrilir gazete ve internet sitelerinde yayımlanır. Türkiye’nin değeridir Cem Gürdeniz. Bu değerler kolay yetişmiyor. NUTUK Mersin’e bağlı Çamlıyayla ilçesi Ülkü Ocakları Başkanı Mehmet Kayabaşı ilçedeki okullara Atatürk’ün Nutuk kitabını dağıtmak için Çamlıyayla İlçe Milli Eğitim Müdürlüğü’ne dilekçeyle başvurdu.   İlçe Milli Eğitim Müdürü Mustafa Bakkal, dilekçeye 15 gün gecikmeyle olumsuz yanıt verdi. Kitabın kurulca incelendiğini bildiren Mustafa Bakkal izin verilmemesinin sebeplerinden biri olarak şunu gösterdi:   “Kitabın 25. sayfasında, Osmanlı Padişahı Vahdettin’e yönelik, ‘soysuzlaşmış, alçak’ ve dönemin Osmanlı hükümetine yönelik, ‘Aciz, haysiyetsiz ve korkak’ ifadeleri kullanılması...”   Sözü geçen milli eğitim müdürünün kısa süre önce başarı belgesi aldığını da buraya ekleyelim. Milli Eğitim Bakanlığı, yürütülen soruşturma kapsamında, ilçe milli eğitim müdürünün yöneticilik görevinden alındığını bildirdi. UÇUŞ Tarım Bakanı Bekir Pakdemirli’nin içinde bulunduğu uçağın tek motoru arızalanıyor. Görüntüleri izledik. Pakdemirli ve heyetinin arıza anında fazla heyecanlanmadığı dikkati çekiyor. Çünkü Bekir Pakdemirli’nin pilot brövesi var. Uçaktan anlıyor. Nitekim uçak tek motorla sağ salim alana iniyor.  Aklımıza onun gibi amatör pilot olan babası Ekrem Pakdemirli’nin bir olayı geliyor.  Ekrem Bey, bakanlığı zamanında, bizzat kullandığı, Devlet Hava Meydanları İşletmesi DHMİ’ye ait uçakla bazı konuklarını İzmir’den Ankara’ya götürmüştü. Ancak İzmir’den havalanınca evinin penceresini açık unuttuğunu havadan görmüş, Ankara’da konuklarını bıraktıktan sonra İzmir’e dönmüş, eve gidip pencereyi kapatmış, tekrar Ankara’ya yollanmıştı.   Kendisiyle Meclis’te karşılaşınca bu konu açılmış, gülerek haberimizin doğru olduğunu söylemişti. SÖZ “Bir toplum gerçeklerden ne kadar uzaklaşırsa; gerçeği söyleyenlerden o kadar nefret eder.”   George Orwell",https://www.milliyet.com.tr/yazarlar/melih-asik/saglik-6487831
Melih Aşık,Anılar... Anılar... Hasan Esat Işık,25 Nisan 2021,"Her yıl bu zamanlar 1915 Ermeni hengâmesi gündeme geldiğinde hatırıma Hasan Esat Işık Bey gelir. (Eskiler 1915’e Ermeni Hengamesi derlerdi.) Hasan Esat Bey “aydın ve yurtsever bir devlet adamı” denildiğinde aklıma ilk gelen isimdir. Kendisini tanımak, siyasetçi-gazeteci ilişkisini yaşamak ve yıllarca dostluk etmek onuruna eriştim. Bu benim için bir talihtir. Hasan Bey gazeteci arkadaşımız Zeynep Atikkan’ın dayısıydı. Sanırım ilk tanışıklığımızı sevgili Zeynep sağlamıştı. Hasan Bey 1962-1973 yılları arasında Brüksel, Moskova ve Paris Büyükelçiliğinde bulundu. Paris Büyükelçimiz iken, Ermenilerin Marsilya’da yaptırdıkları ‘soykırım anıtı’ açılışına Fransız bakanlardan birinin katılmasının ‘Fransa bu iddiayı benimsiyor’ anlamına geldiğini söyleyerek Paris’i terk etmişti. Olay yalnız Türkiye değil Avrupa’da da yankılar yarattı. Yıllarca konuşuldu. Ne var ki sonraki yıllarda Ankara aynı duyarlığı sergilemediği için bu kin anıtları çoğaldı. Hasan Bey, 1973 yılında Dışişleri’nden ayrılarak CHP’de siyasete girdi. Bursa Milletvekili oldu. Dışişleri ve Milli Savunma Bakanlıklarında bulundu. Onun için sıkıntılı günler 12 Eylül darbesiyle birlikte başladı. Siyaseten yasaklandı. Ancak o susmadı. Askeri hükümetin özellikle dış politikasını yakından izliyor, eleştirilerini hiç çekinmeden yayımlıyordu. Biz o sıralarda tanıştık. Hasan Bey her sabah “föy” (Fransızca feuille-yaprak) adını verdiği bir dış politika notu hazırlıyor, bunu faks ile tanıdığı siyasetçi ve gazetecilere gönderiyordu. Konsey üyelerine de mektuplar yazarak Rogers Planı ve Ermeni iddiaları başta olmak üzere her konuda onları uyarıyordu. Bana her sabah föy geldiği gibi sık sık telefon açıp merak ettiğim konularda yorumlarını alıyordum. Bu yorumları en sık kamuoyuna aktaran gazeteciydim. Herkesin sustuğu, siyasi yasaklılara vebalı gibi bakıldığı günlerdi. Birlikte karınca kararınca mücadele içindeydik. Hasan Bey Ankara’dan İstanbul’a geldiği günlerde yüz yüze görüşüyor, vakit uygunsa baş başa yemek yiyerek dostluğu sürdürüyorduk. Askeri yönetim Hasan Esat Bey’den rahatsızdı. Biricik oğlu Yusuf Işık, DPT’de çalışırken bir gün sol faaliyetten tutuklanıverdi. Donanımlı bir genç olan Yusuf’un suçu yoktu tabii. Bu tutuklamanın sebebi çok muhtemelen Hasan Bey’in mücadelesine duyulan öfkeydi. Bir sebep daha vardı. Hasan Bey, Savunma Bakanlığı sırasında Genelkurmay’ın Milli Savunma Bakanlığına bağlanmasında ısrarcı olmuş ancak Genelkurmay Başkanı Kenan Evren buna karşı çıkmıştı. Bir sürtüşme yaşanmıştı. Ayrıca bunun öfkesi vardı. Hasan Bey bir yandan ‘gölge dışişleri bakanı’ gibi çalışırken bir yandan da Yusuf’un üzüntüsünü yaşıyordu. Yusuf evliydi, bir de bebeği olmuştu. Hasan Bey her hafta Mamak’a Yusuf’u ziyarete gidiyor, hapishane kapısında bazen saatlerce kuyrukta beklemek zorunda kalıyordu. O günlerde kapıda görevli olan bir asteğmen yıllar sonra bana şu anısını nakletti: - Hasan Bey’in kuyrukta beklemesine gönlümüz razı olmuyordu, onu nizamiyenin önüne koyduğumuz bir iskemleye oturmaya davet ediyorduk ama kabul etmiyor, halkın arasında kuyrukta beklemeyi tercih ediyordu. Sevgili Yusuf Işık üç yıl hapis yattı, sonra beraat etti. Çekilen acılar kâr kaldı. Hasan Bey için İstanbul ziyaretleri bir nefes alma vesilesi oluyordu. Bir akşam yemeğine benimle birlikte Hıfzı Topuz Ağabeyimizi de davet etmişti. Topuz akrabasıydı. Arnavutköy’de birlikte yemek yedik. Çok hoş bir sohbet oldu. Hıfzı Ağabey gecenin bir saatinde bizden ayrıldı. Biz de kalkıp gazetenin bana verdiği araçla Kadıköy’e doğru yola çıktık. Lokantada bir ara Hasan Bey Çamlıca’da bir arsadan söz etmişti. İmar zorluğu çıkarıyorlarmış. Benim çocukluğum da Çamlıca’da geçmişti. Sanırım o güzel gecenin sakin bitmesine gönlüm razı olmamıştı. Yolda giderken: - İsterseniz Çamlıca’ya gidip şu sizin arsaya bir bakalım, dedim. Hasan Bey kırmadı. Şoföre yolu tarif ettik. Arsayı bulduk. Kısıklı ile Küçük Çamlıca arasında ıssız bir yol vardır. Arsa o yolun hemen kenarındaydı. Saat gece yarısını geçmişti. Ortalıkta in cin top oynuyordu. Bizim şoför farları yaktı. Far ışığında arsaya çıktık, enine boyuna yürüyerek, biraz da eğlenerek keşfe başladık. Derken bir polis otomobili geldi, yolun kenarında durdu. İnen iki polis bizim şoförle biraz konuştular. Sonra bize yöneldiler. Ne olup bittiğini sordular. Bir şeyler anlattım. Tabii inanmadılar. Gece yarısı o manzaranın izahı olur mu? Kim inanır? Bizi karakola davet edebilirlerdi. Onu da yapmadılar. Kibar arkadaşlardı. Eve gitmemizi tavsiye ederek uzaklaştılar. Hasan Bey’i böyle bir maceraya sürüklemişliğim de vardır! Hasan Esat Bey, Marsilya’daki Ermeni anıtına “Bu anıtlar kinleri ebedileştirir” diyerek tepki göstermişti. Ancak soykırım iddialarını yalnızca reddetmenin sonuç vereceğine inanmazdı. Türkiye’nin izlemesi gereken yolu şöyle tarif ederdi: “Ben Ermeni sorununun sadece Türkiye için ele alınmasına karşıyım. Tarih pek çok soykırım veya soykırım iddiasından söz eder. Bunlardan yalnız biri üzerinde durmak insanlık saygısı değil, art niyetli bir politik tavırdır. Kabul edilemez. Birleşmiş Milletler bünyesinde kurulacak bir komisyon, ‘tüm soykırımlar’ üzerinde bilimsel bir araştırma yapmalıdır ve devletler buna göre tavır almalıdır.” Türkiye sonraki yıllarda soykırım suçlamalarına karşı tutarlı ve dirençli bir politik duruş sergilemediği için karşımızdaki cephe büyüdükçe büyüdü. Hasan Bey’i 1989 yılında kaybettik. Hastalığı sırasında Dışişleri Bakanlığı yurt dışına göndermeyi önerdi. Hasan Bey kabul etmedi. Devlet hastanesinde yatıyordu. Son ziyaretimde onu, hastane yatağının üzerinde oturmuş, genç bir gazeteci hanımın dış politika sorularını yanıtlarken görmüştüm. Acısı yüzünden okunuyordu. Birkaç gün sonra da kaybettik. Bugün Çamlıca Çakaldağı mezarlığında, ülkesi ve halkı için var gücüyle mücadele vermiş bir yurtseverin huzuru ve onuruyla yatmaktadır.",https://www.milliyet.com.tr/yazarlar/melih-asik/anilar-anilar-hasan-esat-isik-6489975
Melih Aşık,PAZAR ESNAFI,06 Mayıs 2021,"Genelgelere yansıyan kararların ne kadar gerçekçi olduğuna bir örnek daha verelim. Semt pazarlarını yasaklayıp, marketleri pazar günleri kapatıp, lokantaları da sınırlayınca ülke genelinde sebze meyve tüketimi düştü. Şehirlerdeki toptancı hallerine giriş çıkışlar da kısıtlanınca Akdeniz ve Ege bölgelerinde tarımsal ürün elde kaldı. Domatesler, biberler, patlıcanlar kasalarla çöpe dökülüyor. Çiftçi yangınlarda. Derken, çözüm için yeni bir genelge çıkarıldı: 8 ve 15 Mayıs cumartesi günleri semt pazarlarının açılacağı ilan edildi. Kararı alanlar belli ki bir pazarcıyla olsun konuşup fikir almamış. Neden derseniz... Birincisi, cumartesi günleri pazar kurulacak ama oraya gidecek insanların arabalarını kullanmaları ve semt dışından alışveriş yasak. Böyle olunca pazara sadece o semtte oturanlar gidebilir. Arabayla gidişe izin verirlerse, bu defa sakıncalı bir kalabalık oluşur. Daha önemlisi... İstanbul’da 39 ilçede haftanın 7 günü 640 pazar kurulur. 600 bin kişi bu işten ekmek yer. Pazarcı esnafı haftanın her günü başka bir semtte tezgâh açar. Adam bir pazarda bitiremediği malı ertesi gün başka bir pazarda satar. Sadece cumartesi günü açılacak pazar esnafın karnını doyurmaz. Satamadığı mallar çöpe gider. Ya da aşırı pahalı satmaya kalkar, alıcı bulamaz. Bir hatanın başka bir hatayla telafisi mümkün değil ne yazık ki... BIDEN’A MEKTUP Amerikan uyruklu Ermeni Gürgen Yanıkyan tarafından 1973 yılında Kaliforniya’da Başkonsolos Mehmet Baydar ile birlikte tuzağa düşürülerek öldürülen diplomat Bahadır Demir’in eşi Sina Baydur, ABD Başkanı Joe Biden’a bir açık mektup yazdı. Kendisi de emekli büyükelçi olan Sina Baydur (Demir), Biden’a hitaben: “Lütfen yargıda Türk ve Ermeni olmak üzere her iki topluma da adaletli davranın. Bu, dostça yakınlaşmanın temelidir. Bahadır, Yanıkyan’ın kurşunlarıyla susturulmamış olsaydı savunacağı bir şey varsa, o hakikat arayışı olurdu” dedi. Bu ülke adına yüz ağartıcı mesaj, ne T.C. Washington Büyükelçiliği’nin ne de cinayetin işlendiği yerdeki Los Angeles Başkonsolosluğu’nun internet sayfasında yer buldu. Mektupta şu görüşler de kaydedildi: “Soykırım suçunun işlendiğini ilan ederek, tarihin karmaşıklığını ve aynı çatışmalarda kaybedilen Osmanlı Müslümanlarının hayatını tamamen görmezden gelerek, hoşnut ettiğinizi düşündüğünüzden çok daha fazla insanın kalbini kırdınız.” “...Ofisinizin hakikate dayalı bir uzlaşmayı savunması için asla çok geç değildir. Lütfen Amerika Birleşik Devletleri ve Erivan’daki Ermeni Devrimci Federasyonu Arşivlerine halkın tam erişimini teşvik edin. Lütfen yargıda Türk ve Ermeni olmak üzere her iki topluma da adaletli davranın.” DENİZLİ Altay kulübüne 14 yaşında gelen ve tam 17 yıl bu kulüpte futbol oynayan Mustafa Denizli, şimdi de takımın teknik direktörü oldu. Futbol sahalarında adı Büyük Mustafa idi. Eşsiz bir sol ayağı vardı. O sol ayağıyla attığı goller ve centilmenliği hâlâ akıllardadır. Sonraki yıllarda Galatasaray, Fenerbahçe ve Beşiktaş takımlarında antrenör olarak görev yaptı. Her biriyle şampiyonluk yaşadı. Türkiye’ye zaferler yaşattı. 70’li yaşlara da yine futbol sahalarında giren Büyük Mustafa alacağı maaş sorulunca: - Bilmiyorum, dedi, kulüp takdir etsin, tamamını her ay Mehmetçik Vakfı’na yatırsınlar. Sanatçı dostumuz Güvenç Dağüstün, Altay stadyumuna “Mustafa Denizli” adının verilmesini öneriyor. Hem Altay kulübüne hem İzmir’e yakışır. Futbola gönül vermiş herkesi böyle bir karar mutlu eder. Büyük Mustafa bunu hak etmiştir. EFELER Efes basketbol takımı, öyle laf olarak değil, gerçekten destan yazdı ama futboldan başka sporla ilgilenmeyen kamuoyu bunun da sanırız pek farkına varmadı. Euroleague’de Avrupa’nın en güçlü takımlarını geride bırakarak ilk 4’e giren Efes bu ayın sonunda Köln’de dörtlü finalde boy gösterecek. Real Madrid, Bayern Münih, Olympiakos gibi dev bütçeli takımların saf dışı kaldığı şampiyonada bu noktaya gelmek çok uzun ve çetin bir koşu gerektirdi. Efes, fedakâr kadrosu ve Avrupa’nın en iyilerinden biri olan koçu Ergin Ataman’ın başarısıyla final şansını yakalayarak Türkiye’nin adını Avrupa’nın zirvesine yazdırdı. Kutluyoruz tüm takımı ve yöneticilerini. BETON Maltepe Belediyesi’ne Bağlı Küçükyalı Çınar Mahallesi’ndeki toprak zeminli Atatürk Parkı yenilenirken tabana beton atılmıştı. Toprağın betonla örtülmesini eleştirmiştik. Maltepe Belediyesi’nden aşağıdaki mesaj geldi: “Merhaba, vatandaşlarımızın talebi doğrultusunda muhtarımız ve halkımızla görüşerek Atatürk Parkı’nda revizyona gittik. Yeşil alanı 906 metrekareden 1080 metrekareye çıkartıyor, fazla görülen beton alanı kırarak, parktaki ağaçları yeşil alana dâhil ediyoruz.” Betonların sökülüyor olması iyi haber.",https://www.milliyet.com.tr/yazarlar/melih-asik/pazar-esnafi-6498790
Melih Aşık,SENE 1965,29 Nisan 2021,"Bizler 50’li yıllarda Saint Benoit lisesinde Türk, Ermeni, Rum, Musevi öğrenciler birlikte okuduk. Ermeni hocamız oldu (Mösyö Papazyan)... Arkadaşlarımız oldu (Vahram Elmacıyan, Berç Koryan, ...) Yıllar yılı aramızda hiç 1915’in adı geçmedi. Bunun sebebini birkaç yıl önce Serdar Korucu ve Aris Nalcı’nın yazdığı “1965” adlı kitaptan öğrendik. Dünyada 1965 yılına kadar kitlesel bir anma yapılmamıştı. İlk büyük gösteri 24 Nisan 1965’te Sovyetler Birliği’nde Ermenistan’ın başkenti Erivan’da yapılıyor. 100 bin kişilik bir kitle, Opera Meydanı’nda toplanarak yürüyüşe geçiyor ve Ermeni tehcirini sembolize eden anıta karanfiller bırakıyor. Türkiye şaşkın. Bizim gazeteler bu kampanyanın arkasında genellikle Yunanistan’ı görüyor. Aziz Nesin ise ‘Parmak’ başlıklı yazısında “Ermenileri Amerikalılar kışkırttı” diyor. Yorum gerçekçi. Çünkü ABD ile Sovyetler arasında 1962 yılında patlak veren Küba füze krizinin ardından ABD Rusya’yı ayrıştıracak yollar aramaya başlamıştır. Neden 1915 olayı 50 yıl boyunca gösteriyle anılmamıştır? Neden tehciri bire bir yaşamış insanlar, acılar tazeyken en azından Fransa ve ABD’de kitaplar yazmamış, gösteriler düzenlenmemiştir? Sebepler şunlar olabilir: 1. Ermeniler tehciri tek taraflı bir katliam ya da soykırım değil, savaş koşullarında karşılıklı vuruşmanın acı bir sonucu olarak kabullenmiştir. 2. Cumhuriyet Türkiye’sini kendisinden önceki olaylardan sorumlu tutmamışlardır. 3. ABD kışkırtma hareketine başlamamıştır. HDP 2 HDP 24 Nisan günü ABD Başkanı Joe Biden’ı bile sollayıp 1915’i soykırım ilan eden ağır bir bildiri yayımladı. Biden’ın 24 Nisan açıklaması Osmanlı’ya yönelikti. HDP’nin internet sitesinde yayımlanan “Ermeni soykırımı utancıyla yüzleşin” başlıklı MYK bildirisi ise bugünkü Türkiye’yi hedef alıyordu. HDP’nin tepeden bakan, kendini mağdur gösteren bildirisini eleştirmiş, aynaya bakmalarını tavsiye etmiştik. Saygın ve akil Kürt siyasetçilerden Ahmet Türk, 2014 yılında İsveç’in başkenti Stockholm’de bir toplantıda konuşmuş, oradaki sözleri, ülkemizde Ermenice yayımlanan Agos’un 16 Aralık 2014 günkü sayısında şöyle yer almıştı: “(Ahmet Türk) Soykırım sırasında bazı Kürt aşiretlerinin soykırım suçuna ortak olmalarından dolayı duyduğu üzüntüyü dile getirip Süryani, Ermeni ve Ezidilerden özür diledi.” Bazılarının aynayla yüzleşmesinin zamanıdır. Talihimiz kapalı! Yarın akşam uygulamaya girecek olan ‘tam kapanma’ pek kimseyi ikna etmedi. O kadar çok kapanmadan muaf olan var ki... Yayımlanan 40 küsur maddeden birini herkes kendine uydurup dışarı çıkabilir. Kimse evde kalmayabilir. Örneğin genelgede olmasa da İçişleri Bakanı açıklama yaptı: “İnsanlar mahallelerinde camiye gidebilirler” dedi. Böylece özellikle 65 yaş üstü günde beş vakit evinde çıkıp caminin oralara kadar uzanıp geri dönebilir. Bu arada teravih kısıtlaması kalktı mı? O konuda da açıklık yok. Toplu taşımada yüzde 50 doluluk olacak. Ama uçaklarda böyle kısıtlama yok. Bir başka tuhaflık da bu. En ilginci ise alkol yasağı. Bilim Kurulu üyesi Serap Şimşek Yavuz bile isyan etti bu yasağa: “Hiçbir akılcı tarafı olmayan bir uygulama.  İnsanların evinde alkol almasının ne sakıncası var? Salgını önlemek adına yapılıyorsa bunun hiçbir akılcı yanı yok. Tam tersine, alkolün ağızda dezenfektan etkisinden söz ediliyor” dedi. Bu arada eller kollar sabahtan akşama dek alkollü kolonya ve dezenfektanla temizlenirken içkinin yasaklanması. Tam çelişki... En vahim olay, kapanma sırasında çalışamayacak olan yüz binlerce insanın maddi destek görmemesi olacak. Daha da vahimi, bu çeyrek kapanmanın işe yaramaması ve mayıs ayında yeni bir kapanmanın gündeme gelmesi olur. ÖFKE ABD’ye tepki önerileri birbirini izliyor. NATO’dan çıkalım, İncirlik’i kapatalım, Kürecik’i yok edelim, vs. Aslında bunlara hiç gerek yok. Neden mi? ABD bizi F-35 projesinden çıkardı. Parası ödenmiş altı uçağımızı gasp etti. Biz buna karşılık ne mi yaptık? F-35 uçaklarına verdiğimiz 139 parçayı 2022 yılına kadar tedarik etmeyi taahhüt ettik. Pentagon’un bu açıklaması 1 Temmuz 2020 tarihinde TRT dâhil tüm haber kanallarında yayımlandı. Aksi yönde bir habere bugüne dek rastlamadık. Anlaşılan o ki biz sahadan atıldığımız halde ABD’nin F-35 projesine desteği hâlâ sürdürüyoruz. Biraz daha zararı göze alalım, durduralım ihracatı. Öyle üs kapatmaya falan gerek yok. İşte haklı ve etkili bir misilleme fırsatı. NOT: Bu arada İncirlik üssünün Türk üssü olduğunu belirtelim. Sadece ABD’ye bazı kullanım imkânları tanınmış o kadar. ANTİKOR Bendeniz merak ettim, iki aşıdan sonra 25 gün bekledim ve antikor testi yaptırdım. Çok az antikor birikmiş. Neredeyse sıfıra yakın bir rakam. Acaba bu ne ifade ediyor? Değerli hekim Osman Müftüoğlu, Hürriyet’teki yazısında bu konudaki endişelere değiniyor ve diyor ki: “Antikor üretememiş olsanız da sakın üzülmeyin. Zira T lenfositleriniz sayesinde kazandığınız hücresel bağışıklığın kıymeti ve gücü, B lenfositlerinizle ürettiğiniz antikorlarınız sayesinde kazandığınız güçten çok daha kıymetli ve değerlidir.” Müftüoğlu benim güvendiğim bir bilim adamı. Onun “üzülmeyin” uyarısına inanıyorum. Ama bir yandan da kuşku peşimi bırakmıyor! O yüzden yine soruyorum: - Benim T lenfositlerimin çoğaldığı ne malum hocam? Onu anlamak için de bir test gerekir mi? Nerede yaptırabilirim? Şaka bir yana, takılmayalım antikora falan, tedbire devam.",https://www.milliyet.com.tr/yazarlar/melih-asik/sene-1965-6493090
Melih Aşık,BİT - Tİ COİN!,24 Nisan 2021,"Adı Faruk Fatih Özer. En fazla 30’lu yaşlarda bir genç dolandırıcı. Çiftlikbank dolandırıcısı Mehmet Aydın halkı inekten para kazandırma vaadiyle dolandırmıştı, Faruk Fatih Özer de dijital para birimi “Bitcoin” ile kısa sürede zengin etme vaadiyle dolandırdı. Fatih Özer, “Ben bunun borsasını kurdum, şirketimin adı da Thodex” diyerek 490 bin dolayında insandan topladığı 2 milyar dolar parayla geçtiğimiz hafta yurt dışına kaçtı. Geride, Bitcoin’in ne ve nasıl bir sistem olduğunu bilmese de kısa sürede çok kazanç hayaliyle para kaptıran 500 bine yakın insan kaldı. İyi de Faruk Fatih Özer bu dolandırıcılığı nasıl bu kadar kolay yapabildi? Yapabildi çünkü karşısında bir yasal engel yoktu. Oysa… CHP Niğde Milletvekili Ömer Fethi Gürer yaklaşmakta olan tehlikeye dikkati ta 4 Aralık 2017’de çekmiş. Dünyada hızla yaygınlaşan Bitcoin uygulamasına karşı dönemin Başbakanı Binali Yıldırım’a verdiği soru önergesiyle özetle şu soruları yöneltmişti. “Bitcoin’in herhangi bir merkezi kuruma bağlı olmamasının, bağımsız bir kripto para olmasının sorunlar yaratabileceğini düşünüyor musunuz? Yasal dayanağı olmayan bu uygulamaya karşı yasal düzenlemeler yapmayı planlıyor musunuz?” Tahmin edileceği üzerine sorular yanıtlanmadı. Bu alanı düzenleyici yasal mevzuat ihmal edildi. Vatandaşa gerekli uyarılar da yapılmadı. Sonuç: 2 milyar dolar pııırrr... Geride kalan yüz binlerce mağdur. PARALAR PIRR... Yaklaşık 500 bin kişi, ortada yasal bir garanti bulunmamasına rağmen, Thodex adlı borsaya 2 milyar dolar para yatırmış. İnsanlar nasıl bu kadar tedbirsiz olabiliyor? Sorunun cevabını psikolog Acar Baltaş’tan aktaralım: “İnsan beyni verdiği tepkileri ve aldığı kararları iki ayrı bölgede işlemden geçirir. Bunlardan biri ‘düşünen beyin’dir. Düşünen beyin, akıllı, planlayan, yönlendiren, uzun vadeye odaklanan, kontrollü ama zayıf ve yavaştır. Diğer bölge ise ‘hisseden beyin’dir. Hisseden beyin kısa vadeye odaklı, tembel, heyecanlı, düşüncesiz ancak güçlü ve hızlıdır. Özellikle haz, çıkar, tehlike ve tehdit içeren durumlarda kararlarımızı bilincimize yani ‘düşünen beyin’e başvurmadan veririz. Özellikle para ve maddi kazanç beklentisi içine girmek hisseden beyinde şimşekleri çaktırır ve dikkati dağıtarak riskleri ve engelleri görmemize engel olur.” 101.YIL 23 Nisan 1920, Türkiye Büyük Millet Meclisi’nin kurulduğu, egemenliğin Saray’dan alınıp millete devredildiği... Ve aynı zamanda demokratik parlamenter rejimin kurulduğu gündür. Büyük Millet Meclisi, açıldığının birinci yılında 23 Nisan’ı Ulusal Egemenlik Bayramı ilan etmişti. Türkiye’nin ilk bayramıydı bu. 1929 yılında adı Atatürk’ün de isteğiyle “Ulusal Egemenlik ve Çocuk Bayramı” olarak değiştirildi. Meclis duvarına kazınan “Egemenlik kayıtsız şartsız milletindir” şiarı Meclis’in millet egemenliğinin kaynağı ve temeli olduğunu gösterir. Cumhuriyet ve demokrasi aynı temel yükselmiştir. Atatürk’ün kurduğu o Meclis, halkı yönetecek başbakan ve bakanları seçen, denetleyen, başarısız hükümetleri düşürebilen bir meclisti. Meclis, halkın iradesini temsil ediyordu. O iradenin üzerinde başka irade yoktu. 23 Nisan’ı yürekten kutluyoruz... AĞAÇ İstanbul Salacak sahilindeki parkta altı ağacı gece 02’de motorlu testereyle keserken yakalanan ve ev hapsi verilen iki şüpheli, karara itiraz etti. Mahkeme, şüphelilerin ev hapsini kaldırdı ve 100’er ağaç dikmelerine karar verdi. Şüpheliler Orman Bölge Müdürlüğü’nün belirlediği yer ve zamanda ağaç dikeceklermiş. Gazete haberi böyle diyor. Bu yasalarla, bu cezalarla doğa korunur mu? Bekleyin... KUZEY AB ve ABD Türkiye’yi Ege ve Akdeniz’de sıkıştırırken... Mısır, Suudi Arabistan, BAE, Güney Kıbrıs karşımızda cephe kurmuşken... Türkiye’nin sadece kuzeyi emniyetteydi. Rusya ve Karadeniz’den bir tehlike gelmiyordu. Biz S-400’leri satan Rusya her türlü silah ihtiyacımızı karşılamaya hazırdı. Turist gönderiyordu. Nükleer santral kuruyordu. En büyük doğal gaz tedarikçimizdi. Rusya aynı zamanda en büyük kozumuzdu. AB ve ABD’yi Türkiye’ye daha fazla yüklenmekten alıkoyan “Ya Türkiye Rusya cephesine kayarsa” endişesiydi. Son aylarda Ukrayna ile yakınlaşmayı askeri iş birliğine kadar vardırarak Rusya’nın dostluğunu ve güvenini de önemli ölçüde kaybettik. Turist akımı 1 Haziran’a kadar kesildi, Rusya sınırında TIR kuyrukları başladı. SÖZ Arkadaşlık haftasında bir güzel söz: “Arkadaş, insanın yapacak hiçbir şeyi olmadan, konuşacak hiçbir laf bulamadan, sessizce birlikte olabildiği kişidir.” Sheryl Condie VATAN Doğu Perinçek’in Vatan Partisi’nden ayrılan Mehmet Bedri Gültekin, Hıdır Hokka, Kamil Dede, Bülent Esinoğlu, Hikmet Çiçek gibi isimlerin önderlik ettiği Milli Demokratik Devrim Hareketi kuruluşunu ilan etti. Hareketin İstanbul İl Merkezi’nde yapılan açıklamada “Cumhuriyet Devrimimizi tamamlama yolunda yeni bir yürüyüş başlatıyoruz” denildi. Bildiride “Emperyalist merkezlerin dayatması ile 24 Ocak 1980’den bu yana uygulanan Neo-liberal Piyasa Sistemi, bugün yaşanan çöküşün esas nedenidir” görüşüne yer verildi.",https://www.milliyet.com.tr/yazarlar/melih-asik/bit-ti-coin-6489333
Melih Aşık,SUÇ VE CEZA,17 Nisan 2021,"Montrö Sözleşmesi ve sarıklı amiral konularında açıklama yapan 104 emekli amiral ile ilgili işlemler devam ediyor. Bu amirallerden 14’ü hakkında ‘Suç işlemek için anlaşma’ iddiasıyla soruşturma başlatılmıştı. 10’u 6 gün Emniyet’te tutulduktan sonra adli kontrolle serbest bırakılmıştı. 10 emekli generale daha sonra elektronik kelepçe takıldı. Orduevine giriş yasağı konuldu. Açıklamayı destekleyen üç eski Deniz Kuvvetleri Komutanı, Bülent Bostanoğlu, Eşref Uğur Yiğit ve Murat Bilgel’in lojmandan çıkarıldığını Müyesser Yıldız Odatv’de yazdı. Dün bazı amirallerin evlerinde yine arama yapıldı. Soruşturma ve davanın nereye kadar uzanacağı bilinmiyor. Bazı kalemler bu süreci Balyoz sürecine benzetiyor. Oysa arada çok fark var. Balyoz sürecinde hatırlanacağı gibi ortada ustaca hazırlanmış bir darbe senaryosu vardı, kimi basının da desteğiyle kamuoyu darbeye inandırılmıştı. Bu defa ortada bir darbe senaryosu bulunmuyor. Amirallerin dikkat çektikleri konular açık. Onlar sadece: Montrö Sözleşmesi’nin korunmasını istiyor ve bir amiralin tarikat ayinine üniformayla gitmesini eleştiriyorlar. TESUD Dün sabah bazı emekli amirallerle birlikte Türkiye Emekli Subaylar Derneği (TESUD) Başkanı E. General Namık Kemal Çalışkan’ın evi de arandı. Sebebini merak edenlere özetleyelim. Milli Savunma Bakanı Hulusi Akar, amiraller bildirisinin ardından TESUD ile TEMAD (Türkiye Emekli Astsubaylar Derneği) yöneticilerini kabul ediyor. Bu görüşme kamuoyuna “destek ziyareti” olarak sunuluyor ve söz konusu derneklerin “amirallerin yayımladığı bildiriyi kınadıkları” belirtiliyor. Bunun üzerine TESUD, kendilerinin MSB’ye “davet” üzerine gittiklerini, “emekli amirallerin bildirisine yönelik herhangi bir kınama ifadesi kullanmadıklarını” açıkladı. Ankara Valiliği hemen ardından TESUD’a denetim başlattı. Dün de Dernek Başkanı’nın evi arandı, bilgisayarına el konuldu. Durum kısaca budur. TEKLİF Öğrenci andının yasaklanması Cumhuriyet ilkelerine inanmış yurtsever nesil üzerinde bir kırgınlık yarattı. Bu karar “Cumhuriyet’e karşı bir adım daha” şeklinde nitelendi. Danıştay kararı geri alınmayacağına göre ne yapmalı? Bizim bu bağlamda bir teklifimiz var. O da şu: “Ortaokul ve liselerde her hafta başı Atatürk’ün gençliğe hitabesi okunsun.” Böylece gençler Atatürk’ün sesini duysun, Cumhuriyet bilinci yenilensin. Metin uzun denirse sadece başlangıç bölümü okunabilir: “Ey Türk Gençliği, Birinci vazifen, Türk istiklâlini, Türk Cumhuriyeti’ni, ilelebet, muhafaza ve müdafaa etmektir. Mevcudiyetinin ve istikbalinin yegâne temeli budur... Bir gün, İstiklâl ve Cumhuriyeti müdafaa mecburiyetine düşersen, vazifeye atılmak için, içinde bulunacağın vaziyetin imkân ve şerâitini (şartlarını) düşünmeyeceksin.” Teklifimizi görüşünüze sunuyoruz. YASSAK Sokağa çıkma yasağı iftar saatine çekildi. Millet saat 19.00’a doğru eve koşturmaya başlıyor. Çünkü eğer 19.00 geçirirse ceza yiyecek. Fıkra eski zamanlarda bir Doğu Avrupa ülkesinden... İki nöbetçi meydanda dolaşıyor. Saat 7’ye 10 kala yanlarından bir kişi geçerek hızlı hızlı yürüyor. Nöbetçinin biri tüfeğini doğrultup yürüyen adamı sırtından vuruyor. Yanındaki: - Ne yaptın, diyor, daha saat 7 olmadı ki, 7’ye 10 var. Diğeri omuzunu silkiyor: - Ben onun evini biliyorum, diyor, 10 dakikada evine varması olanaksızdı. KÜFÜR Türkiye’yi ikinci vatan edinen İngiliz asıllı yurttaşımız Suna Yıldızoğlu, sosyal medyayı oldukça fazla kullanıyor. Son zamanlarda film ve dizilerde pek görmediğimiz bu sanatçımız genellikle sosyal içerikli eleştirel mesajlar attığından zaman zaman saygısızca hatta terbiyesizce tepkilerle karşılaşıyor. Tepkilerin bir bölümü kendilerine “Milliyetçi” diyenlerden geliyor ve onun İngiliz asıllı olmasını kusurmuş gibi dile getirerek Türklük dersi vermeye kalkıyorlar. Yıldızoğlu sonunda dayanamadı, geçtiğimiz gün onlara şu yanıtı verdi. “Profil resimlerinize Türk bayrağı koymakla olmuyor. Milliyetçilik taslamadan önce ana dilinize saygı gösterip nokta, virgül ve gereken yerde büyük harf kullansanız diyorum. Küfürleriniz düzgün olsun bari.” MİZAHÇI “Mizahçı, tek başına gülecek kadar bencil olmayan, düşündükleriyle etrafını da güldürmek ve düşündürmek isteyen kişidir...” KURRA ÇAYKUR’a alınacak 300 mevsimlik işçi için yapılan şeffaf bir kura çekimi izledik. İsimlerin çekildiği kutu şeffaf malzemeden yapılmıştı. İçi görünüyordu. Bir görevli elini kutuya atıyor, bir isim çekiyor, kutunun yanındaki listeye bakıyor, isim o listede varsa çıkan ismi okuyor. Eğer listede yoksa elindeki ismi tekrar kutuya atıyordu. Belli ki liste verilmişti. Ve yine belli ki kurada hile göstere göstere yapılıyordu. Böylece, adaylara, “Kaydını yaptırırsan kurada kazanırsın yoksa kurada kaybedersin” mesajı veriliyordu. Ramazan ayındaydık. Şeffaf kura çekimi iftara doğru sona erdi, 300 aday mübarek günde şeffaf kurayla işe yerleşti. DAM Büyük Millet Meclisi’nin son yağmurda damı akmaya başlamış. CHP Grup Sözcüsü Engin Altay’ın iddiası: “Cumhurbaşkanı Erdoğan Meclis’e geldiğinde damlara Rambo adı verilen ağır silahlı korumalar çıkıp orada geziniyor. Damdaki kiremitleri onlar kırmıştır.”",https://www.milliyet.com.tr/yazarlar/melih-asik/suc-ve-ceza-6483785
Melih Aşık,KUMPAS İMASI,10 Nisan 2021,"Halk TV’de perşembe gecesi ilginç bir tartışma izliyoruz. Amirallerin duyurusundan “darbe iması” çıkaranların başta gelen gerekçesi metnin “Büyük Türk Milletine” hitabıyla başlaması ve gece yarısı yayımlanmış olmasıydı. Programa telefonla katılan emekli amiral Semih Çetin “Bildiri bana da geldi ancak bildiride ismi olan bazı kişilerin Balyoz sürecindeki vefasızlıkları nedeniyle imzalamadım” dedikten sonra şöyle devam etti: “Bana geldiğinde bildiri son halindeydi. Üzerinde ‘basın duyurusu’ yazıyordu. Sonunda da ‘kamuoyuna saygıyla arz ederiz’ ifadesi vardı. Yüce Türk Milletine diye bir başlık yoktu.  Bildirinin altındaki tarih 06.04.2021 olarak görünüyordu. Ancak bu bildiri çok ilginç bir şekilde 4 Nisan’da basına sızdırıldı.” Programa telefonla katılan bir diğer konuk Ergenekon ve Balyoz davalarında askerleri darbecilikle suçlayan kitaplar yazan Zihni Çakır’dı. Duyuruyu erkenden yayımlayan AvazTürk internet sitesinin sahibi olan Çakır dedi ki: “Duyuruyu bana, altında imzası olmayan bir emekli amiral gönderdi. Benimle birlikte adını açıklamayacağım bir bakana da ilettiğini söyledi. Bana gönderdiği metin ‘Büyük Türk Milletine’ başlığını taşıyan metindir.” İşin içinde bir ihbarcı amiral ile üzerinde oynamalar yapılmış bir metin var. Medyaya erken sızdırılmış, 22.50’de yayımlanmış. O da gece yarısı sayılmayacak bir saat. Bakalım savcı iddianamesinde neler yazacak? GÖZALTI Gözaltındaki amirallerin avukatı Ömer Eminağaoğlu yaptığı ziyaretlerle ilgili konuşuyor: - Gözaltına alınan 10 amiralin cep telefonları ve bilgisayarlarına el konulmuş. Ancak bunların hukuka uygun olarak imaj ve kopyaları alınmamış. Böylece hukuki kanıt nitelikleri ortadan kalkmış bulunuyor. Eminağaoğlu devam ediyor: - Amiraller ayrı hücrelerde kalıyor. Her biri FETÖ şüphelileriyle aynı odaya kapatılmış durumda. Gözaltı süresi ikinci dört gün uzatıldı. Bir dört gün daha uzatılacağı söyleniyor. Eminağaoğlu muhalefet partilerinin amirallere sahip çıkmayarak muamelenin ağırlaşmasına zemin hazırladıklarını söylüyor. Konu savcılıkta. Süreci etkilememek için amirallere sahip çıkmayabilirsiniz. Ancak hepimiz hukuka, demokrasiye ve Anayasa’ya sahip çıkmak zorundayız. İFADE Anayasa hocası Murat Sevinç yazıyor: “İfade özgürlüğü tartışması, herhangi bir düşünce değil, ‘diğeri’ni rahatsız eden, kızdıran, üzen, çileden çıkaran düşünceler söz konusu olduğunda gündeme gelir. Sıradan olanla değil, sıra dışı olup ‘can sıkan’la ilgilidir. Haliyle, ifade özgürlüğü tartışmasına konu olan söz ya da davranışlar, kaçınılmaz biçimde ve farklı tonlarda ‘eleştiri’ barındırır. Anayasada yer alan temel hak ve özgürlükler, yurttaşı devlete karşı korumayı hedefler ve koruma alanının başlıca konusu, yurttaşın ‘otorite’ye yönelik eleştirileridir. Örneğin, çok sayıda emekli asker çıksa ve iktidarı kastederek ‘Sizlere hayranız’ dese, bu bir ifade özgürlüğü tartışmasına konu olmaz. Sorun ve tartışma, aynı askerlerin yönetime yönelttiği eleştiri ve görüş açıklamalarıyla başlar.” Muhalefet bu “ifade özgürlüğü”nü savunamadı. BALLICA CHP Milletvekili Deniz Yavuzyılmaz, önde gelen devlet kuruluşlarının yönetim kurullarını incelemeyi sürdürüyor. Son olarak TMSF Başkanı ve Yönetim Kurulu üyelerinin aylık maaşlarını tespit etmiş. TMSF Başkanı: 45.813 TL, yönetim kurulu üyeleri 43.522 TL aylık alıyormuş. Daha da ilginci... Görevi sona eren üyelere iki yıl boyunca bu maaşlar ödenmeye devam edecekmiş. Deniz Yavuzyılmaz, bu konudaki açıklamasına yönetim kurulu kararının fotokopilerini de eklemiş. Karar çok açık görülüyor. Sayın milletvekili bir süre önce de PTT’ye bağlı Bilgi Teknolojileri A.Ş’deki durumu açıklamıştı. Bu kuruluşta genel müdür ve yardımcıları sadece bir gün bile çalışıp görevden alınsalar, brüt maaşın 36 katı tazminat alıyorlar. Bu miktar 1 milyon liraya kadar uzanıyor. Devlet kuruluşlarının yönetim kurullarına bir ücret standardı getirilmeli. Bu alandaki sınırsız yetki iyi sonuç vermiyor görüldüğü gibi. BARAJ İstanbul Su ve Kanalizasyon İdaresi (İSKİ) verilerine göre, barajlardaki su seviyesi 8 Ocak’ta yüzde 19.6’ya kadar inerken, aradan geçen sürede yoğun yağışlarla hızla arttı. İSKİ’nin son açıklamasına göre, içme suyu kaynaklarının doluluk oranı yüzde 78.51’e ulaşarak son bir yıldaki en yüksek seviyeye geldi. Önümüzdeki hafta yine yağışlar var. Daha iki ay önce kuraklığı konuşuyorduk. Anlaşılan, yakında da barajların taşma tehlikesini konuşacağız. Soralım: Hiç mi gülmeyecek bu milletin yüzü? GİRESUN Büyükşehir Belediye Başkanı Ekrem İmamoğlu Giresun’a 10 metre uzunluğunda dev bir bayrak göndermiş. Üzerinde “Giresunspor’a Süper Lig yolunda başarılar” yazıyor. Bayrak yüksek bir binaya asılmış. Bina sahibi şikâyetçi olmuş. AKP’li belediye devreye girmiş, bayrak indirilmiş falan. Anlaşılamayan noktalar... 1. Ligin bitmesine altı hafta var. Giresun’u üç puan geriden Samsun, dört puan geriden Altay, beş puan geriden A. Demirspor izliyor. Neden sadece Giresun’a iyi şans dileniyor? 2. İmamoğlu’nun basın danışmanı Murat Ongun Giresunlu imiş. Sebep bu mu? Böyle sebep olur mu? 3. İmamoğlu bayrağın altına “Ekrem İmamoğlu” imzasını atmış. Bayrağın parası İmamoğlu’nun cebinden mi çıktı, belediye kasasından mı? Kutlama kimin parasıyla yapılıyor? Yapılan işlerin mantığını, harcanan paraların kaynağını sormak zorundayız.",https://www.milliyet.com.tr/yazarlar/melih-asik/kumpas-imasi-6478021
Melih Aşık,ÖZALİZM NEYDİ?,20 Nisan 2021,"Eski Cumhurbaşkanı Turgut Özal ölümünün 28. yılında kabri başında devlet töreniyle anıldı. Hakkında övgü dolu sözler söylendi. Bu arada CHP Genel Başkanı Kemal Kılıçdaroğlu’nun “O örnek bir siyaset ve devlet adamıydı” sözleri kendi partisi içinden eleştiri aldı. ANAP’ı kurarak Türk siyasetinde söz sahibi olan Özal’ın en büyük hamlesi özelleştirme idi. - Neydi özelleştirme? - Denildi ki mülkiyet halka yayılacak. İşçiler çalıştıkları KİT’lerin hisse senetlerini alıp onların sahibi olacak. Zarar eden kuruluşlar kâr etmeye başlayacak. KİT’ler özelleşince devlete yük olmayacak... - Peki, ne oldu? - KİT’lerin kredileri kesildi. Kâr eden KİT’ler zarar ettirildi. Kârlı kuruluşlar blok halinde yerli ve yabancı sermayeye satıldı. Zarar edenler elde kaldı. İşçiler çalıştıkları KİT’lerin hisse senetlerini alacaktı. Bu beklenti boşa çıktı. Halka verilen sözler tutulmadı. - Peki, sonra? - KAMU kuruluşları rastgele satıldı. Siyasi yakınlık gözetildi. İşten anlamayan şirket ve kişiler tesisleri aldı, Makineleri hurdacıya sattı, arazilere rezidans veya AVM kurdu... - Sonra... - Cumhuriyet’in temeli olan Sümerbank’tan Etibank’a, TEKEL’den TPAO’ya, Et Balık Kurumu’ndan Süt Endüstrisi Kurumu’na kadar dev kuruluşlar, bölündü, parçalandı işe yaramaz hale getirildi. Geriye üretim tesisleri tarihe karışmış bir ülke ve milyonlarca işsiz kaldı... Bu tablonun senaristi IMF, uygulayıcısı Turgut Özal ve onun yolunda gidenlerdi. Kemal Kılıçdaroğlu bunlardan habersiz mi? SAHTE MASKE Aile ve Çalışma Bakanlığı, pandemi sürecinde 335 kişisel koruyucu donanımı denetleyerek, 41 güvensiz ürünü tespit etmiş. Güvensiz ürünler arasında maskeler çoğunluğu oluşturuyor. Bir yıldır taktığımız Arizon, Awon, Temsan, Safeguard, Helin, Ert, Nez mask, Bozkurt gibi birçok marka, güvensiz ürünler listesinde yer alıyor. Bu ürünlerle ilgili yaptırım mı? Haklarında “piyasaya arzın yasaklanması ve toplatma” kararı verilmiş. Ancak herhangi bir ceza öngörülmemiş. Alınan önlem şöyle özetleniyor: “...Bakanlık, ürettikleri ürünlerle vatandaşımızın sağlığına kasteden ve haksız rekabete yol açan kişilerin, firmaların takipçisi olmaya devam edecek.” Böylece... Yasaklanan ürünlerin sağlığımıza kastettiği kabul ediliyor ancak herhangi bir ceza verilmiyor. Sattıkları ürünün kazancı da kendilerinde kalıyor. Sağlığımızla bu kadar ilgili ürünlerin daha piyasaya çıkmadan Sağlık Bakanlığı’nca kontrol edilmesi ve bir garanti damgasıyla piyasaya sürülmesi gerekirdi. Bu yapılmamış. Üretim başıboş bırakılmış. Bizler de halk olarak maske takıyorum diye maske özelliği olmayan bu bez parçalarını yüzümüze takıp etrafta dolaşmışız. Sonra da pandemide nasıl dünya birincisi olduk diye merak ediyoruz. VEBA Orhan Pamuk’un “Veba Geceleri” adlı son romanında Kolağası Kamil diye bir figür yer alıyor. “Okulu derece ile bitirmiş. İnce bıyıklarını yukarı doğru tarayan yakışıklı genç bir subay. Annesi ikinci kez evlendiği için ona kırgın. Postane basmış. Rum bir eczacının amblemini taşıyan komik bir bayrağı sallayarak komutan olmuş. En sonunda da Cumhurbaşkanı olmuş.” Bu gibi tanımlardan anlıyorsunuz ki bu kişi Mustafa Kemal Atatürk’tür. Orhan Pamuk da Kolağası Kamil karakterinin Atatürk olduğunu saklamıyor, eleştirilere karşı “Kolağası Kamil romanda çok olumlu bir karakter olarak geçiyor” gibi savunmalara yöneliyor. İyi de... Atatürk’le ve hayatıyla ilgisiz bir olayın içine Kolağası Kamil diye O’nu yerleştirmek nedir? Onunla dalga geçmek değil mi? Onu sıradanlaştırmak değil mi? Birilerinin hoşuna gitmek, fazladan üç beş kitap satmak için değer mi bunlara? TOP Osmanlı’dan kalan bir ramazan fıkrası... Ücra bir köyün önde gelenleri ramazan öncesi toplanmışlar. - Bu ramazanı daha şenlikli kutlayalım, diye konuşmuşlar - Ne yapalım? - Bir ramazan topu bulalım, iftarı top sesiyle açalım.. Fikir hoşa gitmiş. Şehre inilmiş. Hurdacılardan bir ramazan topu satın alınmış. Bir de topçu bulmuşlar şehirde. Onu da alıp dönmüşler köye. Topu yakındaki tepenin üzerine yerleştirmişler. Ramazanın ilk akşamı iftar vakti merakla iftar topunun sesi beklenmiş. Ses yok. Bekle Allah bekle. Yok. İftarı top sesini duymadan açmışlar. İftardan sonra da topu merak etmiş, tepenin yolunu tutmuşlar. Bakmışlar topçu topu parçalara ayırmış, bir fener ışığında tamire çalışıyor. Hep beraber topçunun kafasını ütülemeye başlamışlar: - Topumuz neden patlamadı, sen toptan anlamaz mısın, topu tamir edebilecek misin? Topçu sonunda isyan etmiş, elindeki alet edevatı yere fırlatmış: - Ben sizin topunuzun... diye bağırarak ceketini almış ve gitmiş. ADAM UÇURMA Şeytani zekâ gerçekten... Bir organizatör... Malatya’nın Yeşilyurt Belediyesi’ne bağlı dernek kuruyor, 45 kişiyi kaydediyor, Almanya’dan davet ayarlıyor, Valiliğe başvurup gri hizmet pasaportu çıkartıyor, 45 kişi sözde çevre eğitimi için Almanya’ya uçuruluyor, 43’ü geri dönmüyor. Bu şekilde 6 AKP’li belediyede adam kaçırma organizasyonu yapılmış. Bazısı pandemi yüzünden iptal edilmiş. Bu şeytani senaryonun nasıl olduysa farkına varılamamış! AB ülkeleri şimdi gri pasaporta da vize zorunluğu koyarsa haksız olurlar mı?",https://www.milliyet.com.tr/yazarlar/melih-asik/ozalizm-neydi-6486008
Melih Aşık,Hitler Karadeniz’de!,08 Nisan 2021,"İki Alman savaş gemisi Göben ve Breslau, 1914 yılında emrivakiyle Boğazları geçerek Karadeniz kıyısındaki Rus limanlarını bombalayınca Rusya bize savaş açmış, Türkiye kendini böylece Birinci Dünya Savaşı’nın içinde bulmuştu. Türkiye o yüzden Boğazların kontrolünü hayati önemde görmüş, Lozan sonrası yoğun diplomatik girişimler sonucu 1936’da Montrö imzalanmıştı. Montrö bir savaş sırasında Türkiye’ye Boğazları savaş gemilerine kapatma ve tarafsız kalma yetkisi tanıyor. Ülkemizi ABD-Rusya çatışmasında taraf olmaktan kurtarıyor. İkinci Dünya Savaşı’nda Hitler de Karadeniz’e inmeyi zorunlu gördü. Ancak Türkiye Boğazları savaş gemilerine kapatmıştı. Peki çare? Hitler, Fatih’in gemileri karadan yürütmesine benzer bir çare üretti. Altı adet Alman cep denizaltısını Tuna’dan geçirerek Karadeniz’e indirdi. Nasıl mı? Altı U-bot, Almanya’nın liman şehri Kiel’de parçalara ayrıldı. Kâh kanallardan, kâh karayolundan geçirilip Tuna Nehri üzerinden Romanya’nın Köstence Limanı’na indirildi. Bu denizaltılar epey Rus gemisinin canını yaktı. Üçü Rus gemilerinin ateşiyle battı. Diğer üçü savaş sonunda Alman mürettebat tarafından batırıldı. Alman denizciler karadan Türkiye kıyılarına çıkarak teslim oldular. Esir kampına alındılar. Macera böyle sona erdi. Montrö en büyük güvencemizdir. Tartışılması bile hata olur. SONU HAYROLA... 104 amiralin Montrö Sözleşmesi konusunda hassasiyet bildiren ve bir amiralin tarikat toplantısına katılmasını eleştiren bildirisi gündemin zirvesine oturdu. İktidar tarafı bildiriyi darbe, darbe iması, darbe çağrısı gibi terimlerle tanımlıyor. Amiralleri savunanlar ise bildiride suç unsurunun bulunmadığını, amirallerin uzmanlık alanlarıyla ilgili görüş açıkladıklarını ifade ediyor.  Amirallerin açıklaması bir görüş ifadesi midir yoksa darbe iması veya çağrısı mı?  Bu konuda önce Cumhuriyet Başsavcılığı’nın alacağı ifadelerden sonra hazırlayacağı iddianameyi görmek gerekiyor.  Gözaltına alınan amirallerin ifadeleri henüz tamamlanmadan konuşmak hukuka uymuyor.  Amiraller bildirisi neden gece yarısı ve neden Veryansın internet sitesinde yayımlandı? Tespitlerimize göre bildiri gece 22.30 sularında yayımlanıyor. Başka bazı siteler oradan alıyor. Amirallerden bazısı Veryansın sitesinde yazı yazıyor.  Muhtemelen bildiri onlar eliyle siteye sızdırılmış bulunuyor.  Bildiri dün Cumhurbaşkanı’nın konuşmasıyla nitelik değiştirdi. Amirallerin üzerinden olayın merkezinde CHP bulunduğu savıyla bir siyasi hesaplaşmaya yöneldi. Cumhurbaşkanı Erdoğan’ın:  - “Bildirinin merkezinde CHP vardır. Bunun hesabını çok ağır vereceksiniz” sözleriyle siyasette ipler biraz daha gerildi. Sonu hayrola... MONTREUX Montrö deyince sizin aklınıza ünlü sözleşme gelebilir. Benim aklıma şirin bir kumarhane geliyor. O da nereden çıktı, diyeceksiniz. Bir tarihte, o tarihi İsviçre şehrindeydik. Cenevre Gölü’nün kıyısındaki iskelede küçük bir kumarhane vardı (hâlâ vardır sanırım). İçinde rulet masaları bulunan bu mini kumarhanede gündüz gözü rulet oynanabiliyordu. Çoluk çocuk içeri girip çıkabiliyordu. İsviçre gibi bir ülkede böyle apaçık bir kumarhane çok ilgimizi çekmişti. Peki, kumar oynayan çok muydu derseniz... Pek yoktu. Çünkü fişler 1-2 dolarlıktı. Kumar keyfi vermiyordu. Sadece eğlence için oynanıyordu. Finlandiya’nın başkenti Helsinki’nin ana tren istasyonunda da böyle açık bir kumarhane vardır. Tren bekleyenler rulet oynayabilir. Ama belli sınırlar aşılmaz. Sadece eğlence ve vakit geçirme amaçlıdır. TCHIBO Kentin hemen yer yanında Tchibo mağazaları gözümüze çarpıyor. Tchibo 1949 yılında Hamburg’da postayla kahve satışı amacıyla Carl Çilingiryan ve Max Herz tarafından kuruluyor. Carl Çilingiryan 5 yaşında Almanya’ya (muhtemelen Türkiye’den) göç etmiş bir Ermeni ailesinin oğludur. Büyüyor, iş adamı oluyor. Carl ve ortağı Max kısa sürede çok başarılı oluyorlar. Tchibo, Çilingiryan’ın “Tchi”si ve kahve çekirdeği anlamına gelen “bohnen” sözcüğünün “bo”sunun birleşimiyle oluşuyor. Firma artık yalnızca kahve değil envaiçeşit tekstil ve mutfak malzemesi de satıyor. Tasarım ve kalitede çok başarılılar. Gelelim eleştirimize... Geçende bir “French Press” kahve makinesi aldık. Tanıtım broşüründe İsveççeden Çinceye, İtalyancadan Japoncaya kadar 15 dilde açıklama var. Türkçe yok. Müşteriye saygı ve ticaret yasaları Türkçe bilgi notunu şart koşuyor oysa. Hatırlatalım... ESRAR Küçükçekmece’de tek başına yaşayan 28 yaşındaki Şükriye Bulgurcu’nun evinde ölü bulunmasını yazmıştık. Aynı kaynaktan verildiği anlaşılan haberlerde genç kızın hayatını gıda zehirlenmesinden kaybettiği bildirilmişti. Biz de bu konuda Adli Tıp raporu yok mu diye sormuştuk. Adli Tıp raporu gazetelere düştü. Genç kızın beyin kanamasından öldüğü belirtiliyor. Başka ayrıntı? Yok... 28 yaşındaki kız durup dururken beyin kanamasından ölmez. Mutlaka bir sebebi vardır? Muhtemelen başını bir yere çarpmış veya başına bir şeyle vurulmuştur. Beyin kanamasının sebebi nedir? Adli Tıp ne demiş? Savcılık bu konuda araştırma yapmış mı, yapmışsa hangi sonuca varmış? Kimse bunlardan söz etmiyor. Genç kız Hatay’a götürülüp toprağa verilmiş. Cenazeyle birlikte olayın da üstü örtülmüş. Olay bu kadar basit mi? AVUKAT Hâkim ve savcılardan başlayarak şoföründen teknisyenine kadar tüm adliye personeli sırayla Kovid aşısı olmaya başladı. Kimler mi hariç? Avukatlar. Onlar adliye personeli sayılmıyor. Ne adalet...",https://www.milliyet.com.tr/yazarlar/melih-asik/hitler-karadenizde-6476384
Melih Aşık,PANDOMİM,15 Nisan 2021,"Kovid salgınında nüfusa göre vaka sayısında dünya birincisi olduk. Rakam 60 binlere dayandı. Son genelgede, “Mutasyona uğrayan Kovid-19 virüsünün dünya genelinde hastalığın yayılımını artırdığı, Türkiye’de de özellikle İngiltere varyantı sebebiyle hızlı bir artış yaşandığı” ifade edildi. Bizdeki büyük artışın sebebi İngiltere varyantı imiş. Peki, İngiltere’de durum nedir? Önceki günkü rakamlara göre... Türkiye’de vaka sayısı 59 bin 187. İngiltere’de vaka sayısı 2 bin 472. Ölüm: Türkiye’de 273. İngiltere’de 23. Ayrıca İngiltere bu mutant öyküsünü hiç üzerine almıyor. BBC uzun uzun Türkiye’nin bu alandaki birinciliğini ve kalabalık kongreler ile cenaze törenlerini gösterdi önceki akşam. Alınan tedbirlere gelince... Bir yılı aşkın süredir en ağır kısıtlamalar 65 yaş üstüne konulmuştu. Bu kesim hemen tamamen aşılandı. Bu defa 65 yaş üstüne kısıtlamanın gevşetilmesi beklenirdi. Oysa tam tersine, son genelgeyle 65 yaş üstü daha fazla hapse mahkûm edildi. Hafta arası günde dört saat sokak izni. Hafta sonları cumartesi ve pazar günleri ise tam gün ev hapsi. Hafta sonları market ve fırın için dahi evden çıkmak yok! Merak ederiz... O bilim kurulundaki hekimlerden biri kalkıp da 65 yaş üstünün hareketsiz hale getirilmesi sonucu hızla ölüme gönderildiğini söyleyemiyor mu? Tepki ortaya koyamıyor mu? Alınan diğer tedbirlerin de etkili olacağına inanan kimse göremiyoruz. Yine boşa eziyet çekeceğiz. DAVET Kusursuz ve şeytani bir kaçış senaryosu bu... Almanya’da bir organizasyon, Malatya’da bir derneğe geçen eylül ayında 45 kişilik bir davet gönderiyor. Gidenlere çevre eğitimi verilecektir. Yeşilyurt Belediyesi’nin iki başkan yardımcısı başkanlığında 43 kişilik bir grup oluşuyor. Valilik onayıyla bunlara hizmet pasaportu çıkarılıyor ve Almanya’ya yollanıyor. 45 kişiden iki başkan yardımcısı bir hafta sonra geri dönüyor, geri kalan 43 kişi dönmüyor. Yedi aydır olay adeta gizleniyor. Nihayet geçenlerde CHP’li meclis üyeleri AKP’li Belediye Başkanı’na bu kişilerin akıbetini soruyor. Cevap alamıyor. Kim bunlar? İsimler açıklanmıyor. Malatya Valiliği gelen sorular üzerinde “soruşturmanın sürdüğünü” bildiriyor. Tahminler... Bir şebekenin “yurt dışında çalışmak isteyen veya yurt içinde aranmakta olan” 43 kişiyi para karşılığında Almanya’ya kaçırdığı yönünde. Belediye ve valiliğin bu senaryodaki rolü mü? Onu da İçişleri Bakanlığı araştırmalı. LONDRA Londra’da büyük bir şirkette çalışan arkadaşımız bir oturma planı göndermiş. - Nedir bu? - Şirkette hepimizin ayrı ayrı oturacak yeri vardı. Evden çalışma sistemine geçildi. Artık kimsenin özel masası yok. Boş masalar koymuşlar. - Ee? - Şirkete gidip çalışmak isteyen bir gün önceden uçakta ya da yolcu otobüsünde yer işaretler gibi çalışma masası işaretleyecek. Hangi saatler arasında çalışmak istediğini yazacak. Ve gidip o saatlerde çalışacak. - Personelin kaçta kaçına masa imkânı sunuluyor? - Yüzde 20’sine. - Peki, talep daha fazla olursa ne olacak? - Yer olmadığı için arkadaşımız şirkete gidip çalışamayacak. Evden çalışacak. - Büroda çalışmak isteyenler çok mu? - Çok... Çünkü evli ve çocuk sahibi de olsalar insanlar evde bunalmaya başladı. Yeni hayatın yeni çalışma düzeni böyle işte. İFTAR Giresunspor-Keçiören maçının 10. dakikasında, tam iftar vaktinde, bir oyuncu sakatlanıyor. Onun tedavisi sürerken saha kenarına çömelen Keçiörenli futbolcular, su hurma ve muz yiyerek oruç açıyor. Bu işe FIFA ne der, tepki mi gösterir yoksa televizyon molası gibi maçlara bir de oruç molası mı koyar, bilemeyiz. Biz şunu merak ettik: Bu maç sırasında diğer bütün maçlarda gördüğümüz gibi hakemi aldatmaya yönelik hareketler yok muydu? Sakatlanmadığı halde sakatlanmış numarası yapanlar olmadı mı? Kasıtlı olarak rakibine tekme atan, küfreden yok muydu? Böylesi sahtekârlıklara bu futbolcular tepki gösterdi mi? İnançlı futbolculardan beklenen bunlar olurdu da... ORDUEVİ Sekiz gün gözaltında tutulan emekli amiraller hakkında henüz bir yargı kararı yok. Ancak lojman hakları ellerinden alındı. Korumaları varsa geri çekildi. Yetmedi, orduevlerine girişleri yasaklandı. Serbest kalınca eşinin kaldığı Ankara Merkez Orduevi’ne giden emekli Tümamiral Mustafa Özbey kapıdan geri çevrildi. Eşine de eşyalarını toplayarak orduevini derhal terk etmesi bildirildi. Tarikat evine makam arabasıyla giden cübbeli amiral mi? Hakkındaki soruşturma hâlâ devam ediyor. Lojmanda kalmayı sürdürüyor, emrinde makam aracı var ve istediği orduevinde konaklayabilir.",https://www.milliyet.com.tr/yazarlar/melih-asik/pandomim-6481948
Melih Aşık,Amirallerin gecesi,06 Nisan 2021,"104 emekli amiralin Montrö’yü savunan ortak bildirisi öyle anlaşılıyor ki, en az birkaç gün gündemin birinci maddesi olacak. Böylece işsizlik, enflasyon, korona virüs vs. ikinci plana düşecek. İlk yansımalar... Hemen her olaydan sonra iktidar bloğunun bölüneceği umuduna kapılan muhalefet, Amiraller Bildirisi ile bir anda ikiye bölündü. CHP amirallerden yana tavır aldı. Sözcü Faik Öztrak amirallerin bildirisinden darbe iması çıkarılamayacağını kaydetti, “amiraller fikir öne sürmüşlerdir” dedi. DEVA Partisi ve Gelecek Partisi, bildiriden “darbe iması” çıkardılar. Ahmet Davutoğlu Montrö’nün önemine değinmekle birlikte amirallerin açıklamayı gece yapmasını eleştirdi. İYİ Parti Genel Başkan Meral Akşener,  bildiriyi “Zevzeklik” olarak niteleyip “İktidar partisine üzerinde tepinme fırsatı doğmuştur” derken  Parti Sözcüsü Yusuf Ağıralioğlu bildiride aynen iktidar mensupları gibi “darbe iması” görenlerden... Genel Başkan Başdanışmanı, İzmir Milletvekili Dr. Aytun Çıray’ın görüşü ise partisiyle tamamen tersti: “Bir emekli tabip teğmen olarak metnin altına imzamı atıyorum.” Amiraller bildirisinin ilk imzacısı olan Ergun Mengi’nin de İyi Parti’de yönetici görevinde bulunduğu bildirildi. Bu olayla kamuoyu muhalefet partilerini daha yakından görmek ve daha iyi tanımak fırsatını buldu... Bu da önemli... MONTRÖ KİLİDİ 104 amiralin imzaladığı ve Türkiye’de gündemi altüst eden bildirinin odak noktası Montrö Sözleşmesi’dir. Birkaç gün önce de 126 emekli diplomat aynı konuda aynı doğrultuda bildiri yayımlamıştı. Montrö, Karadeniz üzerindeki ABD-Rusya çekişmesinin hassas noktası olduğu için önem kazanıyor. Karadeniz, Rusya’nın sıcak denizlere inme kapısı ve tüm dünyayı ilgilendiren bir enerji ikmal hattıdır. Rusya’yı batıdan ve güneyden çevrelemek isteyen ABD, Karadeniz’e serbestçe geçmek ve Rusya’nın çıkış kapısını kontrol etmek için Montrö’nün koyduğu kısıtlamalardan rahatsızdır. Kanal İstanbul da Montrö’yü geçersiz kılma ihtimalinden dolayı tartışma konusu olmaktadır. Karadeniz’e çıkmak ABD için o kadar önemli ki Yunanistan’ın Dedeağaç Limanı ile Bulgaristan’ın Burgaz Limanı arasında bir kanal açmak dahi NATO’nun gündemine alınmıştır. Bu dev projeyi başarırlarsa Boğazlar baypas edilecektir. ABD, Romanya ve Bulgaristan deniz kuvvetlerini güçlendirmeyi de programına almıştır. Karadeniz üzerindeki çekişmenin artması ve Türkiye’nin iç siyasetine giderek daha da olumsuz yansıması büyük olasılık taşıyor. AVUKATLAR Nisan yani dün “Avukatlar Günü” idi. Bir hak arama ve savunma mesleği olan avukatlık, adaletten uzaklaşıldığı için, bu ülkenin en zorlu uğraşlarından biri haline geldi. Avukat aynı zamanda insanların yalnızlığını paylaştığı kişidir. Bakınız, ömrünün 12 yılını hapiste geçiren şair Nâzım Hikmet avukatı İrfan Emin’e astokrişle (adını şiirin baş harfleriyle yazarak) nasıl sesleniyor: İ yi günlerimde çok eller uzanır ellerime R esmimi suratımı başköşeye asarlar F akat demir kapıların her kapanışında üzerime A rdında taş duvarlarım her kaldığım zaman N e arayan beni ne soran E eeehh daha iyi be, bunun böyle olduğu M innetin ve borçluluğum yalnız sana kalsın İ yi günlerimde benim unuttuğum insan eli N asılsın? KOVİD Ordu CHP Milletvekili Dr. Mustafa Adıgüzel çarpıcı bir açıklama yaptı. Dedi ki: - Çin kaynaklı aşının etkinliği konusunda ciddi sorular var. Aşının iki dozunu da olmuş, üzerinden yeterli zaman geçmiş kişiler aşıya rağmen hastalanıyor. Ağır hastalık geçirenler de var. Sadece Ordu Sağlık Müdürlüğü’nde aşılaması tamamlanmış 80 personel geçtiğimiz günlerde Kovid oldu. Bunlardan sadece bir tanesi aşısızdı. Durum bu kadar vahim mi gerçekten? Anlaması hiç de zor değil. Hastalanan ve ölen insanların kaçta kaçı birinci ve ikinci aşıyı yaptırmıştır? Bu oranlara bakarak durum saptanabilir. Bu rakamları geçenlerde Ankara Milletvekili Murat Emir Sağlık Bakanı’na sordu. Yanıt alamadı. Ölenlerin kaçta kaçı aşılı? Aşılananların kaçta kaçı ölüyor? Rakamlar açıklanmalı. Gerçekler bilinmeli. OYUNCU Küçükçekmece’de tek başına yaşayan 28 yaşındaki Şükriye Bulgurcu evinde ölü bulunmuş. Güzel ve alımlı bir kız olan Bulgurcu, üniversite sinema-TV bölümünden mezunmuş. Hayalinde dizi oyunculuğu varmış. İddiaya göre, Bulgurcu yediği yemekten zehirlenmiş. Durumu kötü olunca teyzesini arayan Bulgurcu’nun ölümüne gıda zehirlenmesinin sebep olduğu ileri sürülmüş. Neden ambulansı aramamış, bu belli değil. Genç kızın cenazesi Adli Tıp morguna kaldırılmış, sonra Hatay’a götürülüp toprağa verilmiş. Gazete haberleri bu yönde. Genç kızın yediği yemeğin analiz raporu yok mu? Adli Tıp raporunda ölüm sebebi olarak ne gösteriliyor? Bu bilgiler gazete haberlerinde yer almıyor. Şüpheli bir ölüm var ortada. Adli Tıp raporunu neden kimse merak etmiyor? MAVİ İsim babalığını Cem Gürdeniz’in yaptığı Mavi Vatan kavramının iktidar tarafından da benimsenmiş olması önemli bir güç birliği oluşturuyordu. Yunanistan basını Cem Gürdeniz’in adını sık sık anıyor, Mavi Vatan kavramı Atina üzerinde ürkütücü ve caydırıcı bir etki yapıyordu. İktidar ile amirallerin karşı karşıya gelmesi ve Cem Gürdeniz’in gözaltına alınması bu güç birliğinin bozulması açısından da üzücüdür.",https://www.milliyet.com.tr/yazarlar/melih-asik/amirallerin-gecesi-6474489
Melih Aşık,AŞIMIZ TUTMADI,13 Nisan 2021,"Bendeniz Kovid aşısı oldum. İkinci aşıyı olduktan 28 gün sonra antikor testi yaptırdım. Çok çok az bir antikor oluşmuş. Neredeyse sıfıra yakın. Peki, genelde durum nedir? Aşılananlara örnekleme yöntemiyle antikor testi yapılarak aşının etkinliği ortaya çıkarılabilir. Koronadan ölenlerin kaçta kaçının iki aşı yaptırdığına bakarak da aşının etkinliği konusunda fikir edinilebilir. Aşının etkin olmadığının ortaya çıkmasından mı korkuluyor? Oysa aşının etkin olmadığının açıklanması hiç açıklanmamasından iyidir. Aşının etkin olmadığı bilinirse önlemler gevşemeyecektir. *** Bir yılı aşkın süredir Türkiye’de sıkı korona önlemleri uygulanıyor. 65 yaş üstü vatandaşlar yılın neredeyse yarısını ev hapsinde geçirdiler. Serbest çalışan vatandaşlar ve esnaf büyük zarar etti. Sonuç: Yeni vaka sayısı nüfusa oranlandığında dünya birincisiyiz. Yeni vaka sayısı Hindistan’da 169 bin, ikinci Türkiye’de 50 bin. Hindistan nüfusu (1.3 milyar) bizden 15 kat fazla. Demek ki önlemler işe yaramamış. Ya da yanlış önlem alınmış. Sıkıntılar boşa gitmiş. Dünya rekoruna ulaşmışız. Peki, bilim kurulu ne diyor bu işe? Bilim kurulu üyeleri “Biz bilimsel görüşü bildiriyoruz kararları siyasi irade alıyor” şeklinde bir savunma yapıyor. Bilim adamının görevi orada biter mi? Bilime aykırı uygulamalara direnmeleri gerekmez mi? MESELA Emekli amirallerin bildirisinin darbe iması içerdiğini düşünebilirsiniz. Veya bildirinin ifade özgürlüğü kapsamına girdiğini savunmakta çekingen davranabilirsiniz. Savcının iddianamesini bekleyelim diyebilirsiniz. Ancak soruşturmanın selameti için hukuku savunmak zorundasınız. Şüphelilerin gözaltında tutulmasına karşı çıkmak zorundasınız. Bunları yapamıyorsanız... Hukuku savunmak gerektiğinde kapı arkasına saklanıyorsanız... ‘İktidar adayı muhalefet partisi’ diye ortalarda dolaşmanıza gerek yok. Siz bu tavırla kendi ifade özgürlüğünüzü, kendi demokratik haklarınızı da savunamazsınız. Bırakın halkı, kendinize de yararınız dokunmaz. KUTLAMA İstanbul Belediye Başkanı Ekrem İmamoğlu Giresun’a 10 metre uzunluğunda dev bir bayrak göndermiş. Üzerinde “Giresunspor’a Süper Lig yolunda başarılar” yazan bu bayrağın belediyeyle ilgisini ve bedelini kimin ödediğini sormuştuk... İBB basın danışmanlarından Şükrü Küçükşahin açıklama yaptı, dedi ki: - CHP’nin Samsun ve Giresun il başkanlıkları Ekrem Bey’den böyle bayraklar talep ettiler. Ekrem Bey de bedelini kendi hesabından karşılayarak bu bayrakları gönderdi. Sorumuz yanıtını buldu. Mesele kalmadı. Ancak bazı okurlarımızın yine de bazı kaygıları var. Ali Öztürk diyor ki: “İmamoğlu, İBB Başkan’ıdır. İstanbul’da Tuzlaspor, Ümraniyespor ve İstanbulspor da Samsun ve Giresunspor’la aynı ligde mücadele etmektedir. Bu durum sıkıntı yaratmaz mı? Bence bu takımlar Süper Lig’e çıkınca kutlama afişi gönderseydi daha yerinde olurdu.” 100 YIL Türk-Rus dostluğunun 100’üncü yılı kutlanıyor. Sovyet Rusya ile Ankara Hükümeti arasında 16 Mart 1921’de imzalanan Moskova Antlaşması’nın 100. yılındayız. Türk-Rus dostluğu deyince akla gelen önemli isimlerden biri de Semyon Aralov’dur. 1922 yılında Sovyet Büyükelçisi olarak Ankara’ya gelen Aralov, Atatürk’le birlikte askeri birlikleri dolaşmış, tavsiyelerini bildirmiştir. Taksim’deki Atatürk anıtında Atatürk’ün arkasında yer alan şahsiyetlerden biri de yine Aralov’dur. 1922’de Afyon’da bir nalbant okulunun ilk mezuniyet törenine Aralov da davetlidir. Törende atın tabanına ilk nalı Mustafa Kemal’in çakması rica edilir. Mustafa Kemal nalı alır ve Büyükelçi’ye uzatır: - Ekselansları, bu nalı atın ayağına siz çakınız. Aralov’un, nalı atın ayağına çakarken söylediği bir tümce çılgınca alkışlanacaktır: - Ayağına nalı çaktığım bu at İzmir’e giren ilk at olacaktır. Dostluğun temeli Kurtuluş Savaşı öncesine dek uzanır. ORMAN TBMM’de pek rastlanmamış bir olay... AKP Ankara Milletvekili Nevzat Ceylan, İklim Değişikliği Araştırma Komisyonu görüşmeleri sırasında Orman Müdürlüğü’nü eleştiri yağmuruna tutuyor. Örneğin, odun üretimine ilişkin konuşan Ceylan diyor ki: “O kadar aşırı bir üretim yapılıyor ki artık köylü size ‘Bu kadar üretim bizim müsaade edeceğimiz durumdan çıktı’ diye bir sürü yerde karşı çıkmaya başladı. Yani orman-halk ilişkilerini geçmişte köylüler bozarken, şimdi sanki teşkilat bozar noktasına geldi.” Ceylan, yangınlara geç müdahale edildiğini ekliyor. Konuşmanın sonunda Komisyon Başkanı Veysel Eroğlu sitem ediyor: “Muhalefete söz bırakmamak için mi yaptınız bu konuşmayı?” Netice: Eleştiri sevimsizdir ama insanları daha dikkatli davranmaya sevk edeceği için de önemli ve gereklidir. Kutlarız Sayın Ceylan. MISIR Dışişleri Bakanı Mevlüt Çavuşoğlu, Mısır Dışişleri Bakanı ile dostane bir görüşme yapmış. Mısır ile ilişkiler gelişiyormuş gibi bir hava esiyor. Ancak geçen hafta Atina’da imzalanan bir askeri iş birliği anlaşması var. Yunanistan, Mısır ve Güney Kıbrıs askeri yetkilileri daha fazla ortak askeri eğitim ve askeri manevra yapmak konusunda anlaşma imzaladılar. Yunanistan ve Güney Kıbrıs’ın hedefinde hangi ülke var? Mısır bunu bilmiyor mu? Bildiği halde anlaşmaya imza atması hangi niyetin ifadesidir? Gözden kaçırmayalım.",https://www.milliyet.com.tr/yazarlar/melih-asik/asimiz-tutmadi-6480183
Melih Aşık,Arşiv unutmaz!,03 Nisan 2021,"Fenerbahçe eski başkanı Aziz Yıldırım vermiş veriştirmiş. O arada şunları söylüyor: “Ben ‘Fenerbahçe şike yapmadı’ diyorum. Ama ‘Galatasaray şike yaptı’ diyorum. Bu ülkeye şikeyi Galatasaray getirmiştir. 8-0’ları unutmadık.” Sayın Yıldırım’ın başkanlığı sırasında Fenerbahçe şike yaptı mı, yapmadı mı? 19 Temmuz 2006 tarihli yazımız arşivde duruyor. Bakın aynen şöyle demişiz: “Yıl 1998... Ligin sonları... Fenerbahçe’nin bir yöneticisi, bir aracı ile Şekerspor kalecisi Murat Karasu’ya Ankara’daki maçta gol yemesi için 100 bin dolar teklif ediyor. Murat, helal süt emmiş bir genç. Durumu kulübe bildiriyor. Sonra mı? Şike aracısı şahıs maçtan az önce soyunma odası kapısında yakalandı. İfadesinde Fenerbahçe kulübünde kiminle ilişkide olduğunu isim vererek anlattı. Şekerspor Başkanı Cengiz Sezer, ertesi gün yaptığı basın toplantısında bu olayı gazetecilere aktardı. İlginçtir. Tek bir gazete o sözlere yer vermedi. Sadece biz Açık Pencere’de yazdık. Buna rağmen Federasyon soruşturma açma yoluna gitmedi. Fenerbahçe Kulübü’nden bir açıklama beklenirdi. Aziz Yıldırım yeni başkan olmuştu. Hiçbir açıklama yapılmadı. Suç belli. Sanıklar belli. Tanıklar belli. Hepsi hayatta. Ama o gün bugün herkes üç maymunları oynuyor.” Bu yazımızdan sonra da bir açıklama geldi mi? Hayır. Arşiv unutmaz, diye bir söz vardır, doğru mudur? Evet. TERAVİH Korona salgınında yeni vaka sayısı 40 bini aştı. Bu yarışta dünyada beşinci, Avrupa’da Fransa’dan sonra ikinci durumdayız. Almanya’yı ve İtalya’yı vaka sayısında ikiye katladık. Demek ki doğru tedbirleri almıyoruz. Profesör Levent Akın, “Bugünkü vakalar, nisanın 10-15’inde hastanelere yansıyacak, diyor, eğer yoğun bakımlar hastalara cevap veremeyecek duruma gelirse tam kapanmaya gitmekten başka çare kalmayacak.” Hal böyleyken, alınan tedbirler yaklaşan tehlikeyle uyumlu görünmüyor. Geçen yıl vaka sayısı 4 bin dolayındayken cuma ve teravih namazlarına ara verilmişti. Bu yıl vaka sayısı 40 bini aştığı halde, vakit, cuma ve teravih namazları serbest bırakıldı. Ramazanda lokantalar kapalı, insanların iki metre arayla oturması sakıncalı ama 20 rekat teravih namazını yüzlerce kişinin aynı safta kılması serbest. Özetle... Tam kapanmaya (veya hastalıktan kırılmaya) doludizgin gidiyoruz. SİSTEM CHP Genel Başkanı Kemal Kılıçdaroğlu, MYK toplantısında “Yıl sonuna doğru seçim bekliyoruz. Sonbaharda seçim bekliyorum, olacak gibi” demiş ve kurmaylarına “Hazırlanın” talimatını vermiş. Kılıçdaroğlu, “Sonbaharda seçim olabilir” deyince, aklımıza “güçlendirilmiş parlamenter sistem”in akıbeti geldi. Hani partiler kendi içlerinde “güçlendirilmiş parlamenter sistem”e geçiş için birer taslak hazırlayacak ve sonra bir araya gelip bunu tek metin haline getireceklerdi? Bu öneri Millet İttifakı’nın seçimde en büyük kozu olacaktı? Ne oldu bu çalışmalar? TUTUCU 80 yaşını devirmiş olan değerli hukukçu ve akademisyen Prof. Çetin Yetkin, anlamsız 65 yaş yasağı ve yaşlılara yönelik aşağılatıcı muameleyi bir yazısında eleştiriyor. Özetle diyor ki: - Bizi tutucu olmakla suçluyorlar. Evet, yaşlılar tutucu olur. Bu, yaşlıların en büyük “zaafı”dır. Ne var ki Türkiye’de benim ve benim gibi olanlar için bu “zaaf”, bir üstünlük, bir “meziyet”tir. Çünkü tutunduğumuz birikimlerimiz Kemalist Cumhuriyet’in değerleridir. Yeni yetme “yükselen değerler” değil! YUMURTA Haberi Çinli öğretmen dostumuz Li Hambling gönderdi. Çin’de korona hastası kalmadığı, vaka sayısı hemen hemen sıfıra indiği için kimse aşı yaptırmak istemiyormuş. Ancak yönetim, halkın aşı yaptırmasını istiyor. Bunun için özendirici uygulamalar başlamış. Aşı yaptırana küçük bir koli yumurta veriliyormuş. Bu arada Li’nin Çin’deki yakınları Sinovac aşısı yaptırmış. Çin’de bu aşıyla ilgili sıkıntı olmadığını bildirmişler. Bu bilgiyi de ekleyelim. ANIYORUZ Ünlü yazarımız Sabahattin Ali 2 Nisan 1948 günü Kırklareli’nde öldürülmüştü. Ölümünden bu yana 73 yıl geçmesine rağmen Türkiye’nin hâlâ en çok okunan yazarları arasındadır. Onun Aziz Nesin ve Rıfat Ilgaz’la birlikte çıkardığı Marko Paşa dergileri de ünlüdür. 1940’larda bir başmakalede “Yabancı sermaye nasıl girer?’’ başlığını gören Sabahattin Ali, dergisinde şu satırları yazmış: “Anlatalım... Evvela Hello Johny, My Darling, Yes, Okey girer. Arkadan Amerikan zırhlıları girer, bahriyelileri girer. Daha arkadan danışman kurul, denetleme kurulu girer. Ondan sonra, gerekirse borç verileceğine dair haberler girer. Bu arada bazı yazarlar deliğe girer, bazı yazarlar Türkiye’yi Amerika’nın sınırı olarak gösterirler. Ve sonunda ucu dünyanın merkezinde bulunan asıl kazık girer ki her kıvranışta biraz daha girer.”",https://www.milliyet.com.tr/yazarlar/melih-asik/arsiv-unutmaz-6472377
Melih Aşık,KRİTİK HAMLE,25 Mart 2021,"Resmi Gazete’de yayımlanan bir yönetmelikle... TSK’ya subay ve astsubay yetiştiren Harp Okulları’na giriş şartlarında önemli bir değişiklik yapıldı. Önceki yönetmelikte bulunan “irticai ve bölücü görüşleri benimsememiş veya bu faaliyetlere karışmamış olmak” hükmü kaldırıldı. Bunun yerine, “terör örgütlerine veya milli güvenliğe karşı faaliyette bulunduğuna karar verilen gruplara üyelik, iltisak ya da irtibatı bulunmamak” şartı getirildi. Bu son maddeyi okuyan bir dostumuz: - Kim karar verecek, o önemli sorusunu ortaya attı. Emekli Tümgeneral Ahmet Yavuz, Cumhuriyet’e verdiği demeçte şunları söyledi: “Bu değişiklikle tarikatlara ve cemaatlere, eğer iktidara karşı bir tavırları yoksa harp okullarına giriş yolu açılmış oluyor. İktidarın, ‘Bize yakın olursa, tarikatların orduya yerleşmesinde hiçbir sorun yok’ anlayışının yansımasıdır. Görülüyor ki iktidar geçmişten hiçbir ders çıkarmamıştır.” Son günlerin en kritik kararlarından biri de bu yeni yönetmelik oldu. İstanbul Sözleşmesi’nin en başta tarikat ve cemaatleri memnun ettiği biliniyordu. Yukardaki karar da tarikatları memnun eden ve güçlendiren ikinci girişim oldu. İktidarın, tarikatlara yönelik bu yaklaşımları seçime yönelik hamleler olarak değerlendiriliyor. ŞİMŞEK Evinizin önüne yıldırım düşse ve bir ağacı ortadan ikiye bölse ne yaparsınız? Herhalde öncelikle, binada paratoner bulunmasına rağmen evin önüne yıldırım nasıl düştü diye merak eder... Paratoneri kontrol ettirirsiniz değil mi? Millet Meclisi’nin bahçesine geçen pazartesi günü yıldırım düştü, o anda orada kimsenin bulunmaması bir faciayı önledi. Peki, Meclis’in paratoner sistemi çalışıyor muydu, çalışıyorsa yıldırım oraya nasıl düşmüştü? Bunu Meclis’te sadece Çorum CHP Milletvekili Tufan Köse merak etti, Meclis Başkanı’na soru sordu, o da yanıt alamadı. Oysa Meclis Başkanlığı bir bilirkişi oluşturulmalı, paratoner sisteminin çalışıp çalışmadığı kontrol edilmeli, ona göre önlem alınmalıydı. Paratoner sisteminin çalışmama ihtimali ya da yeterli olup olmadığı üzerinde hiç durulmadı. İlginçtir. TOPÇU Kadına karşı şiddeti önlemeyi amaçlayan İstanbul Sözleşmesi’ne Fenerbahçe kulübü yerinde bir refleksle hemen karşı çıktı. Türkiye’nin sözleşmeden çekilmesini eleştirdi. Ancak diğer kulüplerden benzer bir açıklama gelmedi. Özellikle Beşiktaş taraftarı böyle zamanlarda ilk tepkiyi gösteren topluluk olurdu. Onlardan da ses çıkmadı. Oysa bütün kulüplerin kadın taraftarı var. Sahaya çıkardıkları kadın takımları var. Kadına şiddet onları da doğrudan ilgilendiriyor. Ama bu sessizlikleri neden? “Elbet sefil olursa kadın alçalır beşer” diye haykıran Tevfik Fikret’in Galatasaray’ından niye ses yok? Galatasaray sadece futbol anlamına mı geliyor artık? PANATİ Yunanistan bugün (perşembe) bağımsızlığının 200. yıl dönümünü kutluyor. Osmanlı’ya karşı bağımsızlık ilanının bu yıl dönümü için aylarca hazırlık yapıldı, büyük şölenler düzenlendi. Bugün bütün Yunanistan bir bayram heyecanı yaşayacak. Ancak sanıyoruz ünlü Panatinaikos kulübünün taraftarı ve oyuncuları bu mutluluğa ortak olamayacak. Çünkü perşembe akşamı Panatinaikos’un İstanbul’da Anadolu Efes’le maçı var ve Yunan takımının bu maçta hiç şansı yok. Efes her önüne geleni silindir gibi eziyor. Bir başka ilginç maç cuma gecesi Atina’da Olympiakos ile Fenerbahçe arasında oynanacak. Bu maçın sonucu da bir o kadar merak çekiyor. İlginç olan... Osmanlı’dan bağımsızlığın 200. yıl dönümünde... Yunan takımlarının (tesadüf eseri) Osmanlı’nın torunlarıyla karşılaşması! HAŞ Alfabemiz yeni bir harf kazandı: Haş. Kimi okumuş yazmış kişilerin ağzından da duyduk. H harfini Haş diye okuyorlar... Malum, kimi bu harfi Ha, kimi Fransızcaya özenip Aş diye okurdu. Şimdi ikisini birleştirmiş Haş yapmışlar. Neden böyle yaptığını bir dostumuza sorduk. - Ha deyince tam anlaşılmıyor o yüzden Haş diyorum, dedi. İyi de bu harfin okunuşu aslında Ha değil He’dir. Örneğin, Cehape değil Cehepe, Mehape değil Mehepe... Yanlış okunan bir harf daha da yanlış hale getirilmiş! ANTAL Ajanslar Meteoroloji Müzesi açıldı şeklinde haber geçti. Açılışta İçişleri ve Tarım bakanlarıyla meteoroloji yetkililerinin dua ederken ve kurdele keserken fotoğrafları vardı. 2003 yılında açılan Meteoroloji Müzesi tadilattan geçirilmiş, yeni haliyle bakanlar tarafından açılmıştı. Müzeyi gidip görmedik. Ancak “Ak Sakallı Havabakan Antal Bey”e müzede ne kadar yer ayırılmış, onu merak ettik. Kim bu zat derseniz... Antal Rethly, Cumhuriyet Türkiye’sinde meteoroloji sistemini kuran Macar uzmandır. 1925 yılında Türkiye’ye davet edilen Antal Rethly, 1929’a yurdumuzda yeni sistemi kurmaya çalışmıştır. Halk beyaz sakalına bakarak ona: “Ak Sakallı Havabakan Antal Bey” unvanını yakıştırmış. Yapı Kredi Yayınları arasında Antal Bey’in Türkiye’deki çalışmalarını anlatan yukarıdaki isimde bir kitap da vardır. Kitapta o yılların Ankara’sı da anlatılır.",https://www.milliyet.com.tr/yazarlar/melih-asik/kritik-hamle-6464622
Melih Aşık,MİRASYEDİ,30 Mart 2021,"Bodrum Konacık’ta bir sitede yaşayan dostumunuz evine MUSKİ’den geldiler. MUSKİ, Muğla Su ve Kanalizasyon İdaresi’nin kısa adı. Görevliler site sakinlerine su sayaçlarının değiştirilmesi gerektiğini bildirdiler. Site sakinlerinin su sayaçlarından şikâyeti yoktu. İtiraz ettiler. Bunun üzerine kendilerine yönetmelik gösterildi. Yönetmeliğin ilgili maddesi şöyleydi: “Ölçü ve ölçü aletleri muayene yönetmeliğinin 9. maddesinin b fıkrası gereğince elektrik, su ve gaz sayaçlarının periyodik muayenelerinin 10 yılda bir yaptırılması zorunludur.” Site sakinleri itirazlarını sürdürdü: - Burada sayaç değişir diye yazmıyor, 10 yılda bir muayene yapılması gerektiği yazıyor. Görevliler itiraza kulak asmadı: - Uygulama böyle, 10 yılda bir sayaçları değiştiriyoruz. - Ayrıca, bizim site inşa edileli 10 yıl olmadı ki. - Saatlerin imal tarihi önemli. - Saati kim takacak? - Siz piyasadan alıp takabilirsiniz. Ya da biz takarız, 140 lira tahakkuk ettiririz. - Peki, eski saat ne olacak? - Sizde kalacak. - Yani çalışır durumdaki saati çöpe mi atacağız? - Siz bilirsiniz. Olayı bize aktaran dostumuz “Şu fakir ülkedeki savurganlığa bakın” dedikten sonra ekledi: - Bu uygulamanın su sayacı imal eden firmadan başka kime faydası var, onu da çok merak ettim. ÇİN ÇİN Dışişleri Bakanı Wang Yi, geçen hafta Türkiye’ye gelince Doğu Türkistan Türkleri protesto için hazırlığa başladılar. Doğu Türkistan Milli Meclis Başkanı Seyit Tümtürk, Ankara’ya gitmek için Kayseri’deki evinden çıkacağı gün koronavirüs risk grubundasın diye göz hapsine alındı. Uygurların Çin’i protesto etmesine izin verilmedi. Batı dünyasında Çin’in Doğu Türkistan’daki insan haklarına aykırı uygulamalarını protesto etmeye yönelik bir kampanya var. Başı ABD çekiyor. Çin hükümeti ise bu yöndeki haberlerin yalan olduğunu, ABD’nin Çin’i frenlemek için haber tuzakları kurduğunu savunuyor. Ankara, Batı’dan gelen“Çin’i kınayın” yollu baskılara rağmen ekonomik ilişkileri bozmamak için Çin’i kınamıyor. Ayrıca Çin ile ilişkileri bozmamızın Uygurlara fayda sağlayacağı da kuşkulu. Böyle sorunlar dostluk içinde daha kolay çözümlenir. DİGİ Digitürk bir tasarruf hamlesi içinde mi?  Öyle hissediyoruz da... Örneğin son iki yılda çevrilmiş filmleri artık Türkçe dublaj yapmadan yayınlıyorlar. Film İngilizce yayınlanıyor, vatandaş Türkçe alt yazıyla izliyor. Daha dikkati çeken, aynı yabancı filmleri defalarca yayınlamaları. Yeni ithal edilen filmlerin hemen tamamı sıradan Amerikan yapımları. Topluma kültürel yönden hiçbir katkısı olmayan filmler. Kanallardan biri olsun sinematek olarak kullanılabilir, eski değerli filmler gösterebilir. DİLİMİZ Emekli öğretmen Raci Aksop Türkçeyi nasıl yanlış kullanıp anlamını bozduğumuzu örneklerle anlatmış. Diyor ki: - Olur olmaz yerde “Yaşandı” sözcüğü kullanılıyor. “Ölümler yaşandı” bile diyorlar. Ölüm yaşanır mı? Kaza oldu demiyorlar, kaza yaşandı diyorlar mesela. - “Bulundu” sözü ise ayrı bir âlem. “Açıklama yaptı” yerine “Açıklamada bulundu” diyorlar. Ancak kaybolan bir şey bulunur. Ne kaybolmuş da ne bulunuyor, belli değil. - Bir cezanın uygulanmasına infaz etmek denir. Bu hapis de olabilir, idam da. Bunlar adam öldürmeyi infaz zannediyorlar. Biri diğerini öldürürse “İnfaz etti” diyorlar. - Birisi başkasının parasını çalarsa “Onu gasp etti” diyorlar. Oysa kişi gasp edilmez, parası, malı, vs. gasp edilir. - “Orta refüj” denmez, refüj zaten ortadadır. - Se dört yüz demiyorlar, es dört yüz diyorlar. Mecbur muyuz güzel dilimizi bozmaya! TÜRKÇE Bir günlük gazete manşet atmış: “Türkler’den özür dilediler” Kesme işaretini yukarıdaki gibi kullanmışlar. Oysa özel adlara getirilen ekler kesmeyle ayrılmaz: Örneğin, Türklük, Türkleşmek, Türkçü, Türkçülük, Türkçe, Türklerin, Türklüğün, Türkçenin gibi sözcüklerde kesme işareti kullanılmaz. Dil bir ulusun kimliğidir. Bilmek ve doğru kullanmak zorundayız. ÇÖLYAK Ankara Belediye Başkanı Mansur Yavaş’ın yeni bir uygulamasından sizi haberdar edelim. Bilindiği üzere, çölyak hastalığı tahıllarda bulunan glüten isimli maddeye vücut tarafından verilen anormal tepkiyle ortaya çıkan bir hastalık. Bu hastalığı olanlar glütensiz ekmek tüketmek zorundalar. Ama glütensiz ekmek hem her yerde kolay kolay bulunmuyor hem de fiyatı normal ekmeklere göre daha yüksek. İşte Ankara Büyükşehir Belediyesi özel beslenme gereksinimi duyan 300 çölyak hastasına glütensiz ekmeklerini haftalık olarak evlerine giderek dağıtıyormuş. Tabii herhangi bir ücret almadan. Bunlar oy getirisi fazla olmayan, gönülden yapılan hizmetler.",https://www.milliyet.com.tr/yazarlar/melih-asik/mirasyedi-6468687
Melih Aşık,Montrö niye şart?,27 Mart 2021,"TBMM Başkanı Prof. Mustafa Şentop, çarşamba akşamı bir televizyon kanalında Cumhurbaşkanı’nın İstanbul Sözleşmesi’nden çekilmesini savunurken şöyle dedi: “Cumhurbaşkanı, İstanbul Sözleşmesi’nden kararnameyle çekildiği gibi, Montrö Boğazlar Sözleşmesi’nden de diğer uluslararası anlaşmalardan da çekilebilir.” Deniz hukuku konusunda yetkili bir isim olan E. Tümamiral Cem Gürdeniz bu sözleşmenin önemini “Lozan Antlaşması’nı Cumhuriyet’in omurgası kabul edersek, Montrö Sözleşmesi bu omurganın en önemli tamamlayıcı kısmıdır” diyerek belirtti. ABD’nin uzun yıllardır Karadeniz’e çıkmak istediğini, Montrö’nün buna engel gördüğünü anımsattı. E.Büyükelçi Onur Öymen ise şu hatırlatmayı yaptı: - Montrö Sözleşmesi’nden çekilince boğazlar hangi hukuka göre yönetilecek? Lozan Antlaşması’nda boğazların bazı bölümlerinin askersizleştirilmesi ve bir komisyon tarafından denetlenmesi öngörülüyordu. Bu rejime mi dönülecek? Montrö boğazlar üzerinde Türkiye’nin egemenliğinin sağlanması için imzalandı. Büyük bir siyasi zaferdir. ABD dışında rahatsız olan ülke yok. Neden bu sözleşmeyi böyle sık sık tartışma masasına getiriyoruz? Bu arada Cumhuriyet’e sahip çıktığı sanılan CHP’den, Engin Altay’ın sade suya tirit iki cümlesi dışında tepki gelmemesi çıkmaması da ilginçtir. FENERBAHÇE Fenerbahçe yine dalgalandı, teknik direktör Erol Bulut gitti, yerine sportif direktör Emre Belözoğlu geldi. Fenerbahçe kendine has kural ve kanunları olan bir kulüptür. Taraftar Fenerbahçe’den her zaman başarı ve şampiyonluk bekler. Diğer kulüp taraftarlarına göre daha sabırsızdır. Daha ateşli olduğu da söylenebilir. Basınımız da bunu bilir. Sezon başında taraftarın beklentisi doğrultusunda takım şişirilir. Eğer birkaç da maç kazanmışsa iyice şımartılır. Taraftar havaya sokulur. Gazetelerde çok “Fener şampi…” diye başlıklar bile atılır. Üç beş maç sonra bir beraberlik ya da yenilgi alınınca bu defa namlular ters döner. Oyuncular, teknik direktör, yönetim topa tutulur. Yenilgiler sürerse yerin dibine batırılır. Bu valeyla tabii takımın ve oyuncuların motivasyonunu bozar. Pusuda bekleyen başkan özentileri ya da teknik direktör heveslileri homurdanmaya başlar. Hariçten gazel okuyanlar, meyhanede kadro kuranlar çoğalır. Müdahaleler antrenörü çalışamaz hale getirir. O gider yenisi gelir. Takımın çok ünlü hocaları oldu. Bir ara Guus Hiddink gelmişti. Dünya çapında antrenördü. Beğenilmedi. Sonradan gelen Almanya Milli Takımı’nı uçuran Joahim Löw de tutunamadı. Daha niceleri geldi gitti. FB bir antrenör için zor kulüptür. Emre’nin işi zor mu zordur. MAL İstanbul Büyükşehir Belediyesi Sekreteri Can Akın Çağlar’ın mal beyanı yapması yolunda çağrılar sürerken... Hatırımıza komik bir olay geliyor. Nurettin Sözen’in İstanbul Belediye Başkanlığı döneminde belediye çalışanlarının mal bildiriminde bulunması isteniyor. Gelen bildirimleri Başkan Sözen tek tek gözden geçiriyor. Beş parasız, çulsuz bir belediye çalışanının mal bildirimine bakıyor. O da ne, birkaç konut, birkaç arsa, milyonlarca lira para. Sözen bunları görünce patlamış: - Yahu, demiş, herif sadece yaptıklarını değil yapacağı yolsuzlukları da beyan etmiş. HATASÖZÜ Bir hayır sahibi, sıkça tekrarladığımız ama yanlış bildiğimiz atasözlerinin doğrularını hatırlatmış. Bakın, sık sık ağzımızdan çıkan sözlerin doğrusu nedir? “Güzele bakmak sevaptır” değil, “Güzel bakmak sevaptır” “Azimle sıçan duvarı deler” değil, “Azimli sıçan (fare) duvarı deler”. “Göz var, nizam var” değil, “Göz var, izan var”. “Aptala malum olurmuş” değil, “Abdal’a malum olurmuş”. “Kısa kes, Aydın havası olsun” değil, “Kısa kes, Aydın abası olsun”. (Aydın efesinin abası dizlere kadardır) “Su uyur, düşman uyumaz” değil, “Sü uyur, düşman uyumaz”. (Sü: asker) “Su küçüğün, söz büyüğün” değil, “Sus küçüğün, söz büyüğün”. “Elinin körü” değil, “Ölünün kûru”. (Kûr: mezar) “Ana gibi yar, Bağdat gibi diyar olmaz” değil, Ane gibi yar, Bağdat gibi diyar olmaz”. (Ane: Bağdat’ta bir uçurum) “Haydan gelen huya gider” değil, “Hayy’dan gelen Hu’ya gider”. (Hayy: Allah, Hu: Allah) GÖZLÜK Diyelim SGK’lısınız, gözünüz bozuldu, numaralı gözlük almanız gerekiyor. Ya da numaralı gözlüğünüz var, gözünüzün numarası değişti, camını değiştirmeniz lazım. SGK’ya başvurduğunuzda gözlük camının ya da çerçevesinin bir miktarını kurum size ödüyor. Ne kadarını derseniz, hiç sormayın. Bugünkü rakamlarla cam için 10 lira, ithal çerçeve için 38 lira ödüyor. Toplam 48 lira. Üstelik yüzde 20 oranında katılım payı kesiyor, size 38 lira kalıyor. Gözlüğünüzü ancak üç yılda bir değiştirebiliyorsunuz. Üstelik bu fiyatlar 16 yıldır değişmiyor. CHP Ankara Milletvekili Ali Haydar Hakverdi, rakamların artırılması için yasa teklifi hazırladı. TBMM’deki iktidar çoğunluğu evet derse rakamlar bir miktar artacak. Bu arada milletin vekiline gözlük için ne kadar para ödeniyor diye merak ederseniz söyleyelim: Çerçeve için 511.00 TL (KDV dâhil), cam: 293.00 TL (KDV dâhil) Millet ile vekilinin birbirinden ne kadar koptuğunu yukarıdaki rakamlar da ifade ediyor. Ninenin korkusu! Füsun Emre Urar, yaşadığı olayı sosyal medyada şöyle anlatmış. Komşumuz Fatma Teyze 95 yaşında. Onun market ihtiyaçlarını hep ben alırım. Bu sabah bana: - Sağ ol kızım, dedi ardından şöyle devam etti. - Sen ölürsen tek başıma ben ne yaparım ki!",https://www.milliyet.com.tr/yazarlar/melih-asik/montro-niye-sart-6466468
Melih Aşık,ALMANYA’YA ŞÜKRAN,23 Mart 2021,"Almanya Cumhurbaşkanlığı Sarayı’na birlikte girdiler. Önde Dr. Özlem Türeci ve Prof. Uğur Şahin. Arkalarında, üç adım gerilerinde, Almanya Başbakanı Angela Merkel. Koronavirüse karşı ilk aşıyı geliştiren bilim insanları Özlem Türeci ile Uğur Şahin’e Almanya’nın en yüksek devlet madalyası veriliyordu. Cumhurbaşkanı Frank-Walter Steinmeier kısa törende dedi ki: “Çin’in Vuhan kentindeki virüs salgınından bir pandemi oluşacağını erkenden görmekle kalmadınız. İleri görüşlülüğünüzü, bilgi ve keşif ruhuyla birleştirerek on yıllardır sürdürdüğünüz araştırmanın deneysel yönünün bir aşıya dönüşebileceğini gördünüz. Henüz Avrupa’ya ulaşmadan virüsün önünü kesecek ve hayat kurtaracak bir aşı geliştirmek için Işık Hızı adlı projeyi hayata geçirdiniz. Yol açıcı keşfiniz insan hayatı kurtarıyor, yaşamları kurtarıyor, toplumsal, ekonomik, kültürel olarak hayatta kalmamızı güvence altına alıyor.” Türeci ve Şahin, nişanlarını aldıktan sonra Berlin’deki Türk Büyükelçiliği’ne gittiler. Girişteki Atatürk büstünün yanında fotoğraf çektirdiler. Büyükelçi ile görüştüler. Biz de gururlandık, onur duyduk. Bilvesile, Alman toplumuna teşekkür ediyoruz. Çocuklarımızı böylesine mükemmel yetiştirdiği, onları dünya çapında bilim insanları haline getirdiği için. Almanlar “büyük” olmanın, bilime saygının, çağdaş eğitimin ne anlama geldiğini bize gösterdiler. Yürekten alkışlıyoruz. AŞI NEDEN DURDU? Sağlık Bakanı Fahrettin Koca 1 Aralık 2020 tarihinde şu açıklamayı yapmıştı: “İnaktif aşıdan 50 milyon doz getirilmesi için sözleşme imzalandı. Aralık ayında en az 10 milyon, ocak ayında 20 milyon, şubat ayında 10 milyon gelecek.” Bu hesaba göre, şubat sonuna kadar 50 milyon doz gelmesi gerekirdi. Mart sonuna geliyoruz... Hâlâ 15 milyon dozda kaldık. Sinovac’ın Türkiye distribütörü Keymen İlaç’ın sahibi Cantürk Alagöz, aynı yönde konuşmuş, “50 milyon doz için anlaşma yapıldığını, bu miktarın mart ayı sonuna kadar geleceğini” söylemişti. Anlaşma yapıldığı halde sevkiyat neden durdu? Hükümet açıklamalı. KABUL Saadet Partisi Başkanı Temel Karamollaoğlu, Ruşen Çakır’ın Medyascope kanalında açıklamalarda bulunurken şöyle diyor: “Ben sayın Kılıçdaroğlu’na Abdullah Gül Bey’i teklif ettiğim zaman hemen kabul etti.” Konu daha önce de yazıldı, Kemal Bey itiraz etmedi. İlginç olan... Yüzde 25 oyu olan bir partinin yüzde 2 oyu olan bir partinin önerdiği Cumhurbaşkanı adayını kabul etmesi. Kemal Bey daha önceki seçimde de MHP’nin önerdiği Ekmeleddin İhsanoğlu’nu aday göstermişti. ŞİDDET İstanbul Sözleşmesi’nin ilk imzacısı olan Türkiye, Resmi Gazete’de gece yarısı yayımlanan kararnameyle sözleşmeden çekildi. Sözleşme ana fikir olarak kadınları her türlü şiddete karşı korumayı ve aile içi şiddeti önlemeyi amaçlıyor. Her alanda kadın-erkek eşitliğini öngörüyordu. Bir önemli maddesi de şöyleydi: “Taraflar kültür, töre, din, gelenek veya sözde “namus” gibi kavramların şiddet eylemine gerekçe olarak kullanılmasını önleyeceklerdir.” Özetle, kadına şiddeti mazur gösteren bahaneleri yok edin deniliyordu. Sözleşmeye karşı olanlar, kadın erkek ilişkilerinin ve aile içi düzenin dinsel-feodal-geleneksel modelde sürmesini isteyenlerdi. Başlıca itirazları “Kültürümüze aykırı” şeklindeydi. Kültürümüz dedikleri muhafazakâr Ortadoğu kültürü. Artık yeni bir tartışma konumuz oldu. Buna bir anlamda “Çağa ayak uydurma-uydurmama” tartışması da diyebiliriz. HAFTA Bu hafta (18-24 Mart) yaşlılar haftası. Yaşlılıktan korkmayınız. Yaşlılık, gençken düşündüğünüz kadar korkunç bir şey değildir. Yeter ki yaşam enerjinizi kaybetmeyiniz. Yeter ki kendinizi yaşamdan emekli etmeyiniz. Filozof Diyojen’e çevresindekiler, “İhtiyarladınız, artık bundan sonra bir kenara çekilip dinlenmeniz gerekir” dediklerinde, “Neden?” diye sorar ve şu yanıtı verirmiş: “Eğer koşucu olsaydım koşunun sonuna doğru yavaşlamam mı gerekirdi, yoksa tam tersine bütün gücümle koşmak zorunda mı olurdum?” Nedir yaşamla ilgili kaygı? Yaşam mı kısa, zaman mı yetersiz? Söz yine filozoflarda: “Bize verilen ömür ne kadar olursa olsun memnun olmak gerekir. Bir aktörün hoşa gitmesi için piyesin bitmesine hacet yoktur. Oynadığı perdede beğenilmesi yeter. Bir ömür kısa da olsa iyi şeyler yapacak, şerefli bir tarzda yaşamaya yetecek kadar uzundur.” MEDENİ İstanbul Anlaşması, Ankara Anlaşması derken... Anlaşıldı ki...  Türkiye’nin bugünkü ikliminde, Mevcut MEDENİ KANUN’u çıkaramazdık.  Çünkü içinde kadın erkek eşitliği var.  Atatürk Türkiye’si bunu 95 yıl önce başarmış.  Cumhuriyet ile ne kadar övünsek azdır.",https://www.milliyet.com.tr/yazarlar/melih-asik/almanyaya-sukran-6462746
Melih Aşık,ANTİ TÜRKÇÜ,20 Mart 2021,"Andımız, tartışmanın esas konusu değildir Tartışma, “Andımız”ın başındaki “Türk’üm” sözü üzerinedir. Daha da büyük sıkıntı! Türk sözünün yalnızca Andımız’da değil Anayasa’da da yer almasıdır. Anayasa 66. madde şöyle diyor: “Türk Devletine vatandaşlık bağı ile bağlı olan herkes Türk’tür.” Bu madde 1924 Anayasası’na farklı etnik kimliklerin Türk değil diye aşağılanmaması, eşit addedilmesi için konulmuşsa da... Irkçı bir vurgu yaptığı iddiasıyla hedefe konuldu. Özellikle 2013 yılında çözüm sürecinde gündeme geldi. İçinde “Türk” geçmeyen bir yazım tarzı ısrarla arandı. O kadar ki Abdullah Öcalan bile tartışmalara katıldı. Kendisini İmralı’da ziyaret eden heyetteki Sırrı Süreyya’ya yeni 66. maddeyi şöyle yazdırdı: “Özgür iradesiyle Türkiye Cumhuriyeti’ne bağlılığını ifade eden her birey Türkiye Cumhuriyeti vatandaşıdır.” Vatandaşlığa “Türk” adı verilmesi hâlâ mesele oluyor! Alman Anayasası’nın ilk maddesinin ikinci bendi “Das Deutsche folk...” yani “Alman halkı” diye başlar. Almanya’da halkın sıfatı “Alman”dır, Fransa’da “Fransız”dır. Orada Alman vatandaşı, ister Türk, ister Kürt olsun, milliyeti sorulduğu zaman “Ben Alman’ım” der. Almanyalıyım da demez. Bizde ise bazılarına “Türk’üm” demek zor geliyor. Anti Türkçüler yıllardır millete ad arıyor! KULE Gazetelerimiz sık sık Çamlıca’da inşa edilen televizyon kulesinin Avrupa’nın en yükseği olduğunu yazıyor. Gerçekten öyle mi? Hayır. Araştırmacı Semih Kalkan’ın gönderdiği bilgiye göre bizim kule Avrupa’da üçüncü. Bu alanda birinci OSTANKİNO (Moskova) 540.1 metre, ikinci KİEV TV Kulesi 385 metre. Üçüncü Çamlıca kulesi 369 metre. Bu uzunluklara antenler dahil. Bu arada bir merak... Her şeyin en büyüğü, en uzunu vs. bizde olmak zorunda mı? En uzun kule bizde olmasa ne olur? Neden bu tür inşaatlar için “En ucuza biz ürettik” diye övünmüyoruz? Çamlıca kulesinin temeli 2016 yılında atılmıştı. 2018 yılında hizmete girecekti. Şu anda üç yıllık gecikme var. Sebebi nedir bu gecikmenin? Kulenin tahmini bedeli neydi, kaça mal oldu? Bunları da merak etsek iyi olmaz mı? LOKUM Kıbrıs hükümeti ülkedeki 6 özel televizyonun 2018 yılından bu yana oluşan uydu borçlarının bütçeden ödeneceğini açıkladı. Bir televizyonun uydu kirası ayda 9 bin dolar.  Bir özel televizyonun 4 yıllık uydu borcu 3 milyonu, 6 özel televizyonun toplam borcu 18 milyon lirayı aşıyor. Hükümet (her biri de kârlı çalışan) özel televizyonların borcunu neden üstleniyor? Bu konuda herhangi bir açıklama yok... ÖRTMEN Antalya’nın Finike ilçesinde 4 köy okulunun ikisinde köy imamı, ikisinde ise eşi ders vermeye başlamış. İmamın eşinin derslere çarşafla ve gözleri hariç, yüzü tamamen kapalı şekilde girdiği fotoğrafla saptanmış. DHA’nın haberine göre, Finike İlçe Milli Eğitim Müdürlüğü eleştiriler üzerine şu açıklamayı yapmış: “Görevlendiri-len imam eşi ilahiyat fakültesi mezunu. Formasyon aldığında atanacak bir kişi. Bir ya da iki kişi görevlendirildiği halde istifa etti. Kimse bulunamayınca imamın eşi ilahiyat mezunu, üniversite mezunu denilerek görevlendirildi.” Antalya Milli Eğitim Müdürlüğü olayla ilgili soruşturma açmış. Bu tür soruşturmaların sonuçları aşağı yukarı bellidir. İlçe Eğitim Müdürü’nün öğretmen formasyonu olmayan, müfredattan habersiz birilerine ders verdirdiği için anında görevden alınması gerekirdi. PAŞAM Osmanlı paşalarından biri konak yaptırmaya karar vermiş. İşi pek becerikli olan hanım sultana bırakmış. Konak bitmiş... Hanımefendi paşaya konağı gezdiriyor. Misafir odaları, yatak odaları, oturma odaları hepsi ikişer üçer tane: - Bütün odaların ikişer üçer düşünülmesi çok iyi, demiş paşa, fakat anlamadığım bir şey var, acaba hela neden bir tane? Hanımefendi açıklamış: - Aman paşam... Sen ona mı yapayım, buna mı yapayım derken altına yaparsın da ondan. SOMON Tayvan’da bir lokanta ilginç bir kampanya başlatmış. Adını “Gui Yu” yani “Somon” olarak değiştiren müşterilere bedava suşi ikram edeceğini açıklamış. Yaklaşık 150 kişi adını değiştirince İçişleri Bakanlığı açıklama yaparak vatandaşı uyarmış. Hem vakit kaybı hem bürokratik işlemler canını sıkmış hükümetin. Tayvan’da insanların üç kez ad değiştirme hakkı varmış. Adını Somon olarak değiştirip sonra eski adına dönenler bu hakkın ikisini kullanmış oluyorlarmış. Orada da aç adam çok mu? Neden bu ilgi? Anlamadık. PLAN Niğde’de depolarda 500 bin ton patates birikmiş. Ürünler çimlenmeye ve çürümeye yüz tutmuş. Geçen yıl patates üretimi zayıf kalmış, patates fiyatları roketlenmişti. Bu yıl patates fazlası yüzünden kriz var. Biz bildik bileli bu böyledir. Bir yıl ürün fazla gelir, fiyatlar düşer, çiftçi o ürünü yeniden ekmez. Ertesi yıl ürün kıt olunca fiyatlar roketlenir. Bu neden böyledir? Çünkü ülkemizde tarım alanında bir planlama yoktur. Plan ve politika olmayınca boşa kürek sallarsınız.",https://www.milliyet.com.tr/yazarlar/melih-asik/anti-turkcu-6460348
Melih Aşık,Anılar... Anılar... GÜNEY’Lİ YILLAR,28 Mart 2021,"Sinemaya adımımı nasıl attım... Bu başlık altında bir şeyler yazmak isterdim. Ama sinemaya çok istesem de adımımı atamadım. Kıyısından döndüm... Sene 1971... Televizyondan atılınca, yönetmen arkadaşım Tunca Yönder’le birlikte Odak Reklam’ın kapısını çaldık. Şahin Tekgündüz TRT Haber Merkezi’nden ayrılmış, Odak Reklam’ı kurmuştu. Tunca ile sinemalara reklam filmi yapmaya başladık. Hafta içinde filmleri çekiyoruz. Cuma akşamı otobüsle İstanbul’a gidiyoruz. Cumartesi, pazar filmlerin montajları yapılıyor. Küçük parçalar birbirine bağlanıyor. Pazar öğlen sonrası seslendirme hallediliyor. Akşam yine otobüsle Ankara’ya dönülüyor. Pazartesi sabahı filmler sinemalara dağıtılıyor. Mevsim kış. Otobüsler bazen kara saplanıyor. Bazen kayıp yol kenarlarındaki araçlara tosluyor. İş zor. Ama zorluğu umursamıyoruz. Özellikle hafta sonları güzel geçiyor. Acar Film’de çalışıyoruz. Yılmaz Güney de filmlerinin montajını orada yapıyor. Yılmaz’ın çalıştığı geceler stüdyo şenlik halinde. O zaman viski kaçak satılıyor. Yılmaz’ın montaj yaptığı odada her zaman bir şişe viski açık duruyor. Gelen bardağını dolduruyor, işine devam ediyor. Arada Yılmaz’la sohbetler falan. Her zaman heykel gibi adam. Sözü sohbeti şiir gibi. Herkesle dost. *** Bizim reklamlar kaç hafta sürdü anımsamıyorum. Ancak kafalarımız durma noktasına geldi. Beyinlerimizi reklam verenlere kiralamış gibiyiz. Mesela banka reklamı mı yapacağız? 24 saat o bankayı nasıl parlatacağımızı düşünüyoruz. İnanmadığımız övgüler icat ediyoruz. Tamamen beyin ziyanlığı. Derken beklenmedik bir olay meydana geldi. Bir süt firmasının sinema reklamını yapıyorduk ki... O marka sütten 50 kişi zehirlendi. Biz de biraz olsun suçun ortağıyız. O zaman sinema reklamını bırakmaya karar verdim. *** O arada rahmetli Örsan Öymen de TRT’den atılmış, bize katılmıştı. Yakında TV reklamları başlayacaktı. Radyo reklamlarının öncüsü İstanbul Reklam’ın sahibi Süheyl Gürbaşkan TV reklamlarında da ön sırada yer kapmaya çalışıyordu. On kadar TV reklam filmi yaptık. Şahin, Örsan, Tunca, ben reklamları koyduk çantamıza, İstanbul’un yolunu tuttuk. Randevu alındı. Süheyl Bey yanında bir arkadaşıyla kiraladığımız stüdyoya geldi. Hep birlikte reklamları izledik. Süheyl Bey reklamları beğendi. Ancak satın alıp almayacağı konusunda bir şey söylemedi. Bir süre sonra televizyonlarda reklamlar başlayınca ne görelim, bizim senaryosunu yazdığımız reklamlar İstanbul Reklam tarafından yeniden filme çekilmiş, gösteriliyor. Bizim çektiklerimiz çöpe gitti. Benim reklamcılık maceram da böyle sona erdi. *** Yılmaz Güney televizyonda çalışmış veya çalışan bir grup arkadaşı evine davet etmişti. Hep birlikte Levent’teki iki katlı villasına gittik. Salonda koltuklara yerleşince benim dikkatimi ilk olarak sehpanın üzerindeki çanak çekti. Kocaman seramik çanak ağzına kadar tabanca mermisiyle doluydu. Birisi kazayla sigarasını çanakta söndürmeye kalkışsa mermiler ateş alır, havaya uçar mıydık? Bilemiyorum. Ama aklımdan böyle şeyler geçiriyordum. Sohbet arasında Fatoş Güney, Yılmaz’a: - Yılmaz, bugün yukarıdaki makineli tüfeğin emniyetini açık bırakmışsın, ben kapattım, dedi. Ben şaka mı yapıyorlar diye yüzlerine baktım. Pek şaka gibi görünmüyordu. *** İlerleyen saatlerde Yılmaz bir ara kalktı. Eline bir tabanca aldı. Biraz ilerideki balkon kapısını açtı, bize “Bakın şimdi” dedikten sonra, tabancaya 9-10 (belki 14) mermi sürdü, tek tek balkondan dışarı ateş etti. Aramızda Arif Keskiner ile kardeşi Abdurrahman da vardı. Onlar tedirgin oldular, müsaade isteyip kalktılar. Yılmaz tabancayı tekrar doldurdu, bahçeye doğru tekrar ateş etti. Tabanca top gibi patladı. Şarjörü çıkarıp gösterdi. Bu defa şarjörde hiç mermi kalmamıştı. Tabanca bütün mermileri bir defada boşaltmıştı. Yılmaz bize tabancanın bu marifetini gösteriyordu. O sırada telefon çaldı. Fatoş Güney açtı. Levent karakolundan arıyorlardı. Fatoş Güney: - Evde yalnızım komiser bey, bahçede bir gürültü duydum da havaya ateş ettim, dedi. Meğer komşular telefona sarılıp karakola şikâyette bulunmuş. *** Yılmaz Güney, Mart 1972’de Mahir Çayan ve arkadaşlarına yardım ve yataklık suçundan tutuklandı. Hapisten çıktıktan sonra, Eylül 1974’te, Adana’da film çekimi sürerken çıkan tartışmada hâkim Sefa Mutlu’yu vurduğu iddiasıyla tekrar hapse girdi. Beş yıl daha yattı. *** Adana’da, sinemaya, film bobinleri taşıyarak adım atan çocuk önce güzel hikâyeler yazmış, sonra Yeşilçam’da devrim sayılan filmlere imza atmıştı. Duygulu hikâyeler yazan, duygulu filmler çeken, bir yanıyla şair ruhlu bu adamın bir yanıyla silaha olan düşkünlüğü kuşkusuz ayrı bir inceleme konusudur. Anton Çehov, “Eğer tiyatro sahnesinde silah görünüyorsa oyun bitmeden mutlaka patlamalıdır” der. Bazen gerçek hayatta da geçerli oluyor kural. Yılmaz’ın bir lokantada akşam yemeği sırasında tartıştığı yargıç Sefa Mutlu’yu vurması, “ağır tahrik, bir anlık öfke” gibi etkenlere bağlansa da silah patlamıştı bir kere. Affı mümkün değildi. *** Filmlerdeki Yılmaz Güney, uzun yıllar gençliğin idolü oldu. Türk sinemasını hayal dünyasından gerçek dünyaya indiren sanatçıydı. Beyaz perdeye ezilenlerin, yol kenarında bırakılmışların, hayatın dışına atılmışların öykülerini taşıdı. Onlar adına kötülüklere karşı savaşan adamdı. Başkalarına karşı her zaman cömert adamdı. Ama hayat ona cömert davranmadı. Çoğu yıllarını hapiste ve sürgünde geçirdi. 47 yaşında dünyadan ayrıldı. Paris’te toprağa verildi. *** Bana gelince... 1975 yılında yedek subaylık bitince, tanıdıklara rastlarım umuduyla Beyoğlu’na çıktım, bir aşağı bir yukarı dolaşmaya başladım. Sanki sinemaya borcum vardı. Gazeteciliğe dönmeden önce sinemayı denemeliydim. Bir rejisör yardımcılığı arıyordum. Yılmaz hapisteydi. Kiminle konuştuysam umut vermedi. Son olarak AKÜN filme gitmiştim. Orada tanıştığım kişi; - Arkadaş, bu piyasada iş yok, sen yine gazetecilik mesleğine dön, diye öğüt verdi. Sonradan arkadaş olduğumuz Şerif Gören idi bu kişi. Başka çarem de kalmamıştı. Babıali’nin yolunu tutum. Şerif sonraki yıllarda her görüştüğümüzde: - Bana dua et, hayatını kurtardım diye dalgasını geçer. Biraz da doğrudur belki. ROMAN DA YAZDI Yılmaz Güney, yazı hayatına hikâyeyle başlamıştı. Adana’da bir dergiye yazdığı hikâye yüzünden 1.5 yıl hapis, 6 ay sürgün cezasına çarptırıldı. Boynu Bükük Öldüler romanı 1971 yılında Dost Yayınları tarafından yayımlandı, 1972 yılında da Orhan Kemal Roman Ödülü’nü kazandı. 1972’de cezaevine girince Salpa, Hücrem ve Sanık isimli üç roman daha yazdı. Son romanı “Soba, Pencere Camı ve İki Ekmek İstiyoruz” başlığını taşır. Romanları hep hapis yıllarında yazılmıştır. ÇİRKİN KRAL Yılmaz  Güney, toplam 114 filmde oyuncu, 26 filmde yönetmen, 15 filmde yapımcı, 64 filmde de senarist olarak görev aldı. İlk eşi ilk rol arkadaşlarından Nebahat Çehre idi. Beyazperdede alışılmış jön tiplerinden olmadığı için ona “Çirkin Kral” adı yakıştırıldı.",https://www.milliyet.com.tr/yazarlar/melih-asik/anilar-anilar-guneyli-yillar-6467015
Melih Aşık,ÇATI ÇÖKERSE,01 Nisan 2021,"Gaziantep Üniversitesi kampüsündeki büyük Atatürk resmi kaldırıldı. Tekirdağ’da bir ilkokul bahçesindeki Atatürk büstü saldırıya uğradı. Atatürk’ün 1926-1937 yılları arasındaki yurt içi gezilerinde kullandığı, son 13 yıldır da Alsancak Garı önünde sergilenen özel vagonu önce kapalı alana çekildi, sonra da ziyarete kapatıldı. Danıştay kararıyla Andımız yasaklandı. Devlet madalyalarından Atatürk resmi kaldırıldı. Askeri okullara girişte tarikat mensuplarına konulan engeller kaldırıldı. Harp Okullarındaki bazı kursların müfredatından Atatürk adı çıkarıldı. Gazetelerde her gün bunlar ve benzeri haberleri okuyoruz. Sosyal medya bu saldırıları eleştiriyor. Ancak ne eleştiriye muhatap olanlar ne Cumhuriyet’in koruyucusu bir parti olan CHP duyarlık gösteriyor. Ortalıkta “Başımıza ne geldiyse laiklikten ve Atatürkçülükten geldi, biraz da Atatürksüzlüğü deneyelim” gibi bir hava estiriliyor. Bu konuda en çok duyarlık göstermesi beklenen CHP’nin Genel Başkanı iktidarı sıkıştıracak birkaç soru buldu. Her konuşmasında bunları tekrarlayarak diğer hayati konuları ıskalıyor. Laik Cumhuriyet çatısı çökerse hep birlikte altında kalacağız. Bizim rahatımız yerinde, bizi ilgilendirmez, diye düşünen varsa yanılıyor. SİMİTÇİ Kadıköy Bahariye Caddesi’nde bir koşuşturma, bir gürültü. Yerde bir genç adam yatıyor, hemen yanında küçük bir simit tablası ve etrafa dağılmış simitler... Delikanlı aniden bayılmış, simitler etrafa saçılmış. Sağ olsun, insanımız duyarlı, etraftan koştular, kimi su getirdi kimi simitleri topladı. Genç adamı bir iskemleye oturttular. Biraz nefeslendi. Bir iki kişi eline kâğıt para sıkıştırdı. Delikanlı kendine geldi. Simitleri alıp gitti. Arkasından konuşmalar: - Sarası varmış, ara sıra böyle nöbet geliyormuş. - Sara böyle olmaz, hem iki dakikada geçmez. - Belki de açlıktan bayıldı. - Simit satan adam aç kalır mı? Bir başkası: - Ben geçenlerde de gördüm bunlardan birini. Para toplamak için numara yapıyorlar. - Vay üçkâğıtçı! - Ne yapsın adam? İş yok, güç yok. - Keşke para vermeseydik... - Niye vermeyeceksin? İhtiyacı var demek adamın. İhtiyacı olmasa bunu yapar mı? - Ben para koparmak için numara yapana para vermem. - Adam başka türlü para kazanamıyorsa ne yapsın? Simitçi muhabbeti böyle sürdü, simitçinin yerden topladığı simitleri ne yapacağı ise sorgulanmadı. DİSİPLİN CHP’de Mahmut Aslan isimli üye sosyal medyada yaptığı partiye dönük eleştirilerden dolayı disipline verilmiş. Bu eleştirilerden biri şöyle: “Kemal Bey laik bir partinin genel başkanı olduğunu unuttu sanırım. Allah’ın izniyle değil, halkın oyuyla iktidar olunur.” Kemal Bey’in son zamanlarda konuşmalarına sık sık “Allah kısmet ederse”, “Allah izin verirse” gibi cümleler yerleştirmesinin birçok CHP’li tarafından yadırgandığını belirtelim. Bu, CHP üslubu değil, başka partilere benzeme çabası. G.SARAY Fenerbahçe Kulübü, geçtiğimiz hafta İstanbul Sözleşmesi’nden çıkılmasını eleştiren bir bildiri yayımladı. Başta Galatasaray ve Beşiktaşlılar olmak üzere pek çok taraftar aynı şeyi kendi kulüplerinden beklediler ancak beklentileri gerçekleşmedi. Derken, geçen pazartesi günü Cumhuriyet gazetesinde “Bizler Galatasaray Spor Kulübü Üyeleri Olarak” diye başlayan tam sayfa bir ilan metni yer aldı. Yüzlerce kulüp üyesinin imzasını taşıyan metinde, sözleşmeden çıkılması etkili cümlelerle eleştirildi. Metnin altında birçok ünlü ismin adı var ama GS Kulübü Başkan ve yöneticilerinin imzası yoktu. Sormalı: Bir demokratik hakkı kullanmaktan çekinenler ne zaman hangi konuda cesur karar alabilirler? İdarecilik vaziyeti idare etme sanatı mıdır yoksa her alanda iyiye doğru öncülük etme sanatı mı? Hangisi dersiniz? REKLAM Ankara Belediye Başkanı Mansur Yavaş uzun zamandır unutulan bir ilkeyi anımsatıyor: - Ben Ankara Belediyesi’yle ilgili afişlerin altına adımı yazmıyorum, fotoğrafımı koymuyorum, çünkü bu ilanların bedeli benim değil halkın parasıyla ödeniyor, diyor. Türkiye’de genel uygulama ise maalesef böyle değil. Belediye başkanı kent meydanlarına veya medyaya ilan veriyor. Bu kâh bir bayram kutlaması kâh bir yatırımla ilgili oluyor. Ve mesajın altına kendi adını koyuyor. Belediyenin parasıyla kendi reklamını yapıyor. Mansur Yavaş’ın bu ilkesi diğer belediyelere örnek olmalı. KOVİD 21 Korona salgınına karşı her zamankinden daha tedbirli olmak zorundayız. Çünkü vaka sayısı rekora ulaştı, ölüm sayısı giderek ve hızla artıyor. CHP Milletvekili Murat Emir soruyor: - Aşılanıyoruz. Ancak aşılar ne kadar etkili, bunu bilmiyoruz. Uluslararası bir yayın var mı bizim aşımız konusunda? Yok. Niye yok? Bu sorunun cevabı belli değil. Soruyorum, cevap alamıyorum. Her gün kaybettiğimiz 150’den fazla vatandaşımız arasında aşı olan hiç yok mu? Ölenlerin kaçı iki doz aşısını almış? Bunu bilirsek aşının etkinliğini de biraz olsun anlayacağız. Bu arada... Ramazan ayında lokantalar zaten yarı yarıya iş yaptığı halde, tam kapatma kararının gerekçesi nedir? Kararın tıbbi değil ideolojik olduğu yolundaki yorumlar doğru mudur? Bunu da bilelim...",https://www.milliyet.com.tr/yazarlar/melih-asik/cati-cokerse-6470640
Melih Aşık,Anılar... Anılar... Komşumuz Barış Manço,21 Mart 2021,"Barış, apartman komşumuzdu. Moda’da Belkıs Dilligil Sokak’taki apartmanda biz ikinci katta oturur, üzerimizde Lale Manço’nun sevgili ablası Berrin Çağlar ve gitarist eşi Ahmet Güvenç ile kızları Melis yaşar, onların karşısında da Lale ve Barış Manço ile oğulları Doğukan ve Batıkan otururdu. Barış benim tanıdığım en ünlü sanatçıydı sanırım. Sabah apartmanın kapısından çıkarken karşımızdaki Kadıköy Kız Lisesi’nin bizim tarafa bakan sınıflarında dersler durur, kızlar pencerelere yığılır, “Barış Barış” diye çığlıklar atardı. Barış onlara uzun uzun el sallar, kızlar da hep bir ağızdan kahkahalar atarak, “Arkadaşım Eşek”i veya “Domates Biber Patlıcan” şarkısını söylerdi. O okulda öğretmenlerin Barış’ı görünce çılgına dönen kız öğrencileri durdurmak için yapacağı bir şey yoktu. Derslere mecburen birkaç dakika ara verilirdi. Barış’ı kıskanmak için daha pek çok sebep vardı. Ben Milliyet’in koskoca! yazarına günde 3-5 mektup ya gelir ya gelmezdi. Barış’a her gün çuval dolusu mektup gelirdi. Mektuplar posta kutusuna sığmadığı için bir çuvalla apartman girişine bırakılırdı. Bir gün çuval patlamış, mektuplar yere saçılmıştı. Baktım, fotoğraf isteyenler, imza isteyenler, beste gönderenler, güfte önerenler, aşk ilan edenler, neler neler... Ölümüne yakın bir gün Feneryolu’nda karşılaştık. Artık ayrı konutlara taşınmıştık. Epeydir görüşmemiştik. Hoşbeş ettik. Hadi gel oturup, bir çay içelim dedik, kaldırımda bir kafeye oturduk. Ama konuşmak ne mümkün. Barış’ı gören koşarak geliyor, resim çektirenler, imza isteyenler derken ben ağzımı bile açamıyorum. Bir ara fırsat bulup sordum: - Barış, bu kadar ilgiden sıkılmıyor musun yahu? - Bu yola çıkmışsan bunları göze alacaksın, demişti gülerek. Memnundu hayatından. Yine de bu aşırı ilginin onu çok sıktığı anlar olmuyor değildi. Bunlardan birinin ben bizzat içindeydim. Bir gün İstanbul tarafında arkadaşlarla birkaç kadeh atmış, geceyi yarılamıştık. Bir taksi tuttum, Moda’ya geliyoruz. Bu arada şoför teypte birtakım şarkılar çalıyor. Ses Barış Manço’ya benziyor ama ben o şarkıları hiç duymamışım. Meraklandım: - Yahu kim bu söyleyen? - Barış Manço abi. - İyi de ben bu şarkıları hiç duymadım, nasıl olur? Şoför dedi ki: - Abi bunlar Barış’ın ilk şarkıları. Ben onun hastasıyım. 1960’lardan beri söylediği bütün şarkılar var bende. - Eeee... - Ben sabahtan akşama kadar Barış’ın şarkılarını dinlerim abi. Sevginin bu kadarına hiç tanık olmamıştım. Adam Barış’a âşık. Sordum: - Peki, Barış’la hiç karşılaştın mı, tanışır mısın? - Yok abi, hiç karşılaşmadık. Çok isterdim ama kısmet olmadı. Gece saat 12.30 sularıydı. Apartmanın önüne geldik. Şoförün parasını verdim: - Benimle bir dakika gelir misin? Şoför şaşırmakla birlikte geldi. Apartmana girdik. Barış’ı bu kadar seven bir adam onu mutlaka görmeli, en azından bir merhaba demeliydi. Birlikte üçüncü kata çıktık. Barış’ın zilini çaldım. Şoför arkamda şaşkın şaşkın duruyor, olup biteni anlayamıyordu. Birden kapı açıldı, eşikte Barış göründü. Üzerinde bir robdöşambr vardı. Yeni yıkanmıştı. Saçlarını tarıyordu. Bizim şoför Barış’ı görünce bayılacak gibi oldu: - Aaa Barış abi, diye bir çığlık attı. Barış şaşırdı. Ben durumu izah ettim: - Bak Barış, bu arkadaş senin hayranın, senin bütün şarkılarını biriktirmiş, seni tanıştırayım dedim. Barış pek heyecanlanmadı. Hatta biraz zoraki “Merhaba kardeşim” dedi. Haklıydı... Yüz binlerce hayranı olan bir adamın gece yarısı kapısına bir hayranının daha gelmesi tabii ki ona bir şey ifade etmeyecekti. Yine de nazik davranmaya çalıştı. Durumu idare etti. İyi geceler dileyerek aşağı indik. Şoför sonsuz mutlu oldu. “Abi, bu benim en mutlu gecem” gibi bir şeyler söyleyerek gitti. Berrin, Ahmet, Melis, Lale, Barış, Doğukan, Batıkan çok güzel komşularımızdı. 25 yıl önce farklı apartmanlara taşındık. Barış dünyayı dolaştı. Türkiye’yi tanıttı. TRT’de çocuklara yönelik enfes programlar yaptı. Milyonlarca çocuğun zihnine güzel bilgiler, güzel duygular bıraktı. Müzik dünyasının cahili olan ben bir gün sormuştum: - Senede bir beste yapıyorsun. Az değil mi, neden daha çok yapmıyorsun? - Bir bestenin yerine oturması bir yılımızı alıyor da ondan, demişti. Devlet Sanatçısı, Kültür Elçisi’ydi. Bestelediği 200’ün üzerindeki şarkı, kendisine on iki altın ve bir platin albüm ödülü kazandırdı. En güzel şarkıları bize bırakıp, 56 yaşında, gencecik bir adam olarak ayrıldı aramızdan. O günlerde biri öyle bir laf etti ki... Ne diyeceğimi şaşırdım. Dedi ki: - Tam zamanında ayrıldı dünyadan, bundan sonra zaten yavaş yavaş unutulacak, mutsuz olacaktı. Bunu söyleyen, Barış’ı çok seven bir dostuydu üstelik. Barış yaşarken unutulur muydu? O kendini yenilemek için yepyeni bir şeyler yapardı eminim. Hoş, unutulsa ne olur? Şarkılar ölmez ki... Biz bir gün toprakta kayboluruz, arkamızdan söylenir durur şarkılar. Üstelik zengin de bir müzesi var artık Barış’ın. Sonraki nesillere eşsiz bir armağan...",https://www.milliyet.com.tr/yazarlar/melih-asik/anilar-anilar-komsumuz-baris-manco-6461023
Melih Aşık,ADIMIZ ANDIMIZ,16 Mart 2021,"Danıştay Daireler Kurulu, 8. Daire’nin Öğrenci Andı’nı kaldıran Milli Eğitim Bakanlığı yönetmeliğini iptal eden kararını bozdu. Bu karara göre okullarda bundan sonra ‘Öğrenci Andı’ okunmayacak. Ne diyor öğrenci andı: “ Türk’üm, doğruyum, çalışkanım. Yasam, küçüklerimi korumak, büyüklerimi saymak, Yurdumu, milletimi özümden çok sevmektir. Ülküm, yükselmek, ileri gitmektir. Varlığım Türk varlığına armağan olsun.” 1997 yılında yapılan değişiklikle anda şu  sözler eklendi: “Ey Büyük Atatürk! Açtığın yolda, gösterdiğin hedefe durmadan yürüyeceğime ant içerim.” MHP yöneticileri 2014 yılında andın kaldırılmasına büyük tepki göstermişti. Bu defa Danıştay’ı eleştirmekle yetindiler. CHP’nin ilk anlardaki sessizliğine de CHP eski milletvekillerinden Kemal Anadol’dan tepki geldi. Anadol: “En önce ve en çok tepkiyi Atatürk’ün kurduğu partimiz CHP’den bekledik“ diye konuştu... Sonraki saatlerde CHP Sözcüsü Faik Öztrak, yaptığı basın toplantısında çeşitli konular yanında andın kaldırılmasını da eleştirdi. And’ın yasaklanmasının sebebi “Türk’üm” ve “Atatürk” sözleri... Değişik etnik grupların “Türk’üm” sözünden rahatsız olmaları gerekçe gösteriliyor. Türk’üm sözünün “Türkiye vatandaşıyım” anlamına geldiği defalarca anlatılsa da tutum değişmiyor.  ABD’de küçük öğrencilerin her sabah “ABD bayrağına ve vatanına bağlılık yemini” ediyor olması da dikkate alınmıyor. HATİPOĞLU Sultanahmet sohbetlerinden tanıdığımız Profesör Nihat Hatipoğlu, üç yıl önce Gaziantep İslam Bilim ve Teknoloji Üniversitesi Rektörlüğü’ne atandı. Bu yıl kendisini aynı üniversitede dört fakültenin dekan vekilliğine atamış. Atayan kendisi, atanan kendisi. Durum tabii garip göründü. Gazetelere haber oldu. Hatipoğlu duruma şöyle bir açıklık getirdi: “Yeni bir üniversiteyiz. Sekiz fakültemiz var. Bu fakültelere öğrenci almak için Dekan atamak zorundayız. Dekanlık için de profesör şartı mevcut. Üniversitemizde şu anda ben dâhil üç profesörüz. Yeni prof’lar alacağız. Her fakülteye profesör atanıncaya kadar mevcut profesörleri dekanlıklara vekâleten atadık.” Açıklama mantıklı. Garip olan, üç yıllık üniversitede sadece üç profesör bulunması, yeni profesör bulamadan yeni fakülteler açılmasıdır. AŞILAMA Kovid-19 aşılama programı nasıl ilerliyor? Yavaş. CHP Milletvekili Doktor Murat Emir, “Türkiye Aşı Tablosu istatistiklerine göre, günde ortalama 185 bin doz aşılama yapılmış. Bu hızla giderse, 50 milyon kişinin aşılanması 2022 yılının haziran ayını bulacak” diyor. Sağlık Bakanı, 50 milyon kişinin mayıs ayına kadar aşılanacağını, ülkenin günde iki milyon kişiyi aşılayacak kapasitesi olduğunu söylemişti. Bu rakamlara yaklaşılamadı. Aşılama yeni parti aşı gelmediği için mi ağırdan alınıyor yoksa organizasyon mu yetersiz? Bilinmiyor. Ancak aşı tedarikinde zorluk yaşandığı bir gerçek. Bugüne dek 13 milyon doz aşı geldi. Yeni parti gelip gelmediği veya ne zaman geleceği bilinmiyor. Umarız en azından “ikinci aşı”lar aksamaz. BABAM İnternet sitesinde haber: “Çorum’un Alaca ilçesinde eski köy muhtarı Selvet Başkuş, daha önce kendi çocuklarıyla tartıştığı iddiasıyla iki çocuğu okul servisinde öldürdü...” Bu haberin altına Saniye Akkoç Hanım şu notu düşmüş: “Benim babam, senin babanı döver” sözü artık, “Benim babam, gelir seni öldürür” olmuş. Çocuğunun kavga ettiği arkadaşını servis otobüsünde silahla öldüren muhtar, Peynir ekmek gibi sattığınız silahların, Bireysel silahlanmanın önünü açan yasalarınızın sonucudur. KONFOR Yeni ekonomik paket içinde “Kamu idarelerinde tasarruf anlayışını yaygınlaştıracak önemli düzenlemeler” de yer alıyor. Kamuda tasarruf yıllardır zaman zaman gündeme gelir. Ama sonuç verir mi? Pek vermez. Çünkü insanoğlu alışkanlıklarından vazgeçmek istemez. Kimin hangi lüksü varsa onu sonuna kadar savunur. İkincisi; bir konfordan vaz geçmek zorunda bırakılan kişi bunu kendisine yönelik aşağılama olarak algılar. Hakkının elinden alındığını düşünür. Üçüncü ve en önemlisi... Kamuda tasarruf tepeden tırnağa fedakârlık gerektirir. Siyasetin ve bürokrasinin zirvelerinde yer alan kişiler tasarruf yaparsa aşağıdakilere örnek olurlar. Eğer tasarruf sadece alt katmanlardan beklenirse sonuç almak zorlaşır. Kamuda tasarruf hamleleri yıllardır o yüzden pek sonuç vermez. MÜZAH Mizah gibi haber... Ya da başlı başına mizah. Dün ajanslar geçti. “Van’ın Başkale ilçesinde jandarmanın düzenlediği operasyonda yurda kaçak yollarla girip Bitlis ve Muş güzergahını kullanarak İran’a geçmeye çalıştığı tespit edilen 28’i çocuk, 59 kaçak göçmen yakalandı.” Bu insanlar kaçakçılık falan mı yapıyorlarmış? Hayır, sadece kaçak yollardan İran’a geçmeye çalışıyorlarmış. Anlaşılan, İran’a yük olmasınlar, bizde göçmen kıtlığı var birkaç tane daha göçmenimiz olsun diye düşünmüş jandarmamız, yakalamış onları. İster misiniz bir de “Memleketimizi beğenmediler” diye mahkemeye sevk edilsinler? Mizah da değil, kara mizah bu...",https://www.milliyet.com.tr/yazarlar/melih-asik/adimiz-andimiz-6456408
Melih Aşık,Anılar... Anılar... Hiçbirisi onun kadar sevilmedi,14 Mart 2021,"Çok futbolcu geldi geçti bu alemden, hiçbirisi onun kadar sevilmedi. İnönü Stadı’nda bir Norveç milli maçı anımsıyorum. O yıl Palermo’ya transfer olmuş, İtalya’dan milli maç için gelmişti. Bütün stadyum o sahaya çıkarken “Metin, Metin” diye inledi. Fenerlisi, Beşiktaşlısı çok çekmişti ondan. Bütün kalecilerin kâbusuydu. Ama rakipleri tarafından da sevildi. Güzel adamdı. Alabildiğine efendiydi. Eşsiz bir stili ve mucizevi bir gol atma yeteneği vardı. Sağ, sol, kafa bütün uzuvlarını neredeyse aynı ustalıkta kullanırdı. Her hareketi estetikti. Kafaya herkesten fazla yükselir, topla en uç noktada buluşur, bir an havada durur, kafayı vururdu. Üstelik sapına kadar ahlaklı bir sporcuydu. Ne hakemi aldattığını gördük, ne rakibine kasten faul yaptığını, ne bir kötü söz söylediğini. Tekme yemekten tahammülünün tükendiği birkaç vaka hariç... *** Yıllar geçti... Bir gün Güneş gazetesinin kadrosuna spor yazarı olarak dahil oldu. Bir biçimde tanıştık. Kaynaştık. Gazetenin kuruluş yıldönümü için İstanbul’da bir kokteyl verildi. Kokteyl Ankara’da da tekrarlanacaktı. Bir gece yataklı trende restoran vagon kiralandı. Bütün yazar ve yazı kadrosu aynı trenle Ankara’ya hareket ettik. Gece yarısına kadar sohbetler edildi. Necmi Tanyolaç, Çetin Altan, Metin, ben aynı masaya oturmuştuk. Metin, yazar abilerine karşı her zaman saygılıydı. Siyasette iddialı konuşmalar yapmazdı. Ancak gecenin sonuna doğru Çetin Altan’a ağır eleştiriler yöneltti: - Ağabey bizi sosyalist yaptın sen çektin gittin, dedi... Çetin Altan üzüldü: - Sen şimdi beni top gibi görüyorsun, demişti... O gece herkes yattı, biz vagonda koridora geçtik... Tabii yine futbol sohbeti başladı. - Baba hani şu Beykoz’a attığın kafa golü vardı... - Baba hani şu ağları delen golün vardı Özcan’a... Ben golleri nasıl attığını anlatıyorum, o gülümsüyor: - Aslında ben attığım golleri pek hatırlamam, derdi, siz dışardan beni seyrediyordunuz ama ben o sırada kendimi seyretmiyordum ki... Tren bir ara Eskişehir’de durdu. Birer kase yoğurt aldık. Tren hareket etti. Biz hem konuşuyor hem rüzgâra karşı yoğurtları yiyoruz. Bir ara baktım, rüzgârdan uçan yoğurtlar Metin’in takım elbisesini tepeden tırnağa beyaza boyamış. Ertesi gün Ankara’da yeni bir takım elbise alıp kokteyle öyle gelmişti. Metin Oktay ile Çetin Altan bu defa bir kokteylde karşılaşmış, şakalaşıyorlar. Ben de ortada sohbete katılmışım. Metin ile Çetin Altan eski dosttular. Nişantaşı’nda aynı apartmanda oturmuşlar. Çetin Altan bir defasında kapı anahtarının kaybolduğunu, çilingir bulunamayınca Metin’in kapıyı tekme ile açtığını anlatır, kahkahalarla gülerdi... *** Bir gün İzmir’de buldum onu. Bir meyhanede gece yarısına kadar çene çaldık. Gece bitti ama bizde enerji bitmedi. Ne yapalım? Hadi gazeteleri bir dolaşalım, dedik. Matbaalara giriyor, ertesi günün taze basılan gazetelerini alıyoruz. Tabii her matbaaya girmemiz olay oluyor. İşçiler makineleri bırakıp Metin’in etrafını sarıyor. Bir sevgi çemberi oluşuyor. Dört beş matbaayı dolaştık. Gazeteleri topladık. Bu da neredeyse iki saat sürdü. Otele doğru yola çıktık. Metin direksiyonda, ben onun yanında gazeteleri gözden geçiriyorum. Sordu: - Gazetelerde ne var baba? - Hiçbir şey yok, dedim, hep aynı hikâyeler. - At o zaman hepsini dışarı. Elimdeki gazete tomarını camdan dışarı attım. Karnımız acıkmıştı. Efes Otel’e girdik. Resepsiyoncudan başka kimse yoktu. Birlikte mutfağa girdik. Buzdolaplarını karıştırdık. Biraz peynir salam falan bulduk. Kendimize birer sandviç yapıp afiyetle yedik. Kimin sözüdür o: “Uykuda geçen gece ziyan olmuş demektir...” Yalnız sahada değil saha dışında da heykel gibi adamdı Metin... Yalnız futbolu değil koltukta oturuşu bile estetikti... *** Bir gün önceden sözleşmiştik. O İstanbul’a gelecek, önce Taksim’e Çiçek Bar’a uğrayacağız, oradan Ortaköy’e Ziya Bar’a ineceğiz... Çiçek Bar’da buluştuk. Birer yolluk aldık. Tabii her gittiğimiz yerde olduğu gibi etrafımız sarıldı. Metin’e herkesin soracağı şeyler var. Bu arada delikanlının biri geldi, Metin ile konuşmaya çalışırken göğsünde yatıp uyudu. Geç vakit sordum: - Baba hani Ziya’ya gidecektik... Göğsünde uyuyan çocuğu gösterdi. Bu durumda nasıl gidelim, demek istiyordu. O genç adam gece yarısı uyandı. Hâlâ ayılmamıştı. Metin onu aldı, köşedeki taksiye götürdü, cebinden bir miktar para çıkarıp verdi şoföre, yolcu etti. Sonra biz Taksim Meydanı’na doğru yürüdük. Daha meydana varmadan döner büfelerinin garsonları ve çırakları yolumuzu kesti. Metin Abi diye çığlıklar atarak sevgi gösterileri yaptılar. Metin’i sahada görmüş olmalarına imkan yoktu. Aralarından birine sordum: - Sen hiç Metin’i seyrettin mi? - Seyretmedim abi... - Peki neden seviyorsun bu kadar? - Onu herkes seviyor abi... Onun birbirinden güzel golleri maalesef filme veya videoya alınmış değildir. O zaman televizyon da yoktu. Ama golleri dilden dile öyle anlatılıyordu ki, dinleyenler de görmüş gibi oluyor, olağanüstü bir futbolcudan söz edildiğini hemen anlıyorlardı. Daha yaşarken efsane olmuştu Metin. *** Çiçek Bar’da Metin’e sarılıp göğsünde uyuyan gencin adını sonradan öğrenmiştik. Cumhuriyet gazetesinde sayfa sekreteri olarak çalışıyordu ve adı Edip idi. Metin toprağa verilmeden önce tabutu Cağaloğlu’nda Milliyet binasının önüne getirildi, kısa bir tören yapıldı. Törende delikanlının biri gelip tabuta sarıldı. Dakikalarca öyle kaldı. Tabuttan zorla ayırılan o genci dikkatle bakınca tanıdım; o gece Metin’in göğsünde uyuyan gazeteci Edip idi... O da rahmetli oldu. *** Kullandığı otomobilin Boğaz Köprüsü’nde yol kenarına yığılmış inşaat artıklarına çarptığı gece yine Ortaköy Ziya’daymış... Gitarist Tarık Öcal, şarkıcı Pepe ve Arda Uskan ile futbol ve müzik sohbeti yapmışlar. O gece 12 Eylül darbesinin yıldönümü... İçmek için sebep de varmış hani. Tarık Öcal “içkiliydi ama sarhoş değildi kesinlikle” diyor. Bir ara Nazım Hikmet’ten bir şiir okumuş: “Hiçbirimiz ummazdık tabii ama ummamak bizim suçumuz” Sonra demiş ki: “İşte bu şiiri bilmeyen ne top oynar, ne gitar çalar, işin özü bu kardeşim...” *** Metin, eskisinden daha mutlu günler görmeyi ummuştu, göremediği için mutsuzdu. Futbol dünyası onun bilgisinden birikiminden yararlanabilirdi. Akıl edemediler. İki metreden gol kaçıran futbolcuları görünce kıs kıs güler: - Bunlar topa vururken kaleciye bakıyor, oysa ben direklerin içine bakarak vururdum, der, hiçbir genç futbolcunun gelip kendisine bir şey sormadığından yakınırdı. Umduğu hayatı bulamamıştı. Ölümüne o yüzden “Kaza değil intihar” diyenler oldu. Sonsuzluğa seyahati de sır olarak kaldı...",https://www.milliyet.com.tr/yazarlar/melih-asik/anilar-anilar-hicbirisi-onun-kadar-sevilmedi-6454822
Melih Aşık,Anılar... Anılar... Duygu Asena ile,07 Mart 2021,"Liseli bıçkınlarız... Sene 60’lar... Kadıköy Altıyol’daki evimizin hemen yanında küçük boş bir arsa var. Oradaki gazoz fabrikasının işçileriyle minyatür maçlar yapıyoruz. Çalımlar atılıyor, artistik hareketler birbirini izliyor, goller sıralanıyor. Arsayı çeviren evlerin pencerelerinden bizi izleyenler oluyor. Fakat camın önünde oturan bir abla ile kardeş bize hiç bakmıyor. Abla ile kardeş; Duygu Asena ile kardeşi İnci Asena. Orasının yatak odası olduğu camın kenarındaki ranzadan anlaşılıyor. Günün her saatinde abla kardeş odada çene çalıyorlar. Mevzular o kadar ateşli olmalı ki başlarını çevirip pencereden dışarı birkaç saniye göz attıkları bile vaki olmuyor. Oysa biz mahallenin serserileri onlar için ne atraksiyonlar yapıyoruz sahada. Tek gözümüz topta, tek gözümüz onların penceresinde. İkisi de kızıl saçlı, alımlı kızlar. İnci Asena birkaç yıl sonra güzellik kraliçesi de seçildi malum. Bize gelince... Biz mahalle delikanlılarının kızlarla medeni ilişkiler kuracak cesaretimiz yok. Ne babamız zengin, ne altımızda otomobil var, ne giyim kuşam fiyakalı, ne karizma yerinde. Ne de kızların gözü bizi görüyor. O gün takımlardan birinde Piç Selçuk da oynuyor. Semt sahalarının kralıydı Selçuk. Bıçkınların da en bıçkını. Bir ara Fenerbahçe A takımında bile oynadı. İşte o Selçuk, penceredeki kızların bir türlü bize dönüp bakmayışına benim gibi içerlemiş olmalı ki, “durun bir dakika” dedi. Durduk. Topu yüksekçe bir yere dikti. Gerildi, gerildi. Anladık ki kafaya koydu, topu kızların o sırada açık olan penceresinden içeri sokacak. Topa hızla yaklaştı, şutu çekti. Top kızların penceresi hizasında gitti fakat cama yaklaşınca irtifa kaybetti ve “şangırrrr” diye alt katın penceresinden içeri girdi. Kızlar aşağı kata koştu. Selçuk bir şey olmamış gibi sakin şekilde eve gidip kapıyı çaldı. Kapıyı kızların babası açtı. Selçuk önce özür diledi. Topun pencereye kaza sonucu isabet ettiğini anlattı. Sonra ortadan kayboldu. Yarım saat sonra bir camcıyla geldiklerini gördük. Cam o gün takıldı. Sonraki günlerde kızlar yatak odası sohbetini sürdürdüler. Selçuk bir daha mahalleye gelmedi. Duygu ile yıllar sonra gazete koridorlarında tanıştık. İyi arkadaş olduk. Onun “Kadının Adı Yok” romanını okurken ağlayacak gibi olmuştum. Uzun bir mektup yazdım ona. Duygularını paylaştım. Kitap malum; kadınların esaretini anlatır. Onların tek varlık sebebi vardır, erkeklere kayıtsız şartsız itaat etmek. Bu yüzden ömür boyu türlü çeşitli baskılar altında inler, kişiliklerini bulamaz, hayatın tadını alamazlar. Kız güzelse, varlıklı bir aileden ise durum değişir, onlar şımartılır, zengin çocuklarıyla ilgilenir, bizim gibilere yüz vermezler. O yılların Türk filmleri malum. Senaryo zengin erkek fakir kız veya çoğunlukla fakir delikanlı şımarık zengin kız üzerine kuruludur. Ancak filmlerde mutlu son vardır. Gerçek hayatta ise fakir (zengin olmayan) erkek sap olarak kalır. Delikanlılar o yüzden erkek erkeğe takılır. Mahallenin büyüklerinden Yener Abi bir gün çekti bizi kenara sordu: - Sizin niye kız arkadaşınız yok, bakın mahallede ne güzel kızlar var? - Abi teklif ederiz, kabul etmezler diye korkuyoruz. - Ne fark eder? Öyle de yok, böyle de yok. Belki biri kabul eder. Abi doğru söylüyordu ama bizde o cesaret yoktu işte. Kızlar bizi beğenmez diye bir ön yargı yalnız bende değil mahalle arkadaşlarında da yaygındı. Duygu boşuna mı”Bu ülkede erkek olmak da istemezdim” demişti? O yıllara ülkedeki feodal alışkanlıklar, dini gelenekler ve sınıf baskısı damga vurmuştu. Üstelik bu sınıf farkının gayet doğal ve haklı kazançlardan kaynaklandığını ve sonsuza dek böyle sürüp gideceğini düşünürdük. Ne zamana kadar mı? Sosyalizmi öğrenene kadar. O yüzden Mülkiye’nin birinci sınıfında Mümtaz Soysal’ın derslerinde sosyalizmi öğrenir öğrenmez ayıldık, sosyalist olduk. 27 Mayıs’ın getirdiği özgürlük havası içinde her şeyi yeniden düşünme fırsatını bulduk. Duygu da meğer bizim arsaya bakan pencerenin önünde kız kardeşiyle bunları konuşur, yıllar sonra kitabıyla yaratacağı isyanın hazırlıklarını yaparmış. Duygu’nun ilk kitabı olan “Kadının Adı Yok” ilk yayımlandığı 1987 yılı içinde tam 40 baskı yaptı. Bir büyük patlamaydı bu. Hatırımda kalan bir olay da şu... 90’larda, bir gazete toplantısı için bütün yazarlar ve yazı işleri müdürleri Bodrum’a gitmiştik. Tatil köyünde gündüz gazete toplantısı oldu, gece de köyün gazinosunda bir masa kuruldu, pokere oturduk. Masada iddialı ve hırslı oyuncular vardı. Duygu bizi kenardan izliyordu. Poker bilir misin, dedim. Biraz bilirim, dedi. Olsun, gel benim yerime otur, diye yerimi ona verdim. Biraz bilirim diyen Duygu bütün masayı sildi süpürdü. Önünde bir kâğıt para dağı oluştu. Sonunda iddialı oyuncular ütülüp kaçtı. Masanın üzerinde bir para dağı oluştu. Duygu, hepsini garsonlara dağıttı. Cesur, güvenli, her durumda mütevazı bir kadındı o... Kadınlara, kimliklerini, kişiliklerini, kadın olmakla doğan haklarını hatırlattı. Yollarını aydınlattı. Biz erkekler de bilvesile kadınları biraz olsun tanımak fırsatını bulduk. Yüzünden hüzün hiçbir zaman eksik olmazken kadınların yüzünü güldürdü, mutluluğuna katkıda bulundu. Dünya Emekçi Kadınlar Günü’nde kadın haklarının bu cesur ve öncü savaşçısını derin saygı ve sevgiyle anıyorum...",https://www.milliyet.com.tr/yazarlar/melih-asik/anilar-anilar-duygu-asena-ile-6448694
Melih Aşık,Anılar Anılar... Letonya gezisi,28 Şubat 2021,"Aydın Boysan ağabeyimle seyahate çıkıyoruz... Yıl 1992... Uçakla Helsinki... Helsinki’den Letonya’nın başkenti Riga.. Oradan Leningrad... Finlandiya Havayolları Finnair, Aydın ağabeyim için iki kişilik seyahat programı yapmış, o da refakatçi olarak beni davet etti, birlikte yollardayız... *** Helsinki’de havaalanından otele giderken otobüste önümüzde iki hanım oturuyor. 50’li yaşlarda sempatik kadınlar. Aynı otele giriyoruz... Ertesi gün otelden çıkıp havaalanına giderken otobüste yine bu hanımlar var. Üstelik bizimle birlikte aynı uçağa biniyorlar. Letonya’nın başkenti Riga’ya birlikte iniyoruz. Adeta birbirimizi takip ediyoruz. Ertesi gün bir kafede Aydın Ağabey ile otururken kadınlardan biri önümüzden geçiyor. Artık dayanamıyor sesleniyoruz. Kadın dönüyor. Bize gülüyor. Kahve davetimizi geri çevirmeyerek masamıza geliyor... Arkadaşı otelde kalmış, o yalnız başına gezintiye çıkmış. Adının İngrid olduğunu öğreniyoruz... Arkadaşı Betty ile birlikte Letonya’ya eski akrabalarını görmek için geldiğini söylüyor. Sonra da kendi acı hikayesini anlatıyor. *** İkinci Dünya Savaşı’nda Ruslar Letonya’yı işgal ettiğinde İngrid 4 yaşındadır. Babası işgale karşı çıkan aydınlar arasındadır. Bu nedenle Ruslar tarafından tutuklanıyor, yargılanıyor, ailesiyle birlikte Sibirya’ya sürgüne gönderilmesine karar veriliyor. Adam eşi ve   4 yaşındaki kızının kendisiyle birlikte sürgüne gönderilmesine razı değildir. Onları sürgünden kurtarmanın tek yolu vardır. O tek yolu deniyor. Hapishanede kendini asarak intihar ediyor. İngrid babasının cenaze töreni resimlerini çantasından çıkarıp gösterdi. İyi giyimli, asil görünüşlü insanlar görünüyor cenaze töreninde. İngrid o zamanlar ne olup bittiğini tam anlamıyor. Annesi alıyor kızını, birlikte İngiltere’ye göçüyorlar. Kederli anne yıllarca terzilik yaparak İngrid’i okutuyor, ona yeni bir hayat sağlıyor. İngrid büyümüş, okumuş, çalıştığı işlerde başarı kazanmış,  çok iyi yerlere gelmiştir. *** Yıl, dediğimiz gibi 1992... Berlin Duvarı yıkılmış, Letonya gibi ülkelere seyahat kısa süre önce serbest bırakılmıştır... İngrid bu fırsattan istifade yaklaşık 50 yıldır görmediği kimi akrabalarını aramak için Riga’ya gelmiştir. Ertesi gün onları aramaya başlayacağını söylüyor. Bu dramatik hikâye bizi de etkiliyor. Söyleyecek laf bulamıyoruz... O gün bizim programda Jurmela var. Jurmela, komünist parti büyüklerinin tatil yaptığı, Baltık kıyısında bir ormanlık bölge. Kiraladığımız araçla gidip orayı gezeceğiz. İngrid ve arkadaşı Betty’yi de davet ediyoruz. Kabul ediyorlar. Araç bizi Baltık kıyısına Jurmela ormanlarına götürüyor. Komünist Parti üyelerinin tatil yaptığı orman evlerini görüyoruz. Aslında gecekondu bile sayılmaz. Bizim orta halli ailelerin tatil evleri kadar bile lüks değil… Ama yağmur ormanları hayli güzel. Birlikte dolaşıyoruz. Aydın Ağabey ile İngrid iyi anlaşıyorlar. Bir ara ormanda kovalamaca bile oynuyorlar. Aydın Ağabey, İngrid’i yakalamaya çalışıyor. Bende bir kamera var. Bütün bu geziyi videoya çekiyorum. İngrid bir ara gözümüzün önünde kıvrılarak uzayan bir nehrin kıyısında duruyor, dakikalarca nehrin kaybolduğu ufka doğru bakıyor... Gözleri dalıyor. Akşam birlikte kentin en lüks lokantasına gidiyoruz. Letonya büyük bir sefalet yaşıyor o günlerde. Caddelerde bütün telefon kulübeleri kırılmış. Benzin kuyrukları oluşmuş. En lüks dedikleri lokanta bile çok ucuz. Üstelik pek kimseler yok masalarda. Aydın Ağabey, İngrid ile dans ediyor. Gece neşeli bitiyor... Ertesi sabah erkenden Leningrad’a gideceğiz. İngrid ve Betty otelin önüne inip bizi yolcu ettiler. Dostluğumuz kısa sürmüştü. *** Leningrad gezisini de bitirip yurda dönüşümüzün üzerinden birkaç ay geçmişti. Bir gün Aydın Ağabey ve eşi Suzan Hanım evimize misafirliğe gelmişti. Hoşbeş ederken aklıma Aydın Ağabey ile gezimizin videosu geldi. Kamerayı televizyona bağladım. Gezimizin görüntüleri ekrana yansıdı. Görüntüler güzel güzel giderken birden ekrana Aydın Ağabey ile İngrid’in Jurmela ormanlarındaki koşmaca oyunu gelmesin mi? Suzan Hanım kalender insandı. Aydın Ağabey’in yaptığı hiçbir şeyi garipsemez, yargılamazdı. O sahneleri de gülümseyerek izledi. Başını iki yana sallayarak çocuk azarlar gibi  şakadan “Ah Aydın, ah Aydın” dediği kalmış aklımda. *** Sonraki yıllarda Aydın Ağabey’e zaman zaman iki hanımla yarım kalan dostluğumuzu hatırlatıp şaka yollu sorardım: - Acaba Riga’da birkaç gün daha kalıp İngiliz hanımlarla arkadaşlığı sürdürse miydik? Aydın Ağabey o filozof tavrıyla: - Güzel anlar yarım kaldığı için akılda kalır, demişti, eğer tamamına erse şimdi çoktan unutmuş olurduk... *** Riga’nın orta yerinde bir büyük park vardı. Bu parkın kapısında Romanlar çiçek satıyordu. Küçük menekşe buketleri falan. Parkın içinde yerlere ağaç gövdesi şeklinde metal kitabeler konulmuştu. Bu kitabelere o ülkenin ünlü yazarları, yönetmenleri, sanatçılarının isimleri, meslekleri, doğum ve ölüm yılları kazınmıştı. Küçük çocuklarıyla parkı gezen aileler kapıdan satın aldıkları çiçekleri bu kitabelerin üzerine bırakıyordu. Evet Letonya kriz hatta sefalet içindeydi o yıl. Ama bir buket çiçeğe para verip ülkenin değerli insanlarına saygı ifade etmeyi de ihmal etmiyor, bunu adeta görev biliyorlardı. Çocuklar da böylece öğreniyordu sanata ve atalarına saygıyı... *** Letonya’yı bugün göz ucuyla izliyorum. O günlerin dökülen Letonyası gelişti, Avrupa’nın refah devletleri arasına girdi. Riga’nın da Avrupa’nın en şık başkentlerinden biri haline geldiğini gidip görenler anlatıyor. Günün birinde Riga’ya yolunuz düşerse o parka mutlaka uğrayın, Letonyalı sanatçıların kitabeleri üzerine birkaç buket çiçek koyun... Bilvesile bizleri de anmış olursunuz... ALBÜMDEN Çiçek Pasajı’nda bir dostluk gecesi.. Soldan sağa Aydın Boysan, Varlık Özmenek, ben ve Nejat Borel... Opera sanatçısı Nejat Borel, böyle gecelerde bize aryalar söylerdi.. Ama böyle küçük kapalı yerlerde değil. Ancak bir meydana çıkmamız gerekirdi. Çünkü Nejat arya söylediği zaman her taraf zangır zangır titrerdi... Öyle muazzam bir ses...",https://www.milliyet.com.tr/yazarlar/melih-asik/anilar-anilar-letonya-gezisi-6442682
Melih Aşık,Vurun gazeteciye,11 Mart 2021,"8 Mart, dünyada “Emekçi Kadınlar Günü” olarak kutlanıyor. Bizde de geçmişte kadın günü olarak kutlanırdı. Artık adeta “kadına şiddet günü” olarak anılıyor. Bakınız 8 Mart tarihli gazete yazılarına, televizyon programlarına... Yazılan, konuşulan genellikle kadına şiddet. Kadın denince akla artık ilk olarak şiddet geliyor. Öyle anlaşılıyor ki önümüzdeki dönemde gazeteci bayramları da “gazeteciye şiddet günü” olarak anılacak. Gazeteciye saldırılar neredeyse gündelik hale geldi. Ayda en az bir iki gazeteciye saldırı olayı yaşıyoruz. Halk TV’de program yapan Levent Gültekin saldırıya maruz kalan (korkarız şimdilik) son isim oldu. Kanalın önünde 20-25 kişilik güruhun saldırısına uğradı. Son bir yıl içinde Sabahattin Önkibar, Yavuz Selim Demirağ, Ahmet Takan, Murat İde, İzzet Tınmaz, Murat Üçkuş, Afşin Hatiboğlu, Kıymet Sarıyıldız, Orhan Uğuroğlu, Osman Güdü saldırılardan nasiplerini alan meslektaşlarımız. Bildiğimiz kadarıyla da şu anda bu saldırıları yapanlardan içeride olan yok. Gültekin’e saldıranlar polis tarafından aranıyor. Bulunurlarsa ne olacağını geçmişten az çok biliyoruz. Bu saldırılar ve sonrasında verilen mesaj açık: “Hakkımda yazarsan dayağı yersin, üstelik seni hiç kimse kurtaramaz.” Son saldırı büyük iddiayla hazırlanan “İnsan hakları eylem planı”nın tam üstüne geldi. Plan “gazetecilerin mesleklerini kolaylaştırmak” amacını da içeriyordu. Bakın ne oldu... CİHANGİR CHP’nin Saadet Partisi’ne verdiği kontenjandan TBMM’ye giren, daha sonra partisinden ayrılıp, bir süredir bağımsız olan Cihangir İslam, önceki gün CHP’ye geçti. Rozetini bizzat Kemal Kılıçdaroğlu taktı. Cihangir İslam’ın şöyle tweet’leri akılda: “Laiklik ilkesi İslam’a uygun bir rejime herhangi bir katkıda bulunabilir mi? Bulunur diyenler bunu izah etmeli.” “Kemal Kılıçdaroğlu bu toplum için, muhalefet için, TBMM için, en önemlisi CHP için çok daha büyük bir problem.” Kılıçdaroğlu, Cihangir İslam’ı bu tweet’lerini bilerek ve onlarda bir sorun görmeyerek mi partiye kabul etti? Yoksa Cihangir İslam, “O görüşlerim eskidendi, şimdi farklı düşünüyorum” dedi de partiye öyle mi kabul edildi? Eğer görüşlerini değiştirdiyse mesele yok. Ancak bunu Kemal Bey’in kulağına fısıldaması yetmez... Kamuoyu önünde de açıklaması gerekirdi. KEYİF CHP Grup Sözcüsü Özgür Özel, Meclis’te Odatv’nin kapalı tutulmasını eleştirirken şöyle diyor: “Burası hukuk devleti ise kanun devleti ise Odatv niye kapalı? Bu keyfiyettir.” Özel çok akıcı ve hızlı konuşan bir siyasetçi. Bu hızla bir dil sürçmesine kurban gitti sanırız. “Keyfilik” diyecekken “keyfiyet” demiş. İki sözcük sık sık karıştırılıyor. Keyfiyet, malumunuz, Arapça “durum” anlamında bir sözcük. CİP İstanbul Tuzla’da bir cip fabrikası vardı. 1990 yılında kurulmuş, 15 yılda 13 binden fazla araç üretmişti. Tesis 2006 yılında alınan kararla kapatıldı. Niğde Milletvekili Ömer Fethi Gürer sordu: “4x4 askeri arazi araçların da üretildiği Tuzla cip fabrikasının faaliyeti neden durduruldu? Faaliyet durdurulduktan sonra TSK yurtdışından kaç cip ithal etti, ne kadar döviz ödendi?” Gürer, sorularına yanıt bekliyor. SINOVAC Yurt dışında yaşayan ve Biontech aşısı yaptıran dostlardan haberler geliyor. Hemen hepsi ya kol ağrısından ya hafif ateşten ya yorgunluktan söz ediyor. Türkiye’de Çin malı Sinovac aşısı yaptıran yüz binlerce vatandaştan ise en ufak şikâyet yok. Bu manzara karşısında bazıları espri yapıyor: - Yoksa bize aşı diye su mu enjekte ediyorlar? Bendenize sorarsanız... Ben Çin aşısına güveniyorum. Sebebini sorarsanız... Düşünüyorum ki... Çin bütün dünyayı üretim ve ticaret yoluyla fethetme iddiasında olan bir ülke. ABD’yi bile solladı, dünya lideri olmaya doğru gidiyor. Her türlü üretim disiplin içinde yapılıyor. Böyle bir ülke üç kuruşluk aşıda hile yaparak ya da kalitece düşük bir ürünü piyasaya sürerek kendi ticari itibarını yerle bir etmez. Bu riski göze almaz. Umarım yanılmam... BEDES Beykoz Eğitime Destek Derneği (BEDES), geçen ay “iyilik dükkânı”nın kapılarını açtı. Kadıköy Göztepe’de açılan dükkânda, çoğunluğu hiç kullanılmamış ve titizlikle seçilen ikinci el eşyalar satılarak elde edilen gelir, yoksul ailelere aş, öğrencilere ise eğitim desteğine dönüşüyor. Harekete destek vermek için siz de BEDES İyilik Dükkânı’na züccaciye, biblo, tablo, mutfak aletleri, masa örtüleri, dekoratif ürünler, yeni veya yeniye yakın temiz kıyafet, ayakkabı, çanta, cüzdan vs. bağışlayabilir ya da bu ürünlerden satın alabilirsiniz. Telefon: +90 (554) 340 48 81 E-Posta: bedesyonetim@yahoo.com.tr DÜKKÂN: Taşmektep sok no34. Göztepe/Kadıköy",https://www.milliyet.com.tr/yazarlar/melih-asik/vurun-gazeteciye-6452197
Melih Aşık,Çoban ve Kayacı,09 Mart 2021,"Manken Aysun Kayacı’nın “Dağdaki çobanın oyu ile benim oyum bir mi?” sözleri 14 yıldır tartışılıyor. Kayacı mankenliği çoktan bıraktı, evlendi, iki çocuk sahibi oldu, yurt dışına yerleşti ama o tek cümlesi hâlâ gündemde. Ne demek istemişti Kayacı: “Dağdaki çobanla benim oyum eşit ağırlıkta yani 1 oy olarak sayılıyor ama öyle olmaması lazım, benim oyum daha değerli.” Kayacı’nın sözleri bu anlamda ele alındı ve demokratlar tarafından çokça eleştirildi. Peki, çoban ile Kayacı’nın oyları bir mi gerçekten? Prof. Barış Doster bu soruya son kitabında net bir yanıt getirdi: - Çoban ile Kayacı’nın oy hakkı eşittir ama söz hakkı eşit değildir. Zenginin veya şöhret sahibinin sözüne kulak verilir, çobanın sözüne kulak verilmez. Çoban seçimden seçime oy kullanır, sesini hiçbir platformda duyuramaz. Toplumda ağırlığı olan kişi sesini her platformda duyurabilir. Oyların eşitliği lafta kalır. KELEPÇE Kadın cinayetleri tüm toplumu ettirecek kadar arttı. Kadına şiddet denince alınan önlemlerden biri erkeğe “uzaklaştırma” cezası vermek. Belirlenen süre için verilen bu cezada erkeğin kadına yaklaşması yasak. Peki, yaklaşırsa ne oluyor? Bildiğimiz kadarıyla pek bir şey olmuyor. Daha doğrusu, caydırıcılık anlamında pek bir şey olmuyor. Son örnek, Zeynel Korkmaz adlı kişi, hakkında uzaklaştırma kararı olduğu halde bunu dinlemedi ve eşini öldürdü. Bu ceza verildiğinde en azından ilgili kişiye zorunlu olarak elektronik kelepçe takılamaz mı? Bu yöntem niye uygulanmaz? Yeterince elektronik kelepçe yok, gibisinden bir bahane herhalde söz konusu olamaz. Böyle bir bahaneyi en azından bir aydır evlerinde elektronik kelepçeyle hapis tutulan Boğaziçili gençlere anlatamazsınız. ŞUBAT Postmodern darbe adı verilen 28 Şubat olayı her yıl biraz daha şevkle, biraz daha öfkeyle anılıyor. Her türlü darbeye karşı bilinçlenmemiz zorunludur. Bu arada darbeleri hazırlayan ortamı ve nedenleri de iyi tespit etmemiz gerekir. Emekli Albay Alican Türk, “Bitmeyen Sömürü 28 Şubat” adlı kitabında olayı farklı açılardan bakarak değerlendiriyor. 14 ay hapis yatan, beraat eden ancak savcının talebiyle yeniden yargılanan Alican Türk’ün davası halen Yargıtay’da sürüyor. Kendisi, kitabında, hiç bilinmeyen, konuşulmayan, üzerinde durulmayan noktaları dile getirdiğini söylüyor. 28 Şubat’la ilgili sağlam fikir edinmek için okumakta fayda var. ÇAY Azerbaycan’dan çay ithalatı serbest bırakıldı. Gümrük vergisi kaldırıldı. Resmi Gazete’de yayımlanan 2 Mart tarihli kararla Azerbaycan’dan 300 ton çay ithal edilecek. ÇAYKUR’un 100 bin tonun üzerinde stoku mevcut. Çayların depolarda küflendiği bilinirken çay ithaline izin verilmesi tabii şaşkınlık yaratıyor. Azerbaycan’ın yıllık çay üretimi 1 000 ton. Bir o kadar çayı da dışarıdan alıyor. Bu durumda Azerbaycan’dan çay ithalinin hangi hesaba dayandığı anlaşılamıyor. Ticaret Bakanlığı’nın bu ilginç ticareti bölge halkına izah etmesi gerekir. TUVALET Kadıköy Bahariye’de zaman zaman uğradığım kafe ve kitapçının bulunduğu binanın tuvaletine de giriyorum bazen. Aynı tuvaleti binadaki diğer dükkân sahipleri hatta bir tiyatronun elemanları da kullanıyor. Her zaman pislik içinde. Sabun falan hak getire. Son dört aylık kapanmadan sonra dün baktım. Tuvalet aynı tuvalet. Mikrop yuvası. İstanbul’da bu tür yüzlerce bina var. İçlerinde yüzlerce kişinin çalıştığı bu han tipi apartmanların genellikle tek bir tuvaleti bulunuyor. Çoğu aynı durumda. Belediyelerin işi bu tür tuvaletleri de denetlemek değil midir? Neden kimse uğramaz buralara? Hiç değilse pandeminin hatırına bir uğrasanız sayın belediyeciler.",https://www.milliyet.com.tr/yazarlar/melih-asik/coban-ve-kayaci-6450307
Melih Aşık,Yine Metin ile...,18 Mart 2021,"Metin Oktay’la ilgili anı yazımız çok büyük ilgi gördü. O dönemi yaşayanlar Metin’le ilgili anılarını gönderdiler. Bir kitap yaparsam bu anıları da ekleyeceğim. İstanbulspor ve Fenerbahçe’de futbol oynamış eski ünlü kalecilerden, Arap lakaplı Yılmaz Urul da anılarını gönderenler arasındaydı. Bir milli maç öncesi kampta Metin ile aynı odada kalmışlar. Yılmaz takımın en gençlerinden. Gece pencere kenarındaki yatağında kitap okuyormuş. Metin yerinden kalkıp pencereyi kapatmış. Yılmaz, ‘Abi söyleseydin ben kapatırdım’ deyince, Metin ‘Sen kitap okuyorsun’ deyivermiş. *** Youtube’da Metin’le ilgili iki belgesel gördük. İkisi de maalesef aceleye gelmiş. Metin’i en iyi kaleciler anlatır. Eski Futbol Federasyonu Başkanı M. Kemal Ulusu ile konuşuyorduk dün. Yılmaz Urul’dan başka Metin’in karşısında oynamış Necmi Mutlu, Şükrü Ersoy gibi kalecilerin de halen sağ olduklarını hatırlattı. Onlarla da röportaj sağlanabilir, düzgün bir belge film yapılabilir Metin’le ilgili. Gazete arşivlerindeki siyah beyaz binlerce fotoğraftan yararlanılabilir. Bunları da ıskalarsak geleceğe ne bırakacağız? Metin’le ilgili anılar neden çok ilgi gördü? Çünkü insanlığı özlemişiz. Futbolun ve şöhretin zirvesine yükselmiş bir sporcunun gösterdiği insancıl davranışlar ve tevazu hepimizi o yüzden duygulandırıyor. İyi insanlar, iyi insanları özlüyor... DELİKANLI SADİ TV 8 kanalında Kırmızı Oda isimli çok izlenen bir dizi var. Dizide son birkaç haftadır, panik atak sorunu yaşayan “Delikanlı Sadi” lakaplı bir mafya babasının geçmişi anlatılıyor. Sadi rolündeki Erkan Petekkaya çok beğenilmiş. O kadar ki dizinin uzatılması için ünlü oyuncuya teklif bile götürülmüş. Tamam, Sadi çok zor bir çocukluk geçirmiş, sokaklarda tek başına kalmış ama sonunda bir mafya çetesinin başı. Kirli işlerle hayatını kazanıyor; gördüğümüz kadarıyla adam vuruyor, dövüyor, haraç alıyor. Bu arada parasının bir kısmını fakirlere dağıtıyor. İzleyiciden sempati topluyor. İzleyicide, mafya ve kirli işlere bulaşmış insanların geçmişte kim bilir ne zorluklar çekmiş olduğu düşüncesi oluşuyor. Yani açıkçası mafya masum ve mazur gösteriliyor. Böyle diziler acaba nasıl bir ihtiyaçtan doğuyor? Suçun meşrulaştırılması kime ne fayda sağlıyor? GENERAL Emekli Orgeneral Edip Başer vefatının ardından Selimiye’deki askeri tören sonrasında Karacaahmet’te toprağa verildi. Aydın bir asker ve katıksız bir yurtseverdi, Başer’le ilgili geniş bir yazıyı Muzaffer Ayhan Kara, Bizimtv.org.tr adresinde yazdı. Ben Edip Başer’i yıllar önce bir tek kez gördüm. 1915 olayı Taksim’de protesto edilirken bir grup aydın da Haydarpaşa Garı’nda alternatif bir tören düzenlemiş, Ermeni teröristlerce şehit edilen diplomatlarımızı anmıştı. Maalesef pek az kişinin katıldığı bu küçük toplantıya gelenler arasındaydı Edip Başer. Pek çok diplomat törene gelmemiş ama emekli General Başer bir saygı ifadesi olarak hazır bulunmuştu. Oradaki tek asker oydu. Saygıyla anıyoruz... TESLİM Katıldığı konferanslarda cemaat ve tarikatlara yönelik eleştirileri nedeniyle hedef haline getirilen Prof. Mustafa Öztürk, geçen yıl yaptığı bir konuşmada ülkeyi tarikatlara karşı uyarınca yine sosyal lince uğramış ve Marmara Üniversitesi’nden istifa ederek emekliye ayrılmıştı. Almanya’daki Münster Wilhelm Üniversitesi’nin İslam Teolojisi bölümünden davet alan Prof. Dr. Öztürk, akademik çalışmalarına devam etmek için Almanya’ya gitti. Öztürk uçağa binerken, Instagram hesabından şu paylaşımları yaptı: “Artık gidelim... Yerli ve milli tımarhanede herkese ruh sağlığı dilerim.’’ SPUTNİK Rus yetkililer Kovid-19 aşısının İtalya, Almanya, Fransa ve İspanya’da üretilmesi konusunda anlaşma sağlandığını söylüyor. Sputnik V aşısının İtalya’da üretimini öngören bir anlaşma imzalandığı daha önce açıklanmıştı. Biz öyle görünüyor ki bir fırsat daha kaçırıyoruz. Nükleer santralden S-400 alımına kadar en ağırlıklı anlaşmaları yapan Türkiye’ye Rusya’nın ortak aşı üretimi konusunda öncelik ve avantaj sağlaması beklenirdi. Ancak böyle bir girişim şimdiye dek gündeme gelmedi. TAKSİ Ulaştırma Bakanı Adil Karaismailoğlu, Kapadokya Üniversitesi’nin “Havacılıkta Gelecek ve Gelişen Teknoloji” adlı çalıştayına video konferans yöntemiyle katıldı. Bakan Bey, konferansta yaptığı konuşmada, “Önümüzdeki 10 yılda insansız hava araçlarının çok daha gelişeceğini göreceğiz. Uçan taksileri de artık göklerde görmeye alışacağız” dedi. Bunu deyince sosyal medyada sorular birbirini izledi. Onlardan birini aktaralım:  “Uçan otomobiller geliyorsa onca otoyol, tünel ve köprüler neden yapıldı?” Ayrıca... Elektrikli oto yerine uçan oto fabrikası kurmaya yönelseydik daha iyi olmaz mıydı? SÖKMEN CHP Hatay Milletvekili Suzan Şahin, Hatay Havalimanı adının ‘Tayfur Sökmen Havalimanı’ olarak değiştirilmesi için kanun teklifi verdi. Bu alan 2007 yılında hizmete açılmıştı. Bugüne dek çoktan adının Tayfur Sökmen olarak değiştirilmesi gerekirdi. Kimdir Tayfur Sökmen? Hatay’ın anavatana katılması için çalışan Hatay Cumhurbaşkanı. Sökmen sonraki yıllarda da TBMM’de milletvekili ve senatör olarak bulunmuştur. Hatay ile bütünleşmiş bir isimdir.",https://www.milliyet.com.tr/yazarlar/melih-asik/yine-metin-ile-6458451
Melih Aşık,NEREYE BAKALIM?,13 Mart 2021,"Memleketin iki ana derdi var: Enflasyon ve işsizlik. Üretim yetersiz kaldığı için enflasyon yüksek çıkıyor. Üretim merkezleri ortadan kalktığı için işsizlik büyüyor, rekora ulaşıyor. Bu konular yeni mi ortaya çıktı? Hayır. 2000’lerin başında Türkiye IMF programlarına kilitlendiğinde geleceğin fotoğrafı az çok belirmişti. O gün dayatılan (ve hâlâ uygulanan) programların ülkeyi buraya getireceği çok yazıldı, söylendi. Ama kulak tıkandı. IMF programları sanayiyi bitirdi, tarımı daralttı, ekonomiyi inşaata yönlendirdi. 80 sonrası verilen liberal vaatler hatırlardadır. Özelleştirme yapılacak, sermaye tabana yayılacak, işletmeler daha akılcı çalışacak, verim artacak, ülke zenginleşecekti. Bu hızla Cumhuriyet döneminde kurulmuş ne kadar tesis ve fabrika varsa satıldı. İsdemir. Kardemir, Asilçelik, SEKA, Sümerbank tesisleri, Etibank tesisleri, PETLAS, TÜRBAN, HAVAŞ, USAŞ, SEKA, ET BALIK, çimento fabrikaları, şeker fabrikaları, limanlar “rastgele” elden çıkarıldı. Alanlar para için aldı, makineleri hurdaya sattı. Arsalara AVM’ler, rezidanslar kurdu. Tarım Satış Kooperatifleri ve tüm zirai tesisler elden çıkarıldı. TARİŞ bölündü, eritildi. Türkiye şimdi kara kara sanayi ve tarım olmadan üretimi nasıl artıracağını, işsizliği nasıl gerileteceğini düşünüyor. Bizi bugüne taşıyan model ve araçlarla buradan kurtulmayı deniyoruz! KURBAĞALI Kurbağalıdere’nin yılan hikâyesine dönen “ıslah”ı devam ediyor. İBB Başkanı Ekrem İmamoğlu geçen yıl bu vakitler vaatte bulunmuştu, Kurbağalıdere’nin ıslahı 31 Ağustos’ta bitecek, içinde balıklar yüzecek, derede suya bile girilebilecekti. Ağustos üzerinden yedi ay geçti. Derenin sık sık yanından geçiyoruz. Bir yanı yayalara açılmış, bir yanı kapalı durumda. Koku yok ama su bulanık. Şimdi dere ile Moda iskelesi arasında yeni bir inşaat başlatıldı. Soruşturduk. Kıyıdaki apartmanlardan denize doğru kayma varmış. O yüzden kazık çakılıyormuş. Kayma olan yer dereyle ilgisiz bir noktada. Neden kaydı apartmanlar? Dereyle ilgisi ne? Kurbağalı’da ilk ihale 2012 yılında yapıldı. O günden bu yana dört ihale düzenlendi. Derenin bir tarafı düzeltilince başka tarafı bozuluyor. 2017 yılında Kadir Topbaş yazın derede yüzüleceğini söylüyordu. Aradan üç yıl daha geçti. Sorunlar devam ediyor. Yapılan dört ihalede 240 milyon liranın üzerinde bedel ödendi. Sonuç yok. İhaleler dokuz yıldır aynı firmaya veriliyor. Peki, yapılan planlar neden tutmuyor? Neden iş bir türlü bitmiyor? Bilen yok. Bu arada kazık çakılan alana gidip gelen kamyonlar derenin kenarındaki yolu çökertti. Belli ki kazık çakma işi bitince bu çöküntülerin onarımı başlayacak. Yani yeni bir ihale var ufukta! Derede inşaat neden bir türlü bitmiyor? Bunu bize kim anlatacak? DÜĞÜN Okurumuz Nafi Aykan anlatıyor. Ormanda düğün varmış. Düğün sahibi evine kadar gelerek eşeği de düğüne davet etmiş. Eşek, “Durun, semerimi alayım da öyle geleyim” deyince düğün sahibi gülmüş: - Aman eşek kardeş, düğüne gidiyoruz, ne semeri? Eşek oralı olmamış: - Adımız eşek, düğüne de çağırılsak, orada da bize yük taşıtırlar. Kıssadan hisse... Beklemediğiniz bir davetiye alınca üzerinde birkaç saniye düşününüz. YAZICI Gazeteci Zeki Sözer dostumuz yazıyor: “Yazıcımın mürekkebi bitti. Yenisini alayım dedim. 50-60 liraya aldığım mürekkep olmuş 450 TL. Milyonlarca öğrenci, ofis ve iş yerinin kullandığı mürekkebin imalatı bu kadar zor mu? Sadece mürekkep değil, ithal edilen tüm büro malzemelerinde durum aynı.” İthal malı büro malzemesinin fiyatı neden kontrol edilmez. Aslında yalnız büro malzemesi değil, gözlük camı ve çerçevesi, elektronik ürünler, optik ürünler dâhil, ithal edilen yüzlerce çeşit ürün piyasada tutturabildiğine satılmaktadır. Bunların fiyatlarını kontrol eden bir merci yoktur. Varsa da işini yapmamaktadır. İthal ürünleri satanlar fiyatı kendi keyiflerine göre tespit etmektedir. Sonuçta vatandaşın cebinden haksız yere milyarlarca lira çekilmektedir. Bu böyle mi sürüp gidecek? ATLET Avrupa Atletizm Şampiyonası geçen hafta Polonya’nın Torun kentinde yapıldı. Türkiye bu şampiyonaya 13 atletle katıldı.Bir atletimiz sırıkla atlama dalında finale kalarak beşincilik elde etti. Diğerleri finali göremediler. Türkiye 84 milyonu aşan nüfusuyla artık Avrupa’nın Rusya’dan sonra nüfusça en büyük ülkesi. Avrupa şampiyonasında 2 milyon nüfuslu Slovakya, 5 milyon nüfuslu Norveç madalya aldılar. İsviçre, Yunanistan gibi ülkeler madalya çıkardı. Biz dediğimiz gibi nal topladık. Acaba bu sporun sorumlularını kimse kenara çekip: - 84 milyonluk ülkeden bir tek bronz madalyalı atlet bile çıkaramıyor musunuz? diye sorar mı? Sanmıyoruz. Ülkemizde hiçbir başarısızlığın sorumlusu yoktur! O yüzden pek çok alanda başarının uzağındayız. EFELER Ekranda Yunanistan’la ilişkiler tartışılıyor. Bir anket firması başkanı yıldırım orduları komutanı edasıyla konuşuyor: - 4 saatte Selanik’e 12 saatte Atina’ya gireriz. Yunan basını Türk medyasını çok yakından izliyor. Bu tür çıkışlar “Türkiye’nin saldırgan tutumuna örnek” başlığıyla hem Yunan hem dünya kamuoyuna duyuruluyor. Böyle bir görüntü vermenin Türkiye’ye yararı yok. İkincisi ve daha önemlisi... Dış politikada hükümetler eleştirilmeli ama o ülke halklarını incitecek söz ve davranışlardan kaçınılmalı. Çatıştığınız ülkenin halkını karşınıza almamalısınız. Hep söylenir: Vietnam, ABD ile giriştiği savaşı Amerikan halkını kendi yanına çekerek kazanmıştır.",https://www.milliyet.com.tr/yazarlar/melih-asik/nereye-bakalim-6454198
Melih Aşık,Anılar... Anılar... Vatana dönüş...,20 Şubat 2021,"İsveç dönüşü Paris’te bir hafta kaldım. Yorulmuştum. Mayıs güneşi güzeldi. Bir hafta Seine Nehri’nin kıyısındaki taşların üzerinde yattım. Bir yılda kazandığım para bir haftada suyunu çekti. Yurda beş parasız döndüm. Yıl 1966... Okulu bitirip diplomat olacak diye umutlandığı oğlunun İsveç’e gidip bir yıl serserilik yapması annemi müthiş üzmüştü. Ona İsveç’ten armağan olarak bir elektrik süpürgesi alıp, dönmeden önce kargoya vermiştim. *** Birkaç hafta sonra süpürgenin gümrüğe geldiğini haber verdiler. Sirkeci’deki Gümrük Müdürlüğü’ne gittim, malı çekmek için işlemlere başladım. Memurların masaları yan yana dizilmişti. Formlar dolduruluyor, komisyoncuların adamı olan muameleciler formları sırayla o masadan o masaya götürüp damgalatıyordu. Ben de aralarına katıldım. Manzara garipti. Formlar uzatılırken altına bir kâğıt para (2.5, 5, 10, neyse) sıkıştırılıyor, memur parayla birlikte formu alıyor, parayı ustaca alt çekmeceye bırakıyor, kâğıdı damgalayıp sahibine veriyordu. Memurların bazısı kadındı. Onlar da çarkın içindeydi. Ben rüşvet vermemeye kararlıydım. Ama masadan masaya ilerlerken benim form memurların birinde takılıverdi. Kâğıdın altına para sıkıştırmadığım için takıldığı belliydi. Memur önüne konulan formları evirip çevirip sıraya koyuyor, nasıl başarıyorsa, benim form hep en altta kalıyordu. Memurla tartışmaya başladım. O da fazla üstelemedi, kâğıdı sonunda damgalayıp verdi. Son işlem olarak depoya indik. Bir takdir memuru malın değerini takdir edecek, eğer belli bir sınırın üzerindeyse vergi ödeyecektim. Memur normal bir fiyat takdir etti. Beni vergiden kurtardı. Ben de (oracıkta aldığım terbiye sonucu) çıkarıp adama bir 20 lira vermeye kalkıştım. Adam hafifçe güldü, “Teşekkür ederim kardeşim” dedi ve yürüyüp gitti. Adam küçük rakamlarla ilgilenmiyor muydu, yoksa o dairenin rüşvet almayan tek üyesi miydi, hiçbir zaman öğrenemedim. O sırada Mülkiye’de, yani ‘namuslu devlet memuru’ yetiştirmek için açılan bir okulda okuyorduk. Dışarıdaki hayat ise farklıydı. *** Annemden yine üç beş kuruş sızdırıp yaz başında Ankara’nın yolunu tuttum. Dersler bitmiş, yurt boşalmıştı. Alelacele birinci sınıfta okunan kitapları ve notları buldum. Yaz mevsimini Ankara sıcağında ders çalışarak geçirdim. Eylül ayında on üzerinden 7 ortalamayı tutturup sınıfı geçtim. Ancak artık evden para isteyecek yüzüm kalmamıştı. Çalışmak gerekiyordu. Oda arkadaşım Daryal Batıbay’la birlikte (emekli büyükelçi) Ankara’da iş aramaya çıktık. Çok da gezmedik. TRT’nin Associated Press ajansına yeni üye olduğunu, bültenlerini çevirecek adam arandığını duyunca doğru TRT’ye koştuk. Dış haberler şefi Nizam Payzın (Şirin Payzın’ın babası) bize birkaç İngilizce metin verdi. Tercüme ettik. Ertesi gün de işe alındığımızı öğrendik. Harika bir işti. Günde 4 saat çalışıyor, 900 lira gibi hayli iyi bir para alıyorduk. TRT Haber Merkezi ortamı güzeldi. Okul gibi sıkıcı değildi. Oradaki genç gazeteciler renkli adamlardı. İstanbul gazeteciliği magazin ve spor temeline dayanır. Ankara gazeteciliği siyaset üzerine kurulu olup, daha kalitelidir. Çok hoş insanlar vardı merkezde. Şimdi Facebook’ta izlediğiniz Zeki Sözer ve Şahin Tekgündüz dâhil pek çok zarif ve kalender adam orada ilk dostlarımız oldu. *** Merkez habercilikte titizdi. Tevfik Fikret adlı Savunma muhabiri bir gün oramiralin sıfatını orgeneral diye yazmış. Gece vakti evinden çağırıldı. Fırçalandı. “Beni bunun için mi çağırdınız!”, deyince Müdür Muammer Yaşar tarafından itile itile kapıdan dışarı atıldı. *** Bizim masada işler iyi gidiyordu. Derken bir gün AP Ajansı Çin’in Birleşmiş Milletler’e üyeliğinin alt komisyonda reddedildiği haberini geçti. Ben dalgınlığıma gelmiş, komisyon lafını görmemiş, haberi “Çin’in BM’ye alınması reddedildi” diye çevirmişim. Bu şekilde yayına girdi. İki gün sonra Cumhuriyet gazetesi “TRT tercüme hataları yapıyor” diye bir haber yayımlamasın mı? Genel Müdür Adnan Öztrak, Nizam Payzın’a yazı yazıp savunma istemiş. O da durumu bana bildirdi. Ben ne yapayım? Savunulacak bir durum yok. İstifamı yazıp Nizam Bey’e götürdüm. Baktı baktı... “Yok canım, daha neler” dedi, istifa yazısını çöpe attı. Kendisi Adnan Öztrak’a yuvarlak bir yanıt verdi. Çok muhterem adamdı. Durum geçiştirildi. O zaman devlette Cumhuriyet terbiyesi vardı. Hata yapan memurun istifa etmesi âdettendi. Eskiler iyi bilir. *** İşe girince rahmetli Adem Yavuz ile Çankaya’da bir küçük daire kiralamıştık. Para yetmemeye başlamıştı. Bir ilan gözüme çarptı. Bir kitap ithalatçısı Fransızca ve İngilizce iş mektuplarını tercüme edecek eleman arıyordu. Orada da küçük bir sınavdan geçtik. Firmanın sahibi Bekir Sinan Ermihan adlı genç bir iş adamıydı. Ankara Rotary Kulüp’ün de başkanıydı. Ne kadar aylık istediğimi sordu. Utana sıkıla: - 350 lira olabilir, dedim. - Ben burada 350 liraya adam çalıştırmam, dedi. Ben ne diyeceğimi düşünürken: - Size ayda 500 lira vereceğim, demesin mi? Şaka mı yapıyor diye yüzüne baktım. Çok ciddiydi. Ev kiramız da böylece çıkmıştı. Bekir Sinan Bey birkaç yıl önce vefat etmiş. Burada saygıyla anıyorum. *** 1967 yılı sonunda TRT Ankara Televizyonu kadroları için sınav açıldı. Ben TRT elemanı olduğumdan sınavı kolayca verip, televizyona geçtim. İngiltere’den, BBC’den eğitmenler gelmişti. Koordinatör olarak Betül Mardin atanmıştı. Onu tanımak da güzeldi. Kursu bitirip kimimiz yönetmen, kimimiz yapımcı olduk. Bir avuç genç insan yepyeni bir mesleğe adım attık. Türkiye’de ilk televizyon yayınlarını bizler başlatacaktık... Anılar deyince... Ne güzel günler... Ne güzel adamlardı onlar. Bedri Koraman, Metin Oktay ve Aydın Boysan ile birlikte Kumkapı’da bir gece. Metin Oktay, gecenin sonunda bir kemancıya yüklü bir para vermiş, onu Aydın Ağabey’in aracına yerleştirmiş, Aydın Ağabey’i evine müzik eşliğinde göndermişti.",https://www.milliyet.com.tr/yazarlar/melih-asik/anilar-anilar-vatana-donus-6436103
Melih Aşık,Yunanistan,25 Şubat 2021,"Gazetelerde haber: “NATO’nun ‘Defender Europe 21’ tatbikatı için ABD, Yunanistan’ın Batı Trakya bölgesinde yer alan Dedeağaç’a 1800’den fazla zırhlı araç ve 20 bin asker çıkarıyor. Tatbikata Yunanistan’ın ilk kez dâhil edilmesi dikkat çekti.” ABD Yunanistan’da üsler kuruyor. Yunanistan’la ortak tatbikatlar yapıyor. Yunanistan savunma bütçesini bu yıl beş kat artırdı. Avrupa Birliği ile ABD’yi bize karşı birleştirdi. Suudi Arabistan, Birleşik Arap Emirlikleri, Bahreyn, Mısır, Güney Kıbrıs hep birlikte Türkiye’ye karşı askeri iş birliği adımları atıyor. Hindistan bile binlerce kilometre öteden geldi, Yunanistan ile askeri iş birliği görüşmeleri yapıyor. Yunan basınını yakından izliyoruz. Katimerini, Ta Nea gibi gazetelerde hemen her gün Türkiye, Ege, Kıbrıs, Doğu Akdeniz’le ilgili haber ve yorumlar yayımlanıyor. Yunan kamuoyu Türk-Yunan ilişkilerini ve Kıbrıs’la ilgili gelişmeleri çok yakından izliyor. Ülkemize bakıyoruz. Beka (geleceğimiz) konusunda maşallah herkes çok duyarlı. Ancak Yunanistan’ın dünyayı aleyhimize örgütlemesi, savunma bütçesini beş kat arttırması, adaları silahlandırması, Kıbrıs gelişmeleri, Ege’de kara sularını 12 mile çıkarma hazırlıkları kimsenin umurunda değil. Siyaset, medya ve halk tamamen duyarsız. Ülkemiz yapay gündemlerle vakit öldürüyor. Halkın dikkati sürekli olarak işi boş, değersiz konulara çekiliyor. Biz bu tavırla uzun vadede hiçbir mücadeleyi kazanamayız. HAVADAN Kütahya, Afyon ve Uşak illeri arasında yer alan Zafer Havaalanı görülmemiş bir para tuzağı oldu. Yıllık 1 milyon 279 bin yolcu garantisi verilen havaalanı geçen yıllarda yüzde 5 kapasiteyle çalışıyordu. 2020 yılında pandeminin etkisiyle kullanım oranı yüzde 1’e düştü. Verilen garantinin yüzde 99’unu devlet ödeyecek. Bu miktar da 57 milyon lira tutuyor. CHP Milletvekili Deniz Yavuzyılmaz araştırdı. İşletmeci şirketle yapılan sözleşmede “mücbir sebep” maddesi bulunduğunu ortaya çıkardı. Yavuzyılmaz, pandeminin bir mücbir sebep oluşturduğunu, bu yüzden devletin verdiği yolcu garantisinin de aynen uygulanamayacağını belirtiyor. CHP’li vekil, farkın ödenmemesi için DHMİ’ye çağrıda bulunuyor. Her yıl boş yere milyonlarca lira ödenmesine rağmen devletin alanı işleten şirketle masaya oturup daha makul fiyatlar üzerinde anlaşmaya gitmemesi de ilginçtir. Tanrı’ya inanmayan kişiden dine zarar gelmez. Tanrı’yı yanlış yorumlayan kişiden dine zarar gelir. Tanrı’yı yanlış yorumlayıp üstelik bunu kendi çıkarları için kullanan kişiden herkes korkmalıdır. Francis Bacon BANKA New York’ta bankaya hızla dalan soyguncular megafonla bağırdı: - Kıpırdamayın! para devletin, hayatınız da sizindir. Banka soyuldu. Genç hırsız yaşlı hırsıza dedi ki: - Reis, kaç para aldık, sayalım. Yaşlı hırsız bozuldu: - Olum aptal mısın? Vaktimiz mi var saymaya? Kaç para çaldığımızı akşam haberlerde öğreniriz. Hırsızlar çıkınca banka müdürü yardımcısına dedi ki: “Çabuk polisi ara”... Yardımcı dedi ki: - Bekle, kasada kalan 10 milyon doları kendimize saklayalım, daha önce zimmetimize geçirdiğimiz 70 milyon doları da ekleyelim. Akşam haber ajansları bankadan 100 milyon dolar çalındığını bildirdi! Hırsızlar parayı tekrar tekrar saydılar. Her seferinde 20 milyon dolar çıktı. Banka müdürü ve yardımcısı suya sabuna dokunmadan 80 milyon dolar götürdüler. Banka yönetimi 80 milyon doları zarar hanesine yazdı. Vergiden düştü. Halka ödetti. ORMAN İstanbul’u kurtarmak için uğraş veren Kuzey Ormanları Savunması, Alman Dirkshof şirketi tarafından Kuzey Ormanları’nda kurulması planlanan Türkiye’nin en büyük Rüzgâr Enerji Santrali’ne karşı hukuki süreci başlattı. Yapılan açıklamada: “Çatalca bölgesindeki kadim meşe ormanlarını ve yaban hayatını yok edecek olan, 300 bine yakın leyleğin göçünü engelleyecek olan İstanbul RES Projesi iptal edilmeli, proje için verilen ÇED olumlu raporu kaldırılmalıdır. Ormanda rüzgâr santrali olmaz” denildi. Bizim de gördüğümüz, rüzgâr santrallerinin yüksek tepelere kurulduğudur. Acaba orman içine tepeler mi kurulacak? Ne olursa olsun yanlış bir iş. TABLO Beşiktaş Belediye Başkanı Rıza Akpolat yayımladığı bilgi notunda ilçede 104 bin konutu gezdiklerini, ihtiyaçları saptadıklarını, kamu kurumları Beşiktaş’ta ihtiyaç sahibi 118 aile belirlediği halde kendilerinin bu durumda 1226 komşu bulduklarını anlatıyor. Ve diyor ki: - Bu tabloyu görünce bu süreci durdurmak, tersine çevirmek için hemen harekete geçmeye karar verdik. Halk Market, Halk Mağaza ve aşevimizi açarak Halk Kart uygulamamızı başlattık. Bunlar güzel uygulamalar. Devamını diliyoruz. Bu arada daha önce sorduğumuz bir soruyu yineleyelim: Shangri Li Oteli’nin deniz tarafındaki 4 metreye 20 metre genişliğindeki kaldırım, otele kim tarafından, kaça kiralandı? KAYNAŞ Ankaralı okurumuz Metin Altay diyor ki: - Meclis’in Dikmen kapısı önünde trafik durdu, ben de etrafı görme fırsatı buldum. Meclis’e giren çıkan lüks, süper lüks, ultra lüks araçları görünce bir yandan pandemide çekilen çileleri, yoksulluğu, işsizliği, bir yandan da Cumhuriyet döneminde moda olan bir sloganı hatırladım: “Sınıfsız, imtiyazsız, kaynaşmış bir kitleyiz.” ACABA Lokanta ve kafelerin geçen yaz yeterli temizlik tedbiri almadığını yazdık durduk. Masalar silinmedi, dezenfektan konulmadı, tuvaletler temiz tutulmadı, vs... Ve son kısıtlamada en büyük zararı lokanta ve kafeler gördü. Yakında yasaklar kalkıyor. Bu defa tedbir alacak mıyız? İnşallah...",https://www.milliyet.com.tr/yazarlar/melih-asik/yunanistan-6440156
Melih Aşık,İkinci şehrim...,26 Şubat 2021,"İzmir deyince.. Aklıma büyük bir il değil, sadece tatil şehri gelir... Son birkaç yıl hariç önceleri yıllık iznimin en az bir haftasını İzmir’de geçirirdim. Genelde Balçova otellerinde kalırdım. Belli günlerde şehre iner Kordon’da yürür, Alsancak tarafında dolaşır, Sevinç Pastanesi’ne uğrar, kalabalığa karışırdım. İzmir benim için kafa dinleme yeriydi... Çünkü İzmir’de İstanbul’un gürültüsü ve karmaşası yoktur. İnsanları farklıdır, daha az gerilimli daha konuşkandır. Şehir daha temizdir. Denize bakan bir kafe veya lokantada oturup kahve içebilir veya balık yiyebilirsiniz. İstanbul’da ise bunlar hayli pahalıdır. İnsanın sakin bir şehirde kaldırım kenarındaki kafelere oturma isteği ve hakkı vardır. İstanbul’da böyle kaldırım kafeleri yoktur. Çünkü geniş kaldırımlar yoktur. İzmir’de bu keyfi yaşayabilirsiniz. İzmir’in benim için bir başka özelliği mi? Para için koşuşturma, insanların birbirini ezmesi, ilişkilerde gerilim İstanbul’a göre çok daha az. Ankara ile kıyaslamıyorum çünkü zaten başkentte deniz yok... Ben deniz şehri severim... İzmir siyaseten de farklıdır. Yılladır sosyal demokratlara oy verir. Bundan da pişman değildir umarım... Bu tercih kentin kültürel dokusuna ve yaşam biçimine uygundur. İstanbul’da yaşayanlar İzmir’i pek bilmezler. Çoğunluk Çeşme gibi tatil yerlerine gider, İzmir’i transit geçer. Oysa İzmir’de görülecek çok yer vardır. Sasalı Tabiat Parkı bunlardan biridir. Harika bir yerdir. Agora arkeolojik alanı kazıldıkça güzelleşiyor. İstanbul’da olmayıp İzmir’de olanlardan biri de Adnan Saygun Konser Salonu’dur. Bu kadar modern ve büyük bir salon İstanbul’da mevcut değildir. İzmir’in tadını elbet son bir yıl içinde deprem, sel baskını ve hortum kaçırdı... Bu afetlerin kentin kendini yenilemesi için fırsat yaratacağını düşünüyorum. Her şey güzel olacak. İzmirlililerin sloganı da bu olmalı... İzmir umutlu insanların kentidir aynı zamanda. Umut her zorluğu yener...",https://www.milliyet.com.tr/yazarlar/melih-asik/ikinci-sehrim-6441121
Melih Aşık,Anılar Anılar... Buzhane günleri,14 Şubat 2021,"Sene 1966.... Mart ayı... Lund şehrinde bulaşıkçılık ve garsonluk günleri sona erdi... Sebep biraz da Barbro oldu… Bizim Grand Hotel’in güzel bulaşıkhane şefi... Hikâye uzun. Sonuçta işten çıkışımı istedim. Doğru Kuzey’e liman şehri Helsingborg’a yollandım. Gemilerde iş arıyorum. Liman işletme müdürlüğünde odadan odaya dolaştıktan sonra Amerika’ya gidecek bir yük gemisinde iş buldum. Günde 8 saat denize projektör tutmak... İşim bu olacaktı. Ancak güverte defteri diye bir şey lazımmış gemilerde çalışmak için. Bende o yok... Olmadı. Oralardaki tek arkadaşım Mustafa Avcı haber verdi. Kavlinge (Şevlinge okunur) adlı köyde mezbahada iş varmış. Doğru Scan (Skon) adlı o mezbahaya... Aslında burası hem kesimhane hem sosis salam gibi et ürünleri imal eden dev bir fabrika... Beni mezbahanın buzhanesine verdiler. Adı üstünde: Buz gibi soğuk bir yer... Büyük baş hayvanlar kesiliyor, askıya asılıyor, tavandaki rayların üzerinden buzhaneye geliyor, biz Per adlı yaşlı ve sinirli zatla domuzları buzhanedeki raylara yerleştiriyoruz. Per ben dahil kimseyle muhatap olmaz, akşama kadar kendi kendine konuşurdu. Buzhaneye yerleştirdiğimiz hayvanlar gece sabaha kadar donuyor. Sabah soğuk hava kamyonları geliyor, buzhaneyi boşaltıyor. Böyle bir iş... Parası iyi… Çünkü İsveçliler böyle işlere yanaşmıyor. O yıllarda henüz bizim işçiler de gelmiş değil. Köydeki tek Türk benim.",https://www.milliyet.com.tr/yazarlar/melih-asik/anilar-anilar-buzhane-gunleri-6430857
Melih Aşık,DEMİR ÖZLÜ,16 Şubat 2021,"Soylu bir aydınımızı, yazar Demir Özlü’yü kaybettik. Demir, uzun yıllardır yaşadığı Stockholm’de 13 Şubat’ta kalp yetmezliğinden hayata veda etti. Demir’le 1980 yılında 12 Eylül sıralarında Stockholm’de birlikteydik. Gazeteci Ulla Lundström ile evliydi. Ayrıca 40 metrekarelik bir çalışma dairesi kiralamıştı. Orada bir süre beni konuk etti. İşsiz, güçsüz, parasız günleri birlikte geçirdik. Stockholm’e eşi ve çocuğu Milko’nun yanına bir süreliğine gelmişti. Türkiye’de peş peşe aydınlar katledilirken 5 yaşındaki oğlu Milko’nun “Baba ben büyümek istemiyorum, büyünce insanı öldürüyorlar” deyişi çok etkilemişti onu. İstanbul âşığıydı. Her gün dönmeyi düşünürdü. Ama koşullar engel oldu. Derken Demir’in Almanya’da kimi gazetelerde yayımlanan yazıları üzerine hakkında yakalama kararı alındı. 1986 yılında vatandaşlıktan çıkarıldı. Yetmemiş gibi, pasaportuna ve kimliğine de konsoloslukta el konmuştu. Yurda 1989’da dönebildi. Yeşilköy’de kalabalık bir aydın grubuyla karşıladık onu. Seveni o kadar çoktu ki... Türkiye İşçi Partisi üyesi olduğu için akademisyenlikten uzaklaştırılmıştı. Bir dönem avukatlık yaptı. Ancak onun esas mesleği yazarlıktı. Yazdığı kitapları, aldığı ödülleri buraya sığdırmak mümkün değil. Güzel anılar, onu seven dostlar bıraktı geride. Işığı bizi yine aydınlatacak. Anısı yaşayacak. ASTSUBAY SEMİH Irak’ın, sınırımıza 40 kilometre uzaktaki Gara bölgesinde önceki gün şehit edilen 6’sı asker 2’si polis 13 vatandaşımızdan biri astsubay Semih Özbey idi. Semih Özbey 2015 yılı eylül ayında, Tunceli Pülümür yolunda özel aracıyla giderken PKK’lı teröristler tarafından rehin alınmıştı. Semih, Malatya Ticaret Borsası Başkanı Gürsel Özbey’in tek oğluydu. Baba Özbey tek ve sevgili oğlunu kurtarmak için yıllar yılı uğraştı. Başvurmadığı yer kalmadı. Bizi de zaman zaman arıyordu. Konuyu yazıyorduk. Devlet PKK’nın elindeki rehineleri kurtarmak için operasyon yapmıyordu. Doğru olan da buydu. Eğer kurtarmak garanti değilse operasyon rehinelerin ölümüyle sonuçlanırdı. Ancak Gürsel Özbey’e göre rehinelerin kurtarılması için sivil çaba da gösterilmiyordu. Meclis’te soru önergeleri her defasında reddediliyordu. Baba Özbey zaman zaman HDP’ye ve İnsan Hakları Derneği’ne başvurarak aracılık yapmalarını istiyordu. HDP tüm parti temsilcilerinden bir heyet oluşturup sınıra gitmeyi önermiş, Başbakan Davutoğlu bunu kabul etmemişti. PUTİN Fransa Cumhurbaşkanı Emmanuel Macron, İngiltere Prensi Charles ve Rusya Devlet Başkanı Vladimir Putin’in 25 Mart tarihinde Yunanistan’ın bağımsızlık kutlamasına katılacakları Atina’da açıklandı. 25 Mart 2012, Yunanistan’ın Osmanlı’ya karşı verdiği bağımsızlık savaşının 200. yıl dönümüdür. Putin Yunanistan’ın davetini uzun süre cevapsız bırakmıştı. Sonunda neden kabul etti? Türkiye, Karadeniz’de Rusya’ya karşı ABD ile ortak deniz manevralarına giriştiği için mi? Ankara’nın Ukrayna’ya desteğine tepki olarak mı? Bilinmiyor. Bağımsızlık kutlamasına katılan 3 ülke; Fransa, İngiltere ve Rusya, Navarin Deniz Savaşı’nda Osmanlı donanmasına karşı güç birliği yapan üç ülkedir. Yunanistan Türkiye’ye karşı cepheyi genişletmek için fırsat üstüne fırsat yaratıyor. Başarılı da oluyor. TOPBAŞ İstanbul eski Belediye Başkanı Kadir Topbaş vefat etti. Yakınlarına ve sevenlerine başsağlığı dileriz. İstanbul Belediye Başkanı Ekrem İmamoğlu Topbaş için güzel bir tören düzenledi, hakkında övücü sözler söyledi. Doğru yaptı. Ölenler hayır ile yâd edilmeli. Ancak İmamoğlu’ndan beklenen bir icraat daha var. Kendisinden önceki dönemle ilgili dosyaları raftan indirmek. Hukuku işletmek. Ankara Belediye Başkanı Mansur Yavaş’ın yaptığı gibi halkın çiğnenen haklarının iadesi için etkin çalışma yapmak. Uzun zamandır bekliyoruz. NÖBET Türk Tabipler Birliği mesaj geçiyor: “Asistan hekimlerin gece nöbetinden sonra ertesi gün de çalıştığını biliyor muydunuz? Uykusuz 36 saatin son anlarında yorgun bir hekime muayene olmak ister misiniz?” Bu insanlık dışı uygulama yıllardır sürüyor. Hem hekimin hem hastanın sağlığını tehlikeye atıyor. Bu kadar açık bir haksızlık neden düzeltilmiyor? SEPET Bir yanımız hapiste... 65 üstü dedeler ve 20 yaş altı gençler kısıtlama altında. Hafta sonları milletçe hapisteyiz. Öte yandan, kayak merkezlerinde ve bazı parti kongrelerinde tedbir yok. Oralarda salgın yok farz ediliyor. Nasıl oluyorsa... Kimi çok basit tedbirler de unutuluyor. Birkaç kez yazdık. Migros, Carrefour, Metro, Şok, A101 gibi marketlerde alışveriş yapanların kullandığı sepet ve arabalar virüs taşıma açısından en elverişli vasıtalar. Başka ülkelerde market sepet ve arabaları topluca bulundukları yerde sık sık dezenfekte ediliyor. Her müşteri dezenfekte edilmiş sepet ve arabayı alıp kullanıyor. Bir işçi yalnızca bu işe bakıyor. Milyarlar kazanan bizim marketlerde ise bu önlem yok. Sepetler elden ele dolaşıyor. Bir yanda sıkı tedbirler. Bir yanda işte böyle umursamazlıklar. Yazık... CLUB Clubhouse adı verilen yeni tartışma mecrasında kulağımıza çalınan bir soru: “Coca Cola’dan bir bardak içtiğinizde geri kalan miktarın havasının kaçmaması için ne yapıyorsunuz?” Tartışmacılar soruya tatmin edici bir yanıt veremedi! Bu arada konuşmaların yer yer endazesi kaçıyor Küfürler, belden aşağı sözler falan... Moderatörler dikkatli olmazsa suyu çıkacak yakında.",https://www.milliyet.com.tr/yazarlar/melih-asik/demir-ozlu-6432135
Melih Aşık,Bizim müttefik...,23 Şubat 2021,"NATO eski başkomutanı Wesley Clark’ın videoda bir konuşmasını izliyoruz. Anlatıyor: “11 Eylül saldırılarından yaklaşık 10 gün sonra Pentagon’a gittim. Savunma Bakanı Donald Rumsfeld ve yardımcısı Paul Wolfowitz’i gördüm. Eskiden benimle birlikte çalışanlara selam vermek için aşağı kata indim. Komutanlardan biri beni içeri çağırdı ve: -  Biraz içeri gelip benimle konuşmalısınız, dedi. - Siz çok meşgulsünüz, dedim. - Hayır, dedi, karar verdik, Irak’la savaşa gireceğiz. Tarih 20 Eylül ya da o tarihe yakındı. - Irak’la savaşa mı giriyoruz? Neden? diye sordum. - Bilmiyorum, dedi, sanırım başka ne yapacaklarını bilmiyorlar. - Peki, Saddam ve El Kaide arasında herhangi bir bağlantı buldular mı? - Hayır, hayır. Bu konuda yeni bir gelişme yok. Sadece Irak’la savaşa girmeye karar verdiler, dedi. Birkaç hafta sonra onu görmek için yine gittim. O sırada Afganistan’ı bombalıyorduk: - Hâlâ Irak’ı bombalayacak mıyız? diye sordum. - Ah, ondan da beteri, dedi. Masasına uzandı ve bir kâğıt parçasını çıkardı. Savunma Bakanı’nın ofisini kastederek, ‘Bunu üst kattan aldım’  dedi ve ekledi: - Bu Irak’tan başlayarak, Suriye, Lübnan, Libya, Somali, Sudan ve İran ile birlikte 7 ülkeyi 5 yılda nasıl ortadan kaldıracağımızı anlatan bir not, dedi.” İşte... Bizim uzatmalı “stratejik ortak ve müttefik”imizin dış politikası böyle bir şey... PATATES CHP’nin tek başına siyasi parti gibi çalışan bir vekili var: Niğde Milletvekili Ömer Fethi Gürer. Adeta bir atom karınca. Nerede dert varsa Gürer orada. Bu değerli vekil dün de patates uyarısı yaptı. Dedi ki: “Türkiye’nin en çok üretiminin yapıldığı Niğde ile Nevşehir, Aksaray, Konya illerinde depolarda patates için kritik süreç başladı. Acil önlem alınmazsa patates depoda çürüyecek.” Patates konusu her yıl gündeme geliyor. Kâh sıkıntısı çekiliyor kâh ürün fazlası çiftçiyi zora sokuyor. Gürer, çözümlerden birinin patates fabrikası kurulması olduğunu söyler durur. Patatesten 29 çeşit ürün elde ediliyor. Peki, patatesin merkezinde neden çok büyük maliyet gerektirmeyen patates fabrikası kurulmaz? Neden çiftçi bunun için örgütlenmez? Neden örneğin Ticaret Odası önayak olup üç beş yatırımcı bulmaz? REKOR TAZMİNAT CHP Milletvekili Deniz Yavuzyılmaz, Sayıştay raporundan bir bölüm açıklıyor. PTT iştiraki (yüzde 100) olan Bilgi Teknolojileri A.Ş’de bir sözleşme modeli uygulamaya konulmuş. Genel müdür ve yardımcıları üç yıllık sözleşme imzalayarak çalışıyor.. Bu üç yılın içinde sadece bir gün bile çalışıp görevden alınsalar, brüt maaşın 36 katı tazminat alıyorlarmış. Bu miktar 36 yılık kıdem tazminatı anlamına geliyor. Örneğin, sadece bir yıl çalışan bir kişiye sözleşmesi iptal edilince 847.523 TL tazminat ödenmiş. Sayıştay raporunda durum eleştirilmiş. Ancak PTT yeni bir düzenlemeye gitmemiş. Bir iki hafta çalışıp kendini işten attıran bir genel müdür yardımcısına brüt maaşın 36 katı tazminat! Dünyada eşi benzeri olmayan bir sözleşme bu... PARSEL Gazeteci Murat Ağırel, Melih Gökçek’in parasal serüvenlerini anlatan bir kitap yazdı: Parsel Parsel. Kitabın adı Bülent Arınç’ın Melih Gökçek’e yönelik sözlerinden esinleniyor: - Ankara’yı parsel parsel sattın, demişti Arınç. Gökçek’in bir de AŞTİ macerası vardır. Ankara Otobüs Terminali’ne giriş çıkışı paralı yapmıştı Gökçek. Gara her giren araç, Keçiören Spor Kulübü’ne bağış yapmak zorundaydı. Otobüslerden başka özel araçla veya taksiyle girenler de teberru daha doğrusu haraç ödüyordu. Keçiören kulübüne milyonlar akıyordu. Kulübün Başkanı oğul Osman Gökçek idi. Milyonlar akıyordu ama kulüp üçüncü ligden ikinci lige bile çıkamıyordu. Paravan kulüptü. Konuyu geçmişte yazdık. Gökçek 50 bin liralık tazminat davası açtı. Ancak kazanamadı. Dürüst bir yargıca rastlamıştık. Kitapta bu yok ama buna benzer pek çok hikâye var. Okunmalı. MİGROS Büyük marketlerde alışveriş sepet ve arabalarının dezenfekte edilmemesini eleştirmiştik Metro’dan sonra Migros’tan özetle şu açıklama geldi: “Dünyadaki en gelişmiş hijyen uygulamalarını devreye aldık. Mağazalarda müşteri ile teması olan tüm arkadaşlarımız maske yanında siperlik kullanmaya başladı. Mağazalarımızda ve dağıtım merkezlerimizde dezenfeksiyon düzenli bir şekilde yapılıyor. Ayrıca mağazalarımızda günde beş kere reyonlar, kasalar, pos makineleri, alışveriş arabaları ve sepetleri temizleniyor. Sanal Market için kullanılan nakliye araçlarımız düzenli olarak dezenfekte ediliyor. Mağazalarımız düzenli olarak IPSOS, Anadolu Hopkins Hastanesi ve İl Sağlık Müdürlüğü’nce denetleniyor. TSE COVID-19 Güvenli Hizmet/Üretim Belgesi alan ilk perakende firmasıyız.” SOSYAL “Kırkı çıktığında bebekleri bile dışarı çıkarırlar. Bizim kırkımız değil cılkımız çıktı, hâlâ ev hapsindeyiz uleyyyyn!” (65 yaş ve üstü yurttaşlardan birinin feryadı.) ZİL Borcunu ödediği için elektrik sayacı yeniden açılması gereken vatandaşımızın evine ekip gitmiş. Sonrasını şöyle anlatıyor ekibin başı: “Önceden anlaştığımız saatte adamın evine gittik. Kapıyı açan olmayınca şirkete döndük. Adam iki saat sonra arayıp ne zaman geleceğimizi sordu. - Geldik, zile bastık, yoktunuz deyince, adam: - Sizi memur yapanın, diye söze başladıktan sonra, şöyle devam etti: - Zilin elektrikle çalıştığını bilmiyor musunuz be adam!",https://www.milliyet.com.tr/yazarlar/melih-asik/bizim-muttefik-6438308
Melih Aşık,Soldan sesler,18 Şubat 2021,"Kendisini solcu, sosyalist, sol liberal diye tanımlayan pek çok entel aynı zamanda Atatürk ve Cumhuriyet karşıtıdır. Atatürk karşıtlığı onlar için adeta solcu olmanın koşuludur. Prof. Dr. Barış Doster son yazdığı “Milli Mücadele Işığında Türkiye” kitabında bu tipleri ele alıyor. Diyor ki: “Ülkemizde solcu olmanın ön koşulu Atatürk’e, Kurtuluş Savaşı’na, Cumhuriyet’e sahip çıkmaktır. Çünkü tam bağımsızlıkçı gelenek, antiemperyalist mücadele, halkçı ve devletçi ekonomi, aydınlanma, kadın erkek eşitliği, feodalizm karşıtlığı, laiklik, çağdaşlık, hep Kemalist birikimin içindedir.” Atatürk’e şaşı bakanlar gerçek solcu mudur? Doster anlatıyor: “Mesela sabahtan akşama kadar kerameti kendinden menkul bir ‘insan hakları, hukuk devleti, özgürlük, demokrasi, sivil toplum, Kürt meselesi’ söylemini dile dolayan sol çevrelerin halkın somut, güncel, yakıcı sorunlarına ilişkin tek bir çözüm önerileri yoktur. Ulaşımdan eğitime, sağlıktan tarıma dek halkın gündemindeki hiçbir soruna ilişkin siyasal, örgütsel, bilimsel faaliyetleri söz konusu değildir. Eylemleri İstiklal Caddesi’nde yürümekten, basın açıklaması yapmaktan ibarettir. Halkın sorunlarıyla ilgileri yoktur.” Barış Doster’in kitabı çok ilginç konulara değiniyor.  PTT kaçırıldı da...  Kadıköy Moda’da küçük bir postane vardı. Bu postane sayesinde Modalılar işleri için Kadıköy’e inip çıkmaktan kurtulmuştu. Derken postane geçenlerde kapandı.  Modalı yurttaş Metin Mısırlı ilgililere mektuplar yazdı. Moda’dan Kadıköy’e inmek için gidiş geliş 6 kilometre yürümek gerektiğini, taksilerin kısa mesafeye yolcu almadığını anlattı.  Cevap Kadıköy Kaymakamlığı’ndan geldi. Kaymakamlık, yanıtında aynen dedi ki:  “İstanbul PTT Bölge Başmüdürlüğü Yapı İşleri Müdürlüğü tarafından hazırlanan teknik raporda, bu binada taşıyıcı sistemlerin hasar gördüğü, demirlerin korozyona uğradığı ve betonların el ile ufalandığı tespit edildiğinden ilgili Şube güvenlik nedeniyle hizmete kapatılmıştır.”  Devlet PTT’de çalışan memurlar ve gelip giden müşteriler için önlem alarak şubeyi kapatmış. Çünkü binanın betonları elle bile ufalanıyormuş. Peki, bir başka mekân kiralamış mı? Hayır.  Yani sonuçta bir çözüm ortaya konmamış.  Ve son bir küçük not...  Kapatılan postanenin üstündeki dairelerinde aileler hiçbir şey olmamış gibi çoluk çocuk yaşamaya devam ediyor!  KONGRE  İktisat Kongresi’nin 98. yıl dönümünde yani dün İzmir’de çok önemli bir toplantı düzenlendi; Tarım Çalıştayı. Organizasyonu Türkiye Gerçeği gazetesi, Hasat Türk gazetesi, Ulusal Eğitim Derneği İzmir Şubesi ve Doğa ve Kültürel Yaşam Girişimi birlikte yapıyorlar. Ülkenin her yanından çiftçiler, örgüt temsilcileri ve bilim insanlarımızın katılımıyla gerçekleşecek çalıştay, 17 Şubat’ta başlayıp, 25 Şubat’ta sona erecektir. Çalıştay, her akşam 20.00-23.00 saatleri arasında iki oturum olarak gerçekleştirilecek, YouTube üzerinden yayımlanacak, konuşmacılar sunumlarını yaptıktan sonra izleyicilerin sorularını yanıtlayacak. Aşağıdaki bağlantıyı tıklamanız, izlemeniz için yeterli: https://www.youtube.com/channel/UCFA67A9B7PEsW85yPLBDaOw Bu çalıştayı düzenleyen yürekli insanları alkışlıyor ve kutluyoruz.  GARA  Gara operasyonuna yönelik sorular devam ediyor. Strateji uzmanı Nejat Eslen diyor ki: - Muhalefet partileri maalesef güvenlik uzmanlarından yararlanmıyor. Kendi milletvekilleri içinde de böyle uzmanlar yok. Öyle olunca Gara olayını sorgulayamıyorlar. Tartışmalar ister istemez siyasete kayıyor. O zaman dikkatler dağılıyor. Eslen devam ediyor: - PKK konusunda muhatabımız ABD’dir. Bunu bilelim. İkincisi, Esad’la anlaşıp Şam ordusunun Suriye’deki YPG varlığı ile savaşmasının yolunu açalım. PKK mevcut varlığını Suriye’ye taşıdı. Orada ABD desteğiyle devlet kuruluyor. Türkiye’de tek tek avlamakla PKK’nın beli kırılamaz. Esad’la anlaşmak şarttır. METRO  Migros, Carrefour, Metro, A101, Şok gibi büyük marketlerde kullanılan alışveriş sepeti ve arabaların temizlenmediğini, bunların elden ele geçerken virüs taşıdığını kaydetmiştik.  Metro’dan bu konuda bir açıklama aldık. Deniyor ki:  “Metro Türkiye’nin mağazalarının tamamında alışveriş arabaları için otomatik dezenfekte sisteminin uygulanmakta olduğunu bilginize sunarız.” Sevindik bu açıklamaya. Demek ki böyle sistemler mevcut. Peki, neden diğer marketlerde bu sistem yok. Veya neden bu işle eleman görevlendirmezler. Devlet ve belediyeler neden bu basit konuda duyarlı davranmıyor?  GRANDA  Atatürk’ün uşağı Cemal Granda’nın anıları, mizahi çizgiler de taşıdığı için zaman zaman gündeme gelir. Biz de iki anısına yer vermiştik geçende. Bir dostumuz Cengiz Akıncı’nın Cemal Granda ile ilgili incelemesini göndermiş. Ciddi bir tarih araştırmacısı olan Cengiz Akıncı, Granda’nın anılarının büyük bölümünün kendisi tarafından yazılmadığını, sonradan kasıtlı eklemeler yapıldığını, yalanla şişirildiğini kanıtlarla ve belgelerle sergiliyor. Bu gerçeği akılda tutalım.  SALON  Geçenlerde bir yazıda kapalı salon sözü geçiyordu. Düzeltmen Hasan Bey kardeşimiz üzerini çizmiş.  - Neden çizdin? - Kapalı salon olmaz da ondan. - Nasıl olmaz, bütün salonlar kapalı? - İşte onun için olmaz. Salon dediğiniz zaman kapalı olduğu anlaşılır. Açık salon olmaz ki... - Doğru... Ne var ki kimse salon demiyor, hep kapalı salon deniyor konuşmalarda ve yazılarda. Yanlış tabii.",https://www.milliyet.com.tr/yazarlar/melih-asik/soldan-sesler-6434395
Melih Aşık,TÜRK MUSİKİSİ,27 Şubat 2021,"“Atatürk klasik müzik ve halk müziğini yasaklatmıştı...” Bu ağızlarda sakız haline gelen yalanı son olarak TV’de birkaç gün önce de bir profesör hanımın ağzından duyduk. Evet, 1934 yılında klasik müzik radyolardan sekiz aylığına kaldırıldı. O günlerde Atatürk’ün “Bu musiki bizim heyecanımızı ifade etmekten uzaktır” gibi sözleri çok işitiliyordu. O yıl Meclis açış konuşmasında da bu konuya değinince İçişleri Bakanı Şükrü Kaya’nın emriyle radyolarda alaturka çalınması yasaklandı. Resmi yasak yoktu. Sekiz ay sonra Atatürk’ün emriyle normale dönüldü. Karar hemen yurt çapında eleştirilere yol açtı. Atatürk de rahatsızdı eleştirilerden. Bir gün tiyatro sanatçısı Vasfi Rıza Zobu’yu Köşk’e davet etti. Yemek sonrası ondan bir oyunda söylediği “Ah o güzel gözlerine hayran olayım” şarkısını söylemesini istedi. Vasfi Rıza şarkıyı okudu. Atatürk şöyle dedi: “Şu okunan ne güzel bir eser, ben de zevkle dinledim. Ama bir Avrupalıya bu eseri böyle okuyup da bir zevk vermeğe imkân var mı? Ben alaturka konusunda yanlış anlaşıldım. Ben demek istedim ki bizim seve seve dinlediğimiz Türk bestelerini onlara da dinletmek çaresi bulunsun, onların tekniği, onların ilmiyle, onların sazları, onların orkestralarıyla, çaresi her ne ise... Biz de Türk musikisini milletlerarası bir sanat haline getirelim...” Yapılan zorlama doğrudur, değildir o başka. Ama amaç açıktır, Türk müziğini uluslararası bir değer haline getirmek. Atatürk’ün Türk halk müziğini yasakladığı ise koskoca ve adi bir yalandır. Türk halk müziğinin geliştirilmesi için en önemli adımlar O’nun döneminde atılmıştır. Anadolu besteciler tarafından taranmış, yurdun en ücra köşelerine kadar Türk ezgileri toplanıp kayda alınmıştır. NOT: Değerli sanatçı Sezen Aksu birbirinden güzel besteler yaptı. Bunları çok güzel seslendirdi. Bu besteleri Youtube’a girerek bir de İngiliz Kraliyet Filarmoni orkestrasından çok sesli olarak dinleyiniz. Kat kat güzelleştiğini, uluslararası bir değer kazandığını göreceksiniz. Adnan Saygun, Ulvi Cemal Erkin, Cemal Reşit Rey, Hasan Ferit Alnar, Necil Kazım Akses gibi besteciler de Türk ezgilerini çok sesli hale getirerek dünya orkestralarında çalınır hale getirmişlerdir. Atatürk’ün istediği işte buydu. GENÇLERE İŞ   Batı’da üniversite kentlerinde sadece öğrencilere hizmet veren çalışma büroları vardır. Firmalar, öğrencilerin yapabileceği, genellikle hafif ve uzun süreli olmayan işler için bu bürolara başvurur. Çalışmak isteyen öğrenciler de kayıt yaptırır. Bu bürolar işveren ile öğrenciler arasında bağlantı kurar. Bu bürolardan iş bulan öğrencilere devlet vergi indirimi uygular. Böylece öğrenciler kısa aralıklarla hafif işlerde çalışarak harçlıklarını çıkarır. Bir zamanlar Almanya’da kısa süreli öğrenciliğimizde biz de “Hilf-Fix” adlı bu bürolara başvurup iş bulmuştuk.  Türkiye’de neden böyle bürolar yok? Olsa çok iyi olmaz mıydı?  MARTI  Gazeteci Teoman Erol arkadaşımla sohbet ederken söz eski muhabirlerden açıldı. Muhabirin masrafsız çalışanı ve masrafsız haber yapanı makbuldür diye konuşurken Teoman anlattı...  - Günaydın muhabiri rahmetli Yalçın Özmen bir hamsi balığını alır, bir kediyle bir martının tam ortasına atar, iki hayvan birbirine girince “Ekmek Kavgası” diye harika resimli haberler yapardı.  TENEKE  Altı yıl önce 28 Şubat günü aramızdan ayrılan büyük usta Yaşar Kemal için Sarıyer Belediyesi ve Yaşar Kemal Vakfı iki gün sürecek bir etkinlik düzenledi. Cumartesi günü (bugün) 16.00’da Zülfü Livaneli, Türkan Şoray, Selim İleri ve İdil Biret, ‘Benim Romanlarımı Okuyanlar’ adlı panelde bir araya gelecekler, ertesi gün de Yaşar Kemal’in ‘Kalemler’ adlı oyunu Sarıyer TV kanalında sahnelenecek.  Günün birinde Türkiye’de Teneke operası da sahnelenir mi acaba?  Malum... Yaşar Kemal’in Teneke adlı uzun öyküsü opera gösterisine dönüştürüldü ve 2007 yılında İtalya’da ünlü La Scala operasında sezon açılışında sahnelendi. La Scala’nın tarihinde böyle bir buluşma ilk kez oldu. İlk kez bir Türk yazarının eseri bestelenip büyük bir opera temsili olarak dinleyiciye sunuldu. Eser (salon bulunursa) bir gün Türkiye’de de halka sunulur mu? Umarız...  MEMED  Yaşar Kemal’in kahramanı İnce Memed’in sadece Çukurovalı köylüleri değil Yaşar Kemal’in kendisini de kurtardığını bilir miydiniz? Rahmetli Bedri Koraman ağabeyimiz anlatmıştı: 12 Mart darbesinin hızlı günleri... TRT Televizyonu İstanbul’da yayına başlayacak. Bunun için kokteyl verildi. Ben de gittim. Yaşar Kemal’le bir köşede konuşuyorduk. İstanbul sıkıyönetim Komutanı Faik Türün, kalabalıktan sıyrılarak bize doğru geldi. Bana dedi ki: - Bütün arkadaşların içeride, sen neden dışarıdasın biliyor musun? - Bilmiyorum paşam... - Bizim hane halkı senin haftalık karikatürlerini çok seviyor da ondan. Yaşar Kemal kıs kıs gülüyordu. Bu sefer ona döndü: - Seni de İnce Memed kurtardı, dedi... Darbeciler gazete ve kitap okuduğundan ünlü isimleri biraz olsun kollamıştı. Bazen bu kadarı da aranıyor. ÇATALCA Eski ANAP Milletvekili Bülent Akarcalı aradı. Kuzey Ormanları Savunması’nın adres veya telefonunu istedi. KOS şu günlerde Çatalca yakınında bir Alman firmasının ormanlık alana rüzgâr santrali kurmasına karşı mücadele veriyor. Bülent Akarcalı: - Çatalca benim seçim bölgemdi, dedi, o yüzden konu beni ilgilendirdi. Bu arada Almanya’da Yeşiller Partisi ile yakın temasım var. Bu santrale engel olması için Alman Yeşiller partisi ile de görüşebilirim. Arayacağım onları. Eski milletvekilinin gösterdiği bu duyarlık övgüye değer. Darısı yenilerin  başına. İZİN  Kısa süreli izin rica edeceğiz. Tekrar görüşmek üzere...",https://www.milliyet.com.tr/yazarlar/melih-asik/turk-musikisi-6442120
Melih Aşık,Raylarda ölüm,11 Şubat 2021,"Çorlu’da 2018 yılında meydana gelen tren kazasında eşini ve oğlunu kaybeden Mısra Öz Sel, sosyal medyada ‘kamu görevlilerine hakaret’ ettiği suçlamasıyla hâkim karşına çıkarıldı. Acılı anneye 8 bin lira para cezası verildi. Mısra Öz Sel, Çorlu’da 25 günahsız insanın hayatını yitirdiği tren kazasının gerçek sorumlularının yargıdan kaçırılmasına karşı hukuk mücadelesi veriyor. Suçu budur. *** Cumhuriyet tarihinin muhterem simalarından biri de Genel Müdür ve Bakan olarak Demiryolları’nı 8 yıl yöneten Behiç Erkin’dir. Erkin, “Hatırat” adlı kitabında 1957 yılında meydana gelen Ispartakule tren kazası sorumlularının yargıdan kaçırılması üzerine şunları yazar: “Ben 1920-1928 seneleri arasında demiryollarını idare ederken, ihmale hiç tahammül edemezdim. Aldığım ve aldırdığım tertibat sayesinde bu 8 sene içerisinde hiçbir yolcu telef olmamış ve yaralanmamıştır. Alelhusus, 1922 büyük taarruzu sırasında Yunanlıların tahrip ettikleri demiryollarının ilk tamiri, iki metre boyunda ray parçalarıyla yapılmış ve demir köprüler  gelinceye kadar ahşap köprülerle hat işletmeye almış iken, bu sırada dahi bir kaza kaydolunmamıştır.” Cumhuriyet yıllarında yönetici kadrolar ciddi ve sorumluluk sahibi insanlardı. Savaş içinde bile demiryollarında ölüm olmaması dünyaya örnek olacak niteliktedir. MANŞET TV ekranlarında önceki gece manşet Muharrem İnce’nin CHP’den istifasıydı. Bu sakız artık günlerce çiğnenir. Aynen Ümit Özdağ’ın İyi Parti’den ihracı gibi. Önceki akşam Habertürk’te 4 konuşmacıdan biri CHP Milletvekili Murat Emir idi. Emir stüdyoya Muharrem İnce’nin istifasını konuşmaya geldiğini ancak diğer konuşmacıların konuyu ısrarla CHP-HDP ilişkisi gibi konulara kaydırdığını söyledi. Bundan yakındı. Takdimci hanım “Ben konukların ne söyleyeceğini önceden bilemem” dedi. Doğruydu. Ancak çağırılan isimlerin ne söyleyeceği daha önce ekranlarda söylediklerinden belliydi. Hem takdimci hem Murat Emir onların sözü nereye getireceğini kolayca tahmin edebilirdi. Daha önce de yazdık. CHP’li vekiller eğer karşılarına iktidardan biri çıkacaksa stüdyoya girmeliler. İktidar adına konuşan ama sorumluluğu olmayan gazeteci, anketçi, akademisyen kılığındaki trollerle tartışmaya girmemeliler. YUNANCA Tepkiler yoğun oldu. Çünkü Ankara Üniversitesi’nden yapılan açıklamada şu ifadelere yer verilmişti: “Üniversitemiz ev sahipliğinde, İstanbul Üniversitesi ve Trakya Üniversitesi işbirliğiyle, Yunanistan Ankara Büyükelçiliği’nin katkılarıyla 09 Şubat 2021 Salı günü saat 14.00’te internet ortamında ‘Dünya Yunanca Günü’ etkinliği gerçekleştirilecektir.” Bu ifadeden üç üniversitenin “Dünya Yunanca Günü” düzenlediği gibi bir anlam çıkıyordu. Tepkiler oluştu, bunun üzerine gün iptal edildi. Oysa gerçek biraz farklıydı. 9 Şubat zaten Dünya Yunan Dili günüydü. Üç üniversite bu gün çerçevesinde Urla doğumlu şair Seferis’i anacaktı. Bir kültürel etkinlik söz konusuydu. Bu işin bir yanı. Diğer ilginç yanı... Yunanistan’ın adaları işgaline, silahlandırmasına, savaş hazırlıklarına tamamen ilgisiz duran insanımızın kültürel bir etkinliğe yönelik duyarlığıdır! Oysa kültür yakınlaşmadır, savaş ölümdür. NEFRET Melih Bulu’nun Boğaziçi’ne rektör olarak atanmasını protesto eden Mimar Sinan Fakültesi öğrencisi Beyza Buldağ sabaha karşı İzmir’deki evinde gözaltına alındı, İstanbul’a getirildi. Mahkeme, savcının tutuklama istemini yerinde bularak Beyza hakkında tutuklama kararı verdi. Genç öğrencinin işlediği ileri sürülen iki suçtan biri “WhatsApp grubu kurarak Boğaziçi eylemlerine destek vermek”, ikincisi “Halkı, kin, nefret ve düşmanlığa sevk etmek.” Halkın yüzde kaçı, daha doğrusu binde kaçı Beyza’nın bu eyleminden haberdar olmuş, kaçı bu yüzden “Kin, nefret ve düşmanlığa sevk” olmuş? Bilinmiyor. “Biz eylem yapmayız, gece vakti işi bitirir, ertesi gün işe gideriz” diye mesaj atan TÜ’den Dekan Prof. Cevdet Kılıç’la ilgili tutuklama benzeri işlem yapılmadığını ise biliyoruz. NÂZIM Nâzım Hikmet, 1954 yılında Budapeşte Radyosu’nda yaptığı konuşma internette gözümüze ilişiyor. O sıralarda memlekette Türkçe ezan/Arapça ezan tartışması yaşanmaktadır. Nâzım, konuşmasında  diyor ki: “Adam Arapça ezan okutmaya taraftardır. Bu adam mürteci midir, değil midir? Bu, bugünün meselesi değildir. Bugünün meselesi: Kim Türkiye’yi Amerikalılara satmış ve satmaya devam etmektedir? Kim Türkiye’nin milli sanayisini mahvetmiş ve mahvetmeye devam etmektedir? Kim Türkiye köylüsünü ve işçisini müstemleke kölesi haline getirmiş ve getirmekte devam etmektedir? İşte bunlar mürtecidir (gericidir). Bunların haricinde kalan insanlar, dini kanaatleri ne olursa olsun, vicdani kanaatleri ne olursa olsun, hangi siyasi partiye mensup olurlarsa olsunlar; vatanını seven insanlardır. Ve bugünün şartları içinde ileri Türk insanlarıdır.” YOLLAR Devletin yaptığı otoyollar ile Hazine garantisiyle özel sektöre yaptırdığı yollar arasındaki geçiş ücreti farkı tartışmaları bitecek gibi görünmüyor. Son hizmete giren Hazine garantili otoyollardan biri Ankara-Niğde otoyolu. Okurumuz yazmış: “Toplam 275 kilometre olan yolun geçiş ücreti 144 lira 50 kuruş. Devletin yaptığı 360 kilometrelik Adana -Şanlıurfa otoyolunda ücret 24 lira 50 kuruş, 200 kilometre olan Niğde-Adana otoyolunun ücreti19 lira 50 kuruş.” Yap-işlet-devret sistemiyle yapılan otoyollar “Halkın cebinden beş kuruş çıkmayacak”! vaadiyle ihale edilmişti. Para bavulla gidiyor...",https://www.milliyet.com.tr/yazarlar/melih-asik/raylarda-olum-6428447
Melih Aşık,Bursa keşfetti!,30 Ocak 2021,"Gazetelerde haber: “Bursa’da koronavirüsü öldüren sprey üretildi.” Habere göre, hekimlerce geliştirilen ağız ve burun spreyi koronavirüsü 1 dakika içinde öldürüyormuş ve Bursa’da eczanelerde epey zamandır satılıyormuş. Şu anda tüm dünya bu virüs nedeniyle ölümcül bir salgın yaşıyor. Her gün dünyada binlerce insan ölüyor. Herkes dört gözle ilaç beklerken bizim Bursa’da birkaç doktor bu işi çözmüş! Aşıya bile gerek kalmamış neredeyse! Ürün Sağlık Bakanlığı’nca ilk etapta gıda takviyesi grubunda ruhsatlandırılmış. Tıbbi cihaz statüsünde burun spreyi ruhsatlanırken, ağız spreyinin ise ruhsat aşamasında olduğu bildirilmiş. Bu ruhsatlandırma işi bulanık. Ancak kuşkusuz binlerce Bursalı şu anda eczanelerden bu ilacı alıp kullanıyor. Ama gariptir... Ne dünya basını, ne ünlü ilaç tekelleri Bursa’ya koşup ilaçla ilgileniyor. Ne de Türkiye’nin geri kalanı ilgili. Bizim Sağlık Bakanlığı böylesine gündemde olan bir ilaçla ilgili neden bir açıklama yapmıyor? Neden etkili mi etkisiz mi, yararlı mı zararlı mı olduğunu açıklamıyor? Eğer etkiliyse bütün Türkiye’ye hatta dünyaya ilan edelim, milyonlarca insanın hayatını kurtaralım. Nobel’e aday olalım. Eğer işin içinde bir sahtekârlık varsa bunu yapanların devletçe tepelerine binelim, halkı aldatmalarına meydan vermeyelim. Sağlık Bakanlığı bu karmaşaya neden izin veriyor? Kabile değil ki burası! ALTIN CHP Milletvekili Ömer Fethi Gürer’in soru önergesine yanıt veren Enerji Bakanı Fatih Dönmez, şirketlere 133 altın madeni ruhsatı verildiğini belirterek, 2019 yılında 24 ruhsattan 39 ton altın üretildiğini, altın ruhsatlarından 36 milyon TL, altın içeren kompleks madenlerden de 262 milyon TL devlet hakkının tahakkuk ettirildiğini açıkladı. 39 ton altının piyasa değeri 17 milyar lirayı aşar. Ve biz bundan 298 milyon lira pay alıyoruz. Yüzde 2 bile değil. Havanın, suyun, toprağın zehirlenmesi, ormanların tıraşlanması, dağların kelleşmesinin karşılığı yılda işte bu kadar yani 298 milyon liradır. Bu arada değerli milletvekili Fethi Gürer’e bir soru: Partinizin bu altın yağmasına karşı bir politikası var mı? Ne Genel Başkan konuşmalarında ne internet sayfanızda bu konularda tek sözcük yok. Partiniz hangi tarafta? Neden bir görüş açıklamıyor? FARK 1946’da İsmet İnönü çok partili demokratik hayata geçmeye karar verince bir grup parlamenteri Avrupa’ya incelemeye gönderir. Grubun içinde sonradan Başbakan olacak Prof. Sadi Irmak da vardır. Sadi Irmak, TRT’de yayınlanan, Nazmi Kal’ın hazırladığı “Atatürk’ten Anılar” programında şunları anlatır: “Çeşitli Avrupa ülkelerinden sonra İngiltere’ye geçtik. İktidar ve muhalefet milletvekilleri ile toplantılar yaptık. Bir şey dikkatimi çekiyordu. Toplantılarda hep muhalefet milletvekilleri konuşuyor, iktidar milletvekilleri susuyorlardı. Sordum: - Hep muhalefet milletvekilleri konuşuyor, siz iktidardakiler niye az konuşuyorsunuz? Bir iktidar milletvekili cevap verdi: - Bizde demokrasi böyle işler. Muhalefet konuşur, iktidar iş yapar. EKMEK Ekmeğin fiyatı son olarak 200 gram, 1.5 lira olarak belirlendi. Ancak fırınlar genellikle o gramajdaki ekmeği 2 liradan satıyor. Bir yandan da (resmi demeçlere göre), aşırı fiyat artışlarıyla mücadele sürüyor. Vatandaşın aşırı fiyat artıran esnafı Ticaret Bakanlığı’na şikâyet etmesi isteniyor. Vatandaş Hüseyin Sağ görevini yaptı. Kadıköy Göztepe’de 200 gram ekmeği 2 liradan satan bir fırını Ticaret Bakanlığı’na şikâyet etti. Şikâyet tarihi 29 Kasım 2020 idi... İki hafta sonra şu yanıt geldi: “İstanbul genelinde fırın denetimleri devam etmektedir.” Aradan iki ay geçti. O fırın o fiyattan ekmek satmaya devam ediyor. Vatandaş Hüseyin Sağ merak ediyor. Acaba devlet ile fırıncılar arasında bir gizli anlaşma mı var? Siz daha fazla zam istemeyin, biz de sizin fiyat artırmanızı görmezden gelelim gibi. Yoksa nedir bu durum? RİYAD Suudi Arabistan’da çalışan bir vatandaşımızın vekâletname çıkarması gerekiyordu. Dış ülkelerde noter yok malumunuz, bu işi konsolosluklar yapıyor. Riyad Konsolosluğu’na gitti. İsteğini aktardı. Cevap: - Elimizde form yok. Size örnek metin verelim, siz bilgisayarınızda yazıp bize getirin, imzalayıp mühürleyelim. - Siz neden yazmıyorsunuz? - Yeterli elemanımız yok. Gerçi içeride beş altı eleman görünüyordu ama... Vatandaş çaresiz metni aldı, bekleme odasında oturdu, cep telefonu üzerinden yazıp konsolosluk adresine postaladı. Metnin çıktısı alındı, mühürlendi, vatandaşa verildi. 263 lira da hizmet bedeli alındı! Ne hizmet değil mi? İĞNE Eskiden konulu filmlerde olsun haber filmlerinde olsun vücuda iğne batırılması görüntüye getirilmezdi. Birden moda oldu. Artık hemen her aşı haberinde iğnenin kola batırılması yakın çekimde ekrana yansıtılıyor. Haber kanalları çıplak kola batırılan iğne görüntüsü yayınlamakta adeta yarış halinde... Okurumuz Nevzat Basım soruyor: - Bu görüntünün ne özelliği var? İnsanın çıplak kolunun ya da iğnenin ete girişinin ne gibi görsel çekiciliği olabilir? Aksine, bu görüntülerin sinir bozduğunun farkında değil misiniz?",https://www.milliyet.com.tr/yazarlar/melih-asik/bursa-kesfetti-6418790
Melih Aşık,Cahit Abimiz...,02 Şubat 2021,"Bir tarih sayfası daha kapandı, Cahit Kayra ağabeyimiz 104 yaşında aramızdan ayrıldı... Bürokrat, milletvekili, bakan, tarihçi, yazar... Bir ömre birçok marifeti sığdıran çok yönlü bir yurtsever idi Cahit Abimiz. Anlatmaya sayfalar yetmez. Tarihçi Kitabevi’nde 100’üncü yaşını kutlarken yaptığı kısa konuşmada “5 yıl daha yaşamak istediğini” söylemişti bizlere... Yaşayacaktı da... Ömrünü maalesef pandemi ve 65 yaş yasakları kısalttı. Onun alıştığı bir yaşam temposu vardı. Sabahları yürüyüşe çıkar, dönüşte biraz dinlenir, gazeteleri okur, yazı masasına oturur. Akşam 17:00 sularında evden çıkar, Tarihçi Kitabevi’nin yolunu tutardı. Orada akşamları memleket meseleleri konuşulurdu. Cahit Ağabeyin en büyük özelliği dinlemeyi sevmesiydi. Herkesi dinler, kendi söyleyeceğini en sona bırakırdı. Kitaplarını yıllarca Tarihçi Kitabevi bastı ve yaydı. Kitabevi sahibi Necip Azakoğlu ve eşi Nevin Hanım, Cahit Bey’in koruyucu melekleriydi, bir gün olsun yalnız bırakmadılar. Ne diyorduk, evet... Pandemi ve 65 yaş yasakları Cahit Ağabeyin yaşam temposunu bozdu. Ev hapsi keyfini kaçırdı. Kadıköy’de doğmuştu, Kadıköy’ü gezemez oldu. Birkaç ay önce evden çıkarken düşüp ayağını kırdı. Ameliyat sonrası böbrek sorunları başladı. Yaşamaktan umudu kesti. Ardında güzel kitaplar, unutulmaz anılar bırakarak sonsuzluğa uçtu. Nur içinde yatsın... ABDİ İPEKÇİ Milliyet’in efsane Genel Yayın Müdürü Abdi İpekçi, katlinin 42. yılında Zincirlikuyu’daki kabri başında anıldı. Kızı Nükhet İpekçi 42 yıldır sorduğu soruyu dün de tekrarladı: “Bu cinayeti örgütleyenler, emir verenler, oyuncular, yardımcı oyuncular, gizleyenler, şahitler, görevi kötüye kullananlar nerede? İpuçları nerede? Yok edilmiş bilgilerin izi nerede? Kaçırılmış ve yeşil pasaportlarla devlet görevlisi olarak dolaştırılmışlar nerede? Ve hatta dosyalar nerede?” Bu cinayetlerin ardından sıkça duyulan bir söz vardır: Devlet isterse bulur... İyi de peki neden bulmuyor? Failleri gizlemek yanında bir amaç da gelecek nesiller üzerinde korku yaratmak olmasın... KORONAYA İLAÇ... Burundan sprey olarak kullanılan ve koronavirüsü öldürdüğü ifade edilen ürünü imal eden Tena İlaç’ın yöneticisi Bahri İrik ile konuştuk. Konuyu sorguladık. Bursa Çekirge Devlet Hastanesi Ortopedi Uzmanı Op. Ahmet Ümit Sabancı’nın geliştirdiği solüsyon, Tarım Bakanlığından “gıda takviyesi”, Sağlık Bakanlığı’ndan “tıbbi cihaz» belgesi almış. Üç ayrı üniversite SARS Cov 2 virüsüne karşı etkili olduğu ve yan etkisi bulunmadığına ilişkin rapor vermiş. İlaca dönüşmesi için insanlar üzerindeki deneylere Uludağ Üniversitesi’nde başlanmış. Bahri İrik: - Ürünün Kovid üzerinde etkili olduğuna inancımız tam, ancak ilaç ruhsatı için uzun bir prosedür var. Bunun için birkaç yıl gerekebilir. Şu anda acil kullanım olarak tavsiye ediyoruz, diyor. Burundan alınan spreyin eczane fiyatı 99 lira. Günde iki kez uygulanıyor. Bir ay boyunca yetiyor. Ağız spreyi de yolda imiş. Bahri Bey dış ülkelerden ve ilaç firmalarından çok talep bulunduğunu, görüşmelerin sürdüğünü ekledi. Özetle... Ürünün henüz Sars Cov - 2’ye etkinliği ruhsata bağlanmış değil. İlaç değil. Ancak üniversitelerin ürünün virüse karşı etkinliğine ilişkin raporları mevcut. Bahri İrik, ilacı geliştiren Ahmet Ümit Sabancı ile birlikte medyanın önüne çıkmaya, her türlü soruyu cevaplamaya hazır olduklarını söylüyor. Meslektaşlarımız konuyla ilgilenmeli. AKSOY Ölümünün 31. yılında andığımız Profesör Muammer Aksoy, Mülkiye’de birinci sınıfta Medeni Hukuk hocamızdı. Galiba sınıfta Mümtaz Soysal ile birlikte en çok o sevilirdi. Aynı zamanda okul dışında da çok faaldi. Türk Hukuk Kurumu başkanıydı. Atatürkçü Düşünce Derneği’ni kurmuştu. 12 Mart’tan sonra biz Yıldırım Merkez Cezaevi’ndeyken bir gece Muammer Hoca’yı getirdiler. Koğuşta bayram havası esti. Gece yarılarına kadar sohbet etmiştik. Densizin biri de kalkmış: - Hocam faaliyetleriniz legal mi illegal mi diye sormuştu... Hoca kızdı bu cahile: - Legal de vaaar, illegal de vaaar diye alaycı bir cevap verdi... Hiper aktif bir kişilik... Yılmaz - yorulmaz bir hukuk savaşçısıydı. Ömrünü laik Cumhuriyeti savunmaya adamıştı. O yolda anıtlaştı. Anısı önünde saygıyla... MUT Falanca kuruluş anket yapmış. Hayatından memnun olanlar çoğunluktaymış. Mümkündür. İnsanoğlu isterse soğan ekmekle bile mutlu olur. Kendini mutlu edecek şeyi kendisi bulur. Osmanlı hikâyesidir. Adam akşam eve gelmiş: - Karıcığım bu gün çok güzel bir şey oldu, demiş... - Hayrola ne oldu? - Cuma selamlığı sırasında padişahın atıyla göz göze geldik... - Eeee... - At bana uzun uzun baktı, bu da beni çok gururlandırdı ve mutlu etti. SEBZE Gıda ürünlerinin fiyatları yine el yakıyor. Yıllardır olduğu gibi yine bu pahalılığa suçlu aranıyor. Ama kimse suçu üzerine almıyor. Antalya’da kurulu Adrasan Kooperatifi yöneticisi Öcal Tuncer anlatıyor: “Komisyoncu, tüccar, simsar dediğimiz insanlar var. Biz üretiyoruz, götürüyoruz, önce komisyoncu yüzde 18 kesiyor. Komisyoncudan tüccar alıp hale götürüyor, tüccardan kabzımal alıyor pazarcıya, pazarcı vatandaşa… Aradaki aracıların tamamı vergiye tabi, yani hepsi devlet tarafından bilinen insanlar. Bunlar her el değiştirdiğinde devlet bunlardan vergi alıyor. Bu şartlarda aracıyı kaldırma şansı yok.” Bu zincir yıllardır kırılamıyor. Muhalefet partileri de konuya el atmakta pek hevesli görünmüyor.",https://www.milliyet.com.tr/yazarlar/melih-asik/cahit-abimiz-6420729
Melih Aşık,KİTAP ARASI...,13 Şubat 2021,"Kitaplığı karıştırırken gözüme Kenan Evren‘in “12 Eylül’den önce ve sonra - Ne demişlerdi, Ne dediler, Ne diyorlar” adlı kitabı ilişti. Milliyet Yayınları’ndan 1997 yılında çıkan bu kitapta Evren, 12 Eylül darbesi öncesi ve sonrası yazılan köşe yazılarını toplamış, vakti zamanında aldığı notları da ekleyerek bir kitap oluşturmuştur. Bu kitabın 360. sayfasında aynen şunları okursunuz: “Melih Aşık da bana karşı olanlar arasında baş sıralarda yer alır. Gün geçmiyor ki aleyhimde bir şeyler yazmamış olsun...” Evren kendisini eleştiren ve onun mizahını yapan yazılarımı da kitabına almış... Kenan Evren malum, cunta lideriydi, darbe yapmış, askeri rejim kurmuş, 7 yıl cumhurbaşkanlığı koltuğunda oturmuştu. Ancak ne Cumhurbaşkanlığı döneminde ne sonra hakkında yazılan yazıları dava konusu yaptığını, yazarlarıyla uğraştığını anımsamıyorum. Baskın Oran’ın “Kenan Evren’in yazılmamış Anıları” adlı kitabı Evren’in Cumhurbaşkanlığı sırasında yayınlandı. Evren, kendisiyle resmen dalga geçen ne bu kitaba ne yazarına dava açtı. Ne satışını engelledi. İlginçtir, onun bu tavrını zamanında algılamamıştık...  TEHLİKELİ “FİL”LER...  Bir siyasetçi diğer bir siyasetçiyi “Nekrofil” ilan etmiş. Bilmeyen yoktur ama biz yine hatırlatalım... Nekrofil eski Yunanca bir sözcük: “ölü sevici” demek. Nekros: ölü, filos: seven, dost, tutkulu anlamına geliyor. Benzer sapıklıklara verilen adları bilmek ister misiniz? Mesela... Abasiofil: Engellilere, ortopedik özürlülere cinsel ilgi duyanlara verilen isim. Nazofil: İnsanların burun deliklerinden cinsel yönden etkilenen tip. Darifil: Başkalarının göz yaşlarından ve hıçkırmasından zevk alıyor. Arborfil: Ağaçlara karşı cinsel istek duyuyor. Kremastistofil: Soyulmaktan, kaçırılmaktan, rehin alınmaktan hoşlanıyor. Macrofil: Her şeyin büyüğünden, wok iri insanlardan etkileniyor. Semforofil: Yangın ya da kaza gibi felaketleri izlemekten şehevi zevk alıyor. Laktafil: Kadının göğsünden süt emmekten cinsel keyif alan kişi Narratofil: Pornografik anlatımlardan zevk alan kişi... Plusofil: Doldurulmuş hayvanlara karşı cinsel istek duyan kişi... Formicofil: Böceklerin vücudunda dolaşmasından zevk alan kişi... Garibinize gidebilir, böyle tipler gerçekten var mı diye sorabilirsiniz... Vardır…  Ama bu tutkularını asla itiraf etmedikleri için bilemezsiniz!  İNCE  CHP’den ayrılan ve parti kurma hazırlığı yapan Muharrem İnce’yi Habertürk’te gazeteciler karşısında izledik. Kuracağı partinin başarısı hakkında hüküm vermek için vakit erken. Ancak bazı tahminler yapılabilir.  Kemal Kılıçdaroğlu’nun “Biz sağa da kaysak, kendi seçmenimizi yok da saysak, CHP’liler seçimlerde tıpış tapış gelir yine bize oy verir” düşüncesi geçerliğini yitirmiştir.  İnce, CHP yönetiminin Cumhuriyet ilkelerinden ayrılmasından ve parti içi demokrasiyi terk etmesinden rahatsız olanları kendine çekecektir. Şu sözü de önemlidir: “Şahıs partisi olmayacağız”...  İnce sözünü tutabilir, yeni partiyi şahsı etrafında değil de “Cumhuriyet ilkeleri” ekseninde oluşturursa ilerleme şansı doğacaktır... Kılıçdaroğlu ve dar çevresi için zor günler başlıyor.  GRANDA  Atatürk kimseye hakaret eder miydi? Biz okuduğumuz kitaplarda öyle bir konuşmasına tesadüf etmedik... Ancak uşağı Cemal Granda’ya çok sinirlendiği bir anda ‘hayvan’ dediğini Granda’nın anılarında okuyoruz... Bir gün Büyükada Yat Kulüpte bir ziyafet sırasında uşağı Cemal Granda’ya dönerek meyve ister. Granda bir armudu dörde bölerek bir tabak içinde Atatürk’ün önüne koyar. Atatürk tabaktaki meyveleri bitirir. Konuşmaya devam eder. Derken bir ara yine Granda’ya döner: - Çelebi meyve getir, der... Granda, Atatürk’ün biraz önce meyve yediğini unuttuğunu sanır. Aklınca onu uyarır; - Biraz önce yediniz efendim... Atatürk sinirlenir: - Hayvan, yiyip yemediğimi sana mı sordum, gene istiyorum” Sonra biraz mahcup şekilde etrafındakilere döner: “Bakmayın böyle konuştuğuma... Bu Konya Çelebisidir. Biz askerlikten gelen alışkanlıkla bazen böyle sözler sarf ediyoruz. Bunlar benim askerlerimdir...”  Bu Granda dan dun konuşan… Sık sık çam deviren... Atatürk’ün karşısında espri yapmaktan geri durmayan bir adamdır. Bir gün İstanbul’da Fenerbahçe’nin bir Yunan takımıyla yaptığı maçı izlemiş. Fener maçı 2 - 1 kazanmış Dönüşte Atatürk: “Maç nasıldı?” diye soruyor… Granda’dan cevap: - Paşam Fener öyle bir oynadı ki, senin Sakarya muharebesi yanında hiç kalır... Atatürk sesini çıkarmamış...  ZÜBÜK  Aziz Nesin’in 1960’larda çıkardığı mizah gazetesinin adı Zübük’tü. Başlığın hemen altında “Ne Sağcıyız Ne Solcu Futbolcuyuz Futbolcu” sloganı okunurdu. Zübük karakteri, verdiği sözleri tutmayan ama yine de halk tarafından desteklenen siyasetçiyi temsil eder. İşine geldiğinde milliyetçi, işine geldiğinde dindar olan Zübük, şark kurnazlığıyla cahil halkı kandırarak hep koltukta kalmanın yolunu bulur. Aziz Nesin sözü şöyle bağlar:  “Zübük bir tane değil, biz hepimiz birer zübüğüz. Bizim hepimizin içinde zübüklük olmasa, bizler de birer zübük olmasak, aramızdan böyle zübükler büyüyemezdi. Hepimizde birer parça olan zübüklük birleşip işte başımıza böyle zübükler çıkıyor. Oysa zübüklük bizde, bizim içimizde. Onları biz, kendi zübüklüğümüzden yaratıyoruz. Sonra, kendi zübüklüklerimizin bir tek Zübük’te birleştiğini görünce ona kızıyoruz.”",https://www.milliyet.com.tr/yazarlar/melih-asik/kitap-arasi-6430243
Melih Aşık,Anılar... Anılar... Bergman’ın peşinde,06 Şubat 2021,"İsveç’in dünyaca ünlü film yönetmeni Ingmar Bergman 2007 yılında öldüğünde Türkiye’de onun anısına yazı yazan bir veya iki sinema yazarı çıktı. Bir de ben... Sinema duayeni Atilla Dorsay da biraz garip karşılamıştı onca adam dururken Bergman’ı benim yazmamı. Oysa pek de ilgisiz sayılmazdım konuya. Yıl 1965... Ankara’da Mülkiye’nin birinci sınıfında sıkkın geçiyor günler. Baskın Oran’dan Mahir Çayan’a, Yusuf Küpeli’den Hasan Celal Güzel’e, Ömer Madra’dan Halil Ergün’e, Nabi Şensoy’dan İlber Ortaylı’ya, Osman Birsen’den Murat Karayalçın’a, Cem Duna’dan Uluç Gürkan’a... Sonradan ünlenecek bir yığın genç adam o yıl birinci sınıfta cıvıltılı bir kadro oluşturmuşuz. Ama herkes derslere sardırmış durumda. Hayat monoton. Kimi akşamlar Orçun’la birlikte Fransız Kültür Merkezi’ne takılıyoruz. Güzel filmler geliyor. Derken, bir Bergman Haftası başlıyor. İlk film Yaban Çilekleri. Ne lezzetli bir film. Sonra diğer Bergman filmleri: Yedinci Mühür, Sessizlik, Kadınların Bekleyişi... Bir yandan da film senaryoları, Bergman incelemeleri okuyorum. Okudukça başka bir dünyanın bizi çağırdığını duyumsuyorum. Zaten öyle okulu bitirip de büyükelçi, kaymakam, maliyeci falan olacak tipte adam değilim. Bizi gelecekte masa başı işlerin beklediğini düşündükçe sıkıntım artıyor. Nitekim sene sonunda sınıfta çakıyorum. Orçun, “Ben Paris’e gideceğim” diye tutturuyor. Ne var baba Paris’te? Sinemacı olacağım. Bendeniz durur mu? “Ben de İsveç’e gidiyorum.” Hayrola? Sinemacı olacağım. Eylül başında sınıf arkadaşları ikinci sınıf koridorlarını şenlendirirken... Biz Orçun’la Sirkeci Garı’nda vedalaşıyoruz. Elde birer asker bavulu. O Paris’e, ben İsveç’e. Annemden yalvar yakar aldığım 200 dolar yolda suyunu çekiyor. Cebimde birkaç kuruşla Malmö’ye iniyorum. Biraz ötedeki üniversite şehri Lund’a geçiyorum. O zaman İsveç’te iş bulmak kolay. Kapısını çaldığım ikinci restoranda (Ake Hans) iş buluyorum. Yaban Çilekleri filminin noktalandığı o büyülü kentte bulaşıkçılık ve garsonluk günleri başlıyor. Çalışıp para kazanmanın keyfi başka. Gündüz çalışıyorum. Gece birlikte bulaşık yıkadığımız üniversiteli gençlerle sohbetlere takılıyoruz. Franco rejiminden kaçan İspanyol arkadaşların öğrettiği devrimci şarkıları beraber söylüyoruz meydanlarda: “Cuando querra Dios del cielo que la tortilla se vuelva que los pobres coman pan y los ricos mierda, mierda” Yani, “Göğün Tanrısı (Franco) öldüğünde, omlet tersine dönecek, fakirler ekmek yiyecek, zenginler ... yiyecek.” Birkaç ay geçiyor. Biraz para yapılıyor. Ver elini Stockholm. Bergman o yıllarda Film Skolan adlı sinema okulunun da müdürü. Kendisiyle nasıl konuşabilirim? Tipiden göz gözü görmeyen bir günde otobüse biniyorum. Otobüs şoförü kentin kilometrelerce dışında uçsuz bucaksız bir arazinin ortasında duruyor, bana eliyle ta uzaktaki barakaları gösteriyor. Orası Bergman’ın okulu ve film stüdyoları. Kar diz boyu. Yürü Allah yürü... Aklı olan kimse oraya normal havada bile yürüyerek gitmez. Biz tipide gidiyoruz. Nihayet Film Skolan’ın stüdyolarına varılıyor. Kimseler yok ortada. Bergman soruyorum. Karşıma dünya güzeli bir kız çıkıyor. Sekreteriymiş: - Bay Bergman İtalya’da diyor. Bir süre gelmeyecek. Siz? - Ben sinema okumak istiyorum. Kız anlatıyor. O okulda okumak için önce İsveççe öğrenmek lazımmış. Diğer üniversitelerdeki gibi İngilizce bilmek yeterli değilmiş. Her yıl okula sınavla sadece 20 öğrenci alınıyormuş. Üstelik sınavlar çok çetinmiş. Umutlar suya düşüyor. Serüven hüzünle bitiyor. Bulaşıkçılığa kös kös geri dönülüyor. Talih yol gösterdi... İsveç’te bir yıl süren maceradan Türkiye’ye dönüşte önce TRT Haber Merkezi’ne, peşinden TRT Televizyonu’na girdim. Sınavlardan, kurslardan geçtim, yönetmen ve programcı oldum. Kısa filmler yaptım. Bir küçük, küçücük Bergman oldum. Siyasi programlar yapan bölümün şefi olduğumda 26 yaşındaydım. TRT’de siyaset dünyasını sarsan programlar yaptık. Afyon yasakları, yoksul çocuklar, boraks, köy enstitüleri, öğretmenler, vs... TRT özerkti. Karışan görüşenimiz yoktu. Bir daha asla o kadar özgür ve halktan yana programlar yapılmadı televizyonlarda. Şairin dediği gibi: O da bir devir idi, karıştı zamane... 12 Mart 1971’de askeri darbeyle kapı dışarı edildik. Böylece benim yönetmenlik günlerim de sona erdi. Elveda Bergman, elveda sinema aşkı, elveda televizyonculuk, diyerek Ankara’nın gazete merkezi Rüzgarlı Sokak’ın yolunu tuttum. Bergman öldüğünde benim de Bergman ve sinema hayallerim çoktan ölmüştü. Bazı arkadaşlar TRT’ye dönüş için dava açtı. Ben açmadım. O güzel ve özgür günlerin geri gelmeyeceği belliydi. TRT özerkliği darbeyle birlikte Anayasa’dan çıkarılmıştı. (NOT: Bazen TRT’de yaptığımız televizyon programlarının akıbeti soruluyor. Program filmlerini sonradan aradık. Yakıldığını söylediler. Canlı yayınlanan programlar videoya alınıyordu. Onlar bir ihtimal duruyordur. Korkudan onları da yakmadılarsa...)",https://www.milliyet.com.tr/yazarlar/melih-asik/anilar-anilar-bergmanin-pesinde-6424264
Melih Aşık,BABAYASA,04 Şubat 2021,"Boğaziçi Üniversitesindeki üzücü olaylara odaklanmışken bir gündem konumuz daha oldu: Yeni anayasa. Cumhurbaşkanı Erdoğan’ın “Önümüzdeki dönemde yeni anayasa için harekete geçebiliriz” sözleriyle birlikte muhtemel değişiklikler üzerinde tartışmalar alevlendi. Henüz nasıl değişiklikler düşünüldüğü bilinmiyor. Bol fikir jimnastiği yapılıyor. Önceki akşam bir kanalda şu sözleri duyduk: “İktidarla muhalefet daha demokrat bir anayasa üzerinde anlaşırsa iyi olur.” Bundan böyle temennileri daha sık duyarız. Oysa... Daha demokrat bir düzen için daha demokrat bir anayasaya ihtiyaç yoktur. Bir anayasası olmasına rağmen faşizmin hüküm sürdüğü ülkeler olduğu gibi, İngiltere gibi anayasasız idare edilen ülkeler de vardır. Almanya ve Japonya gibi ülkeler İkinci Dünya Savaşı’nda Amerikan ordusunun hazırlayıp ellerine verdiği anayasalarla yönetilir, kimse şikâyet etmez. Bir de ferahlatıcı! cümle geçiyor tartışmalar arasında: “Anayasa’nın ilk dört maddesi korunacak.” O dört madde kaldı mı? Mesela: “Türkiye Cumhuriyeti, toplumun huzuru, millî dayanışma ve adalet anlayışı içinde, insan haklarına saygılı, Atatürk milliyetçiliğine bağlı, başlangıçta belirtilen temel ilkelere dayanan, demokratik, lâik ve sosyal bir hukuk Devletidir” diyen 2. madde hâlâ yürürlükte mi?  KURŞUN  Cumhuriyet döneminde polis öğrenci çatışmaları Demokrat Parti’nin son dönemlerinde başladı. Öğrenci protestosu üzerine polis 29 Nisan 1960 günü Ankara Hukuk Fakültesi’ni basar. Koridorlarda polis öğrenci kovalamacası yaşanır. Sıra hemen bitişikteki Siyasal Bilgiler Fakültesi’ne gelir. SBF öğrencileri bina içinde barikat kurar. Asker ve polisi içeri sokmaz. Bunun üzerine fakülte önünde silahlı askerler belirir. Tüfekler fakülteye doğrultulur. Önce çatının biraz altına daha sonra pencerelere doğru ateş başlar. Herkes yere yatar. Neyse ki ölen olmaz. Okul ertesi gün kapatılır.  19 Mayıs gecesi Başbakan Menderes, Dekan Fehmi Yavuz’u arayarak kurşun izlerinin silinmesini ister. Dekan’ının tespit yaptırıyoruz sözü üzerine Menderes kızar:  - Neyi tespit ettiriyorsunuz, bu Mülkiye için şeref midir? Dekan’ın cevabı: - Evet, şereftir.  KULÜP  Şu sırada dünyada ve kısmen Türkiye’de Clubhouse çılgınlığı yaşanıyor. Uygulama çok çekici. Cep telefonuyla katılabiliyorsun. Çeşitli konularda sohbet odaları açılıyor. Siz ilginizi çeken odaya giriyor, oradaki konuşmaları izleyebiliyor, isterseniz söz alarak fikrinizi söyleyebiliyorsunuz. Konuşmacılar tek tek konuşuyor. Biri konuşurken ötekiler dinliyor. Katılımcıların fotoğrafları ekranda görünüyor. Böylece dinlemek daha cazip hale geliyor.  Sohbet odalarının kurucuları aynı zamanda moderatör oluyor. Sohbet konuları her gün değişiyor. Takma isimle katılmak yok. Aynı zamanda ses kayıtlarında taciz, nefret suçu, vs. yasak.  Dijital çağın sosyal hayata ne gibi yenilikler getirdiğini ve getireceğini Clubhouse’a girince bir kez daha anlıyorsunuz. İletişim bambaşka bir çağa atlıyor.  TARİH  İktidar - üniversite ilişkilerine dair iki küçük çizgi... Birincisi rektör seçimi. Cumhuriyet hükümeti 1925 yılında Darülfünun’a (bugünkü İstanbul Üniversitesi) ilmi ve idari özerklik verir. Darülfünun Emini (Rektör) seçimi de kurala bağlanır. Rektör, “müderrisler ve muallimlerin en çok oy verdiği 2 kişiden birini Maarif Vekâleti’nin tercih etmesiyle” seçilecektir. Seçim konusunda Batı üniversiteleri örnek alınır. İkinci ilginç olay... Demokrat Parti’nin Mülkiye’yi fakülte olmaktan çıkarıp iki yıllık yüksekokul yapma girişimidir. Okulu cezalandırmak isteyen DP, kendilerine oy vermeyen Kırşehir’i il olmaktan çıkarıp ilçe yaptığı gibi, Mülkiye’yi küçültüp yüksekokul yapmaya niyetlenir. Aziz Nesin “Üniversitenin Kırşehir’i” diye bir yazı yazar. Neyse ki DP’nin ömrü buna yetmez.  KANAL  Kanal İstanbul her pahasına gündemde tutuluyor. Ulaştırma Bakanı Adil Karaismailoğlu dün demeç verdi: “Bu yıl kazma vurmak için çalışıyoruz.” Kanal İstanbul’un  maliyeti olarak resmi demeçlerde 12 milyar dolar sözü geçiyor. Tahminler bu rakamın 40-50 milyar doları bulabileceği yolunda. Pandemi nedeniyle bütçeden çalışanlara yapılan finansmanın 1 milyar dolar olduğu... İmkânların bu kadarına el verdiği konuşulurken... Kanal için 12 milyar doları gözden çıkarmak zor olmayacak mı?  ADD  Atatürkçü Düşünce Derneği’nin yeni Genel Başkanı, Mayıs 2021 yılında yapılacak genel kurul sonrası belirlenecek. Genel başkanlık yarışında adaylığını açıklayanlardan Dr. Hüsnü Bozkurt’un başkanlığa en yakın isim olduğu konuşuluyor.  Bozkurt, CHP milletvekili olarak görev yaptığı süreçte cesur ve kararlı tavrıyla dikkati çekmişti. Bozkurt adaylığını açıklarken diyor ki: “İçinde bulunduğumuz karmaşa ortamı, üzücüdür ki ADD’ye de uzanmıştır. Etkisizleşmiş, güçsüz düşürülmüş, kendi içinde bölünmüş örgütümüz; bu saldırılar karşısında sesini yeterince duyuramamış, geniş halk yığınları bu sessizlik nedeniyle umutsuzluğa kapılmıştır.  ... Ulusal birliğimizi tarumar eden ağır saldırılara karşı, halkımızı birleştirebilecek tek güç; kuşkusuz Cumhuriyetimizin kurucusu Gazi Mustafa Kemal Atatürk’ün emaneti ve düşünceleridir.”  PUTİN  Yunanistan bu yıl mart ayında bağımsızlığının 200. yılını kutlamaya hazırlanıyor. Birçok devlet başkanı törenlere davet edildi. Rusya, davet edilen Devlet Başkan’ı Putin’in bu törenlere katılmayacağını, mazeret beyan etmeden bildirdi. Putin, sanılır ki Türkiye’nin duyarlığını dikkate aldı.  Bir dolaylı jest yaptı.",https://www.milliyet.com.tr/yazarlar/melih-asik/babayasa-6422739
Melih Aşık,İzmir’de tarım,28 Ocak 2021,"İzmir Belediye Başkanı Tunç Soyer, İzmir ve çevresinin su ve tarım sorunlarına ilişkin kapsamlı bir stratejik plan hazırlattı. “Başka bir tarım mümkün” başlıklı plan, tohumu yerlileştirmekten su kullanımını düzenlemeye, tarladaki ürünü çoğaltmaktan paketlemeye, nakliyeden pazarlamaya ve ihracata kadar çeşitli aşamalarda yeni düzenlemeleri öngörüyor. Bu süreçte daha az su isteyen ürünlerin ekimine geçilecek, kooperatifleşme desteklenecek. Belediyenin Baysan adlı kuruluşu, özel sektörün risk almadığı veya küçük üreticinin gücünün yetmeyeceği alanlarda gerekli yatırımı yapacak.  Soyer diyor ki:  - Öz kaynaklarımızla Ödemiş’e et işleme tesisi kurduk. Bayındır’a ise dev bir süt işleme fabrikası kuruyoruz. Baysan, 10 bin dönüm arazide susuz yem bitkisi ve hububat ekiminde sözleşmeli alım gerçekleştirecek. Beydağ’dan 100 ton kestane, Ödemiş’ten 300 ton patates satın alacağız.  Başkan Soyer devam ediyor:  - Sasalı’daki tarım merkezimizde bir ihracat destek ofisi kuruyoruz. Geniş kapsamlı Can Yücel Tohum merkezimiz kurulma sürecinde. Seçim vaatlerimizden biri olan Tarım Lisesi de 2022’de eğitime başlayacak.  CHP Genel Merkezi bu geniş kapsamlı planı alarak Türkiye’ye uygular mı?  Bilemiyoruz. CHP son olarak tarımla ilgili genel başkan yardımcılığını lağvetti. Partinin internet sayfasında tarımla ilgili tek bir plan, proje, vaat yer almıyor.  YUNAN  Yunan basınını Ekatimerini ve Ta Nea gazetelerinin İngilizce baskılarından izlemeye çalışıyoruz. Bu gazetelerde her gün Türkiye ile ilgili en az bir iki haber ve yorum yayımlanıyor. Yunan halkı Ege, Doğu Akdeniz, Türkiye ile görüşmeler, Türkiye’nin AB ve ABD ile ilişkileri konusunda bilgilendiriliyor.  Bizimle ilgili kimi haberleri oradan öğreniyoruz. Türkiye’de ise ne siyaset ne halk bu konularla ilgilidir.  Siz hiç muhalefet partilerinin Kıbrıs, Ege, Doğu Akdeniz, petrol aramaları, adaların silahlandırılması gibi konularda ağızlarını açıp tek söz söylediklerini, iktidara soru sorduklarını, uyarıda bulunduklarını, “Bizim politikamız şudur” diye kendi görüşlerini açıkladıklarını duydunuz mu? İktidar ise adeta kapalı kutudur.  Kamuoyunun devre dışı kaldığı bir savaşta başarı kazanılabilir mi?  NUMARA  E-devlet numarası almak için araçla postaneye gittik.  Eşim yanımda değildi ama kimlik cüzdanını almıştım.  Postanede kimliğimi gösterdim, imza karşılığı numaramı aldım.  - Eşimin e-devlet numarasını da alabilir miyim? - Kendisinin gelmesi gerekir. - İyi ama kimliği yanımda. Soyadımız aynı. Onun yerine imza atabilirim. - Olmaz. - Peki ya buraya gelemeyecek durumdaysa? - O zaman noterden vekâletname vermesi lazım. - Notere de gidemeyecek durumdaysa? - Noteri eve getireceksiniz. - Ya bu masrafı yapamayacak durumdaysak? - Onu bilemem.  İşleri zorlaştırmakta üzerimize yok doğrusu.  CENNET  İlahiyatçı Profesör Mehmet Okuyan, son konuşmalarından birinde:  - Cennette huriler var ama arkadaş olarak var, cinsel birliktelik için değil, demesin mi?  Bu sözler sosyal medyada ileri-geri, komik-dramatik yığınla yoruma yol açtı.  Anlaşıldı ki Diyanet İşleri Başkanlığı bu konuda bir açıklama yaparak durumu netleştirmeli.  Televizyon kanalları da konuyu ele alabilir:  “Cennetteki hurilere yaklaşmanın sınırı” konulu tartışmalar düzenleyebilir.  YAZAR  Son olarak ölüm yıl dönümünde Uğur Mumcu’yu andık. Ülkemizde yazarlar güzel yazıları, çok satan kitapları, fikirleri, edebiyata katkılarıyla değil, genellikle ölümleriyle anılıyor. Aşağıdaki satırları yıllar önce gazeteci Hakan Güngör yazmıştı: “Okumaya meraklı bir genç kendi kitaplığına bakınca şunu görür: Okuduğu yazarlar öldürülmüştür. Öldürülmeyenler hapis yatmıştır. Yatmayanlar sürülmüştür. Sürülmeyenler kovulmuştur. Kovulmayanlar, hakarete uğramıştır. Okumayan gençlikten yakınıyoruz, okumamakta haksız da değiller hani...”  BALE  Türkiye Dans Sporları Federasyonu’nun “bale antrenörlüğü” eğitim programı hazırlaması ve 56 saatlik kurs açmaya hazırlanması sanat çevrelerinde hayli yankı yaptı.  CHP Milletvekili Gamze Akkuş İlgezdi, tepkileri gündeme taşırken dedi ki:  “Bale bir sanat dalıdır. Sırf bir federasyona para kazandırmak için baleyi spor dalı saymak, bu sanatı köklerinden koparıp yok etmek anlamına gelir. Devlet verdiği bu onayı iptal etmelidir. Bale, 56 saat eğitimle antrenörü yetiştirilecek bir spor dalına döndürülmeye çalışılıyor. Bale sanatının ve eğitiminin hiçbir noktasında ‘bale antrenörü’ diye bir kavram bulunmamaktadır.” Bazıları bale ile futbolu karıştırmış olmalı.  ÇAYKARA  Trabzon’un Çaykara ilçesine bağlı Uzungöl 10 yıl öncesine kadar ülkenin cennet köşelerinden biriydi. Aniden patlak veren inşaat furyası sonucu tanınmaz hale geldi. Göl çevresinde çoğu kaçak binlerce konut oluştu.  Çirkin manzara ancak fark edildi. Şimdi Çevre ve Şehircilik Bakanlığı harekete geçmiş. Kaçak yapılar yıktırılacak, gölün etrafı boşaltılacakmış. Sorması ayıp...  Bu kaçak yapılara kim nasıl izin verdi? Kim nasıl görmezden geldi? Bu izinler sevaba girmek için mi, yoksa rüşvet karşılığı mı verildi? Rüşveti kimler aldı? Kimler ihmalci davrandı? Bunlar araştırılıyor mu? Hayır...  Rüşveti alan kazandı. Evler yıkılacak. Molozlar kalacak tabiata hediye.",https://www.milliyet.com.tr/yazarlar/melih-asik/izmirde-tarim-6417085
Melih Aşık,AŞILAMA ODASI,09 Şubat 2021,"Bilim Kurulu üyeleri “Üçüncü dalga geliyor” diye uyarılar yapıyor, gençlerin umursamazlığını eleştiriyorlar. Peki, hal böyleyken, valilik FB-GS derbi maçına ve FB’nin Euroleague basket maçına seyirci alınmasına neden izin verdi? Neden kimi parti toplantılarına izin var? Geçiyoruz... Geçen ekim ayında aşının bulunduğu haberleriyle birlikte Avrupa ülkeleri aşı merkezleri hazırlamaya başladılar. Almanya’da spor salonları, konferans merkezleri, stadyumlar aşılama için hazırlandı. İngiltere’de keza. O yüzden Kadıköy’de bir aile hekimliğinde gördüğümüz manzara çok ilgimizi çekti. Hekimler hastalarını odalarına kabul etmiyor, pencereden işlem yapıyorlardı. Fakat aşı olacaklar içerideki aşı odasına alınıyordu. Odaya aşı olacak kişi ile bir yakını giriyor, hemşireler ve doktorlar girip çıkıyor, küçücük odada aynı anda en az beş altı kişi bulunuyordu. İstanbul’da aşı için özel mekânlar hazırlanmamış, üç beş metrekarelik aşı odaları kullanılıyor. Oysa istense aşılama için pekâlâ ferah, havadar alanlar sağlanabilirdi. Hâlâ da vakit geçmiş değil. Bu arada grip aşısı hâlâ yok, onu da kaydedelim. ÇORUM Geçen hafta Çorum’la ilgili iki haber dikkatimizi çekti. Birisi valiliğin İskilipli Atıf Hoca’yı anma töreni düzenlemesiydi. Valilik bu yüzden sosyal medyada eleştirildi. İskilipli Atıf, İslamcı çevrelere göre şapka giymemekte ısrar ettiği için idam edilmiştir. Cumhuriyet kayıtlarında ise Milli Mücadele’ye karşı çıktığı ve halkı isyana sevk ettiği için idam edildiği belirtilir. Bir başka haber yine Çorum Valiliği kaynaklıydı. Habere göre 536 bin nüfuslu kentte toplam 113 bin kişi yardım başvurusu yapmıştı. Buna göre Çorum’da yaşayan her 5 kişiden 1’i yardım istemişti. Çorum çorak bir il midir? Hayır. Örneğin, Kızılırmak Nehri’nin 182 kilometresi Çorum’dan geçer. Ne var ki il genelinde sulanabilir arazilerin ancak yüzde 40’ı sulanır. Tarım iyi planlansa, yatırım yapılsa, Çorum’un ne işsizi ne muhtaç vatandaşı kalır. Çabalar neden bu alana yönetilmez? DAVA 15 Temmuz yargılamalarını takip edemez olduk. Neyse ki bu davaları yakından izleyen Müyesser Yıldız gibi bir gazeteci var. Yıldız son davalardan birini aktarıyor: “Eğitim ve Doktrin Komutanlığı davası sonuçlandı. Eski Korgeneral Metin İyidil’in 1 numaralı sanık olduğu davanın ilk kararında İyidil ağırlaştırılmış hapis cezasına çarptırıldı. İstinaf aşamasında; 20. Ceza Dairesi Metin İyidil’in beraat ve tahliyesine karar verdi. İyidil tahliye edildikten 24 saat sonra 21. Ceza Dairesi’nin kararıyla yeniden tutuklandı. Yargıtay’ın görüşü üzerine Ankara 2. Ağır Ceza Mahkemesi’nde yeniden yargılama yapıldı. Metin İyidil bu defa darbeye teşebbüse yardımdan 15 yıl hapis cezasına çarptırıldı. Ceza, iyi halden 12 yıl 6 aya düşürüldü.” Ağır müebbet, beraat, 15 yıl, 12 yıl... Dava sürüyor. RİTİM Pandemiyle birlikte yürümek hayatımızın parçası haline geldiğinden bu konuya biraz daha yakından bakmalı... Diyor ve aşağıdaki satırları “Yürümenin Felsefesi” adlı kitaptan alarak aktarıyoruz: “Yürüyüşten hakkıyla keyif alabilmek için yalnız olmak gerekir. İki kişi bile olsa yürüyüşe grup halinde çıktıysanız buna sadece lafta yürüyüş denir, esasında pikniğe çıkmışsınızdır. Yürüyüşe yalnız çıkılmalıdır. Çünkü yürürken yalnızlık elzemdir, çünkü keyfinize göre durabilmeli, devam edebilmeli, istediğiniz yola sapmalısınız. Ritminizi bizzat kendiniz belirlemelisiniz.” KARAR Resmi Gazete’de 6 Şubat’ta yayımlanan kararnamenin başlığı şöyleydi: “Cumhur-başkanlığı Teşkilatı Hakkında Cumhurbaşkanlığı Kararnamesi ile Bazı Cumhurbaşkanlığı Kararnamelerinde Değişiklik Yapılmasına dair Cumhurbaşkanlığı Kararnamesi” Konuyla görevli redaktör, 27 maddelik kararnameye başlık atmakta hayli zorlanmış görüldüğü gibi. YUNUSELİ Bursa’da eski Yunuseli Havaalanı arazisi rant avcılarının iştahını kabartıyor, çevre dostları bu durumu kaygıyla izliyordu. Nihayet korkulan oldu, Bursa Belediyesi 1400 dönümlük alanın 750 dönümünü,Çevre Bakanlığı’na devretti. Bu devir alanın imara açılacağının habercisiydi. Millet İttifakı’nın il başkanları bir ortak deklarasyonla alanın betonlaşmasına karşı çıktılar. Bakın ne dediler: “Yunuseli Havaalanı’nın arazisi Bursa halkının maddi manevi katkılarıyla edinilmiştir. Kamuya ait devasa bir alanın, milletin sesi ve temsilcisi olan siyasi partilerin, akademik odaların, meslek kuruluşlarının, STK’ların, hemşeri derneklerinin ve kanaat önderlerinin görüşlerinin alınmadan ne olacağı henüz açıklanmayan bir proje için tahsis edilmesi yanlıştır.” Yeşil Bursa çoktandır oldu beton Bursa. Acıyın kentinize ve kendinize Bursalılar. TERÖR Sloganı ilk kez İkiz Kuleler saldırısı ardından George Bush’un ağzından duymuştuk: - Ya bizden yanasın ya teröristten yana. Yani... Eğer bizden yana değilsen teröristsin. İktidarlar sevdi bu ayrımı. Geçmişte bizden! olmayanlar “komünist” diye damgalanırdı. Yeni zamanlarda artık komünizm yok, terörizm var. İltisaklı, irtibatlı, illiyetli fark etmez. Terörist teröristtir. Ancak... Geçende avukat arkadaşım Serkan Günel anımsattı. - Önünüze gelene terörist damgası vurmanız zor değildir, dedi, ancak bunun bir sakıncası var. Herkes terörist sayılınca terörizm meşrulaşır, kötü bir şey olmaktan çıkar, olağan bir hal alır. Bundan da gerçek terörist kârlı çıkar. Dağdaki gerçek terörist ile masum öğrenci aynı kefeye konulursa halkın teröre karşı öfkesi azalır, devletin terörle mücadelesi zaafa uğrar. Bunu da unutmayalım. LADES Boğaziçi Rektörü Melih Bulu: “Başta bu krizin 6 ay içinde biteceğini öngörmüştüm, öyle de olacak” demiş. Atanmasının krize yol açacağını daha ortada hiçbir şey yokken biliyormuş demek. Bile bile lades...",https://www.milliyet.com.tr/yazarlar/melih-asik/asilama-odasi-6426416
Melih Aşık,35 yıl oldu!,26 Ocak 2021,"Bu gazetede ilk yazımız 26 Ocak 1986 tarihinde yayımlandı. Bugün 35 yıl tamamlanmış oluyor. Bana Cağaloğlu’ndaki binada, rahmetli Turhan Selçuk’un uzun süredir kullanmadığı odayı vermişlerdi. Odaya girince ilk izlenimim temizlik görevlisi hanımların nasıl da güler yüzle ve şevkle çalıştıkları olmuştu. Ardından, Milliyet okurlarının “Hoş geldin” mesajları geldi. Henüz tanışmadığım Halit Kıvanç’ın gönderdiği kocaman çiçek. Camekânlı odamın önünden selam vermeden gelip geçen Haldun Taner’in ilk yazımın yayımlandığı gün kapıdan eğilip, “İyi bir başlangıç yaptınız Melih beyefendi” diyerek yüreklendirişi. Tanıyan tanımayan gazete çalışanlarının “Hayırlı olsun” dilekleri... Bunlar hiç unutamadığım ilk izlenimler. Gazete köşeleri uzun süre çeşitli desteklerle ayakta kalabilir. Bu sütunun desteği yıllar boyunca okuyucuları oldu. Bunca yıl bize onların uyarıları, teşvikleri, beğenileri, eleştirileri yol gösterdi. Biz bu sütunlarda onların sesi olmaya özen gösterdik, onlar bize soluk verdi. Amacımız dün neyse bugün odur: Okura aydınlatıcı bilgiler vermek, okuma zevkini kamçılamak, biraz güldürmek, biraz düşündürmek. Demokrat, laik, çağdaş, yurtsever çizgide yürümek. Ve her koşulda... Halkın ve ulusun çıkarlarını savunmak. Bu sütunun ilke ve görevleri hep bunlar oldu. 35 yıldır bu ilkelerden sapmadık. Yazdığımız yaklaşık 9 bin köşe yazısı. 35 yılın özetidir. Bu süreçte bize destek olan okurlarla birlikte tüm Milliyet yöneticilerine ve başta Ercan Akyol ve Fahrettin Fidan olmak üzere sütuna katkıda bulunan tüm arkadaşlarıma teşekkürü borç bilirim. Birlikte nice iyi zamanlara... JEST Reuters Haber Ajansı, kimi diplomatların görüşlerine dayanarak bir AB-Türkiye analizi yayımladı. Yunanistan ile Türkiye İstanbul’da istikşafi görüşmelere başlarken, diplomatlar AB’nin Türkiye’ye güvenmesinin artık zor olduğunu söylüyorlarmış. Peki, Türkiye güveni nasıl yeniden sağlayacak? Diplomatlar “Türkiye’nin değiştiğini göstermek için çok büyük bir jest yapması gerek” ifadesini kullanmışlar. Özetle, büyük tavizler verirseniz barışırız, havasındalar. ABD’nin S-400 jesti beklediğini biliyoruz. AB ne bekliyor? Akdeniz’de Yunanistan’ın hak iddia ettiği sularda aramalardan vazgeçmemizi istedikleri malum. Kıbrıs’taki askerlerimizi çekmemiz ve garantörlük sistemini iptal etmemiz de beklentiler arasında olabilir. AB ve ABD’nin beklentilerinden cesaretlenen Yunanistan’ın bizimle anlaşmasını beklemek ise biraz saflık olur. KARASU Ankara’nın renkli gazetecilerinden Ertan Karasu, geçtiğimiz kasım ayında vefat etti. Onunla ilgili bir küçük öykü yazmıştık yıllar önce. Sevgili Ertan’ı, bize gülerek anlattığı bu öyküsüyle analım. Yıllar önce eşiyle İzmir’e gitmektedirler. Yolda sık sık “Akçora gömlekleri” tabelaları görürler. İzmir’e indiklerinin ertesi günü eşi çarşıya çıkarken Ertan durdurur: - Hanım, şu Akçora gömleklerini merak ettim. Bulursan bana o gömlekten bir tane alıver. Ertan’ın eşi Konak’ta ilk gördüğü gömlekçi mağazasına girer, Akçora marka gömlek sorar. Tezgâhtakiler şaşırır. O marka gömleği hiç duymamışlardır. Sonunda çalışanlardan biri hatırlar: - Hanımefendi, o sırta giyilen gömlek değildir. - Ya nedir? - Otomobilin piston gömleğidir. REKTUM Boğaziçi Üniversitesi’ne rektör olarak atanan Prof. Melih Bulu görevine başlayamıyor. Sebebi mi? Rektörün kendine yardımcı atayamaması imiş. Boğaziçi öğrencileri yaptıkları yazılı açıklamada “okulun öğretim üyelerinden hiçbirinin rektör yardımcısı olmayı kabul etmediğini” bildiriyorlar. Evet, Boğaziçi farklı bir okul... MMT Geçen yaz mevsiminde lokanta ve kafe masalarının her müşterinin ardından silinmediğini, tuvaletlerin pis olduğunu, market ve mağazalarda her zaman dezenfektan bulunmadığını ısrarla yazmıştık. Faydası olmadı. Bugün bakıyoruz, bazı marketlerde dezenfektan yine yok. Alışveriş sepet ve arabaları temizlenmiyor. Eminiz, lokanta ve kafeler açıldığında eski laçka durum devam edecek. Devlet ve belediyeler etkili bir denetim sistemi kurmadıkça halkın kendiliğinden önlem almasını beklemek mümkün değil. Ona göre... TECAVÜZ CHP örgütlerine uzanan tecavüz iddiaları gündemden düşmüyor. CHP tarafı bu iddiaların iktidar medyasınca CHP’yi ahlak yoksunu göstermek için gündemde tutulduğunu savunuyor. İktidara aidiyeti olan kişiler hakkında da benzer iddiaların bulunduğunu ancak bunların saklandığını öne sürüyor. Böyle de olsa CHP kendi üzerindeki suçlamaları gidermek zorunda. Parti yönetimi bu tür iddialar karşısında gereken duyarlığı gösterdiğini söylüyor ama demek ki yeterli olmuyor. CHP’den beklenen şudur: Bu konudaki bir ihbar veya iddiada en küçük gerçek payı görüldüğü anda, suçlanan partili görevden açığa alınmalı, mahkemede beraat edinceye dek kendisine tekrar görev verilmemelidir. Bu arada tecavüzcülere destek olan milletvekili veya yönetici de anında disipline verilmelidir. CHP’den beklenen örnek tavır budur. SÖZ Az gelişmiş demokrasimizde araştırmak ve inceleme yapmak yasak ve tehlikeli, bilmediği ve hiç araştırmadığı konularda “bilgi sahibi olmadan fikir sahibi” olarak palavra atmak, yorum yapmak ise serbesttir. (Uğur Mumcu)",https://www.milliyet.com.tr/yazarlar/melih-asik/35-yil-oldu-6415211
Melih Aşık,Anılar KRİZANTEM,09 Ocak 2021,"Sabahın alacakaranlığı... Yağmur yağıyor, hava soğuk. Cam bile açılmıyor rüzgârdan. Karşımızdaki Kısmet Çiçekçisi’nin çalışkan kızı Yıldız Hanım gelmiş, saksıları tek tek dışarı çıkarıyor. Kebapçılar henüz açmadı. Yıldız Hanım sıkı sıkı giyinmiş, bir içeri bir dışarı, taşıyıp duruyor çiçek kasalarını. Uzaktan bakınca çiçekçilik rengârenk, şiir gibi bir iş sanılır. İçine girince manzara değişir. Çiçek koklarken güzeldir, bakarken güzeldir. Kadına hediye ederken güzeldir de... Oraya gelene kadar insanı canından bezdirir, adeta öldürür. Sene 1973... TRT’den kapı dışarı edilmiş, Ankara’dan ve sansürlü gazetecilikten sıkılmış, Karslruhe yakınlarını mekân tutmuş olan dostum şair Özkan’la mektuplaşmış, “Gel buraya, sana da iş buluruz” mesajını alınca, ver elini Alamanya demişiz. Birkaç gün avarelikten sonra her nasılsa bir kaçak işçilik buluyor, bu defa ver elini Speyer kenti diyoruz. Bir çiçek serasında işçilik. Aman ne güzel... Çiçekler içinde bir yeni hayat başlıyor. Mutluyuz. Alman patronun evi de seranın içinde. Bir aile işletmesi. Güzel de bir kızı var. Her şey güzel. Çarçabuk iş bulmuş olmanın mutluluğu içinde, sabah vakti kolları sıvıyoruz. Bir makine koymuşlar ortaya. Kenarında taşla karışık bir toprak yığını. -  Sen şimdi bu toprakları bu kürekle makinenin içine atacaksın, diyorlar. Atıyoruz. Sürekli dönüp duran bir merdane taşla toprağı ayırıyor. Taşlar bir yana, ince toprak öte yana savruluyor. Makinenin boş dönmemesi lazım ayrıca. Sürekli toprak atacaksın içine. Başlıyoruz. Beş on dakika sonra yorgunluk basıyor. Bir saat sonra el ayak kesiliyor. Arada öyle bizim inşaat işçileri gibi küreğe falan yaslanıp dinlenmek yok. Makine boş dönmemeli. Patron uzaktan gözetliyor. İmanım gevriyor. Ama yiğitliğe pardon işçiliğe çok sürmemeye çalışıyorum. Neyse ki mola düdüğü çalıyor. Moladan sonra taşlar başka yana, topraklar başka yana taşınıyor. Bir iş bitmeden öteki başlıyor. Bir de Alman işçi var. Maşallah o hiç yorulmuyor. Ertesi sabah bizi daha bela bir iş bekliyor. Krizantem ekimi. Çiçekçilerde gördüğünüz, sarılı, beyazlı, pembeli krizantemler ne güzeldir. Ama oraya nasıl geldiklerini bilemezsiniz. Bendeniz biliyorum. Sabah erkenden civar evlerde yaşayan Alman ev kadınları part time işçi olarak çiftliğe dökülür. Seraların içinde kulvarlar vardır. O kulvarlarda birlikte krizantem ekmeye başlarız. Atletizm kulvarları gibi düşünün. Kulvarın başında 5 - 6 hanımla birlikte aynı anda krizantem ekmeye başlarsınız. Öyle böyle değil. Çömelik vaziyette fideyi alıp dikecek, yana doğru bir adım atarak sonraki fideyi dikecek, kulvarda böyle yan yan hiç ayağa kalkmadan ilerleyeceksiniz. Alman teyzeler maşallah çalışmaya alışık. Alıp başlarını gidiyorlar. Ben geride kalıyorum. Yarış pistinde açık ara sonuncu olan atlet ne hissederse onu hissediyorum. Kadınlar dikimi bitirip kahve içmeye gidiyor, ben hâlâ oralardayım. Aralarında benim hakkımda kim bilir neler konuşuyorlar. Akşam iş bitince yarım saat bir şeyler yiyip yatıyorum, sabah zor kalkıyorum. Yaş 31, üstelik spor da yapmışım ama vücut o yorgunluğu kaldırmıyor. Serada kolay iş yok. Bütün işler belalı. Akşam iş bitiminde patronun kızı uzaktan tatlı tatlı gülümsüyor. Babasına (kaçak olduğum anlaşılmasın diye) Almanya’ya doktora yapmaya gelmiş bir üniversite mezunu diye tanıtmıştım kendimi. Öyle sanıyor. Sempati o yüzden. Ama benim ona gülecek halim yok. Güneşin batmasını bile beklemeden doğru yatağa. Ertesi sabah yine toprak atılacak. Veya krizantem ekilecek. Emdiğimiz süt burnumuzdan gelecek. Bir zaman sonra işi öğrendim, form tuttum, kulvar yarışında Alman teyzelere yetişmeye başladım ama iş iznim çıkmış veda vakti gelmişti. Patronla karşılıklı teşekkür edip vedalaştık. Eksi 10 derecede mezbaha işçiliği dâhil türlü işler yapmış olan bana sorarsanız en öldürücü iş odur; çiçekçilik. Siz vitrinlere bakınca çiçekleri görürsünüz, ben Almanya’nın Speyer kentindeki krizantem tarlalarını. Pencereden karşıya bakıyorum. Yıldız Hanım bütün çiçekleri dışarı çıkardı. Dükkânın önü renklendi. Bir kadın müşteri saksıların etrafında dolaşıyor. Sonunda bir buket çiçek yaptırdı, gülücüklerle alıp koşarak gitti. Speyer’deki o çiçek serası hâlâ duruyor olmalı. Krizantem ekme yarışı da çoktan başlamıştır. Ama beni ilgilendirmiyor. Aradan 47 yıl geçti. Ben artık yalnızca seyirciyim. Krizantem görünce, gülümsüyorum o kadar...",https://www.milliyet.com.tr/yazarlar/melih-asik/anilar-krizantem-6401508
Melih Aşık,‘Hayatımın Haberi’,19 Ocak 2021,"Gazete ve televizyonculuk mesleğinde 30 yılı deviren Serdar Akinan, zaman içinde başından geçenleri bir polisiye roman lezzetinde kaleme aldı, “Hayatımın Haberi” adı altında kitaplaştırdı. Cesur ve dürüst bir gazeteci Serdar Akinan. Mesleğe aşkla başlamış, aşkla sürdürüyor. İlginç sahnelerle dolu kitaptan ilginç bir bölümü aktaralım. Akinan 90’larda Star TV temsilcisi olarak Washington’dadır. Refah Partisi’nde Yenilikçi ekip içinde yer alan Abdullah Gül bir davet üzerine Amerikan başkentine gelir. Carnegie Endowment’ta bir konferans verir. Konuşmanın bitiminde yönetici “Off the record” bölümüne geçer. Yani artık soru ve yanıtlar ‘yazılmamak kaydıyla’ gidip gelecektir. Bir izleyici sorar: “Sayın Gül, siz İslamcı gelenekten gelen ve İsrail’i büyük şeytan, Amerika’yı da onun ortağı olarak niteleyen bir liderin partisi adına buradasınız. Size nasıl güvenebiliriz?” Bu soruya Abdullah Gül şöyle yanıt veriyor: “Bakın, biz şu anda o partinin içinde, o gelenekten gelen genç bir ekibiz. Elbette iktidara gelinceye kadar bu söylemleri sürdürmek zorundayız. Ancak şunu bilmenizi isterim. Bizlerin muhalefette ne dediğimize değil, iktidara geldiğimizde sizin için neler yapacağımıza güvenmeniz gerekir. Konuşmam da zaten bu iradenin beyanıdır.” Bu sözler o zaman yazılmamak kaydıyla söylenmiş. Ancak aradan geçen 20 küsur yılda neyin ne olduğu zaten anlaşıldı. DENKTAŞ Vefatının 9. yılında saygıyla andığımız Rauf Denktaş sağlığında derdi ki: - Biz ateşin üzerinde oturuyoruz, ben de bilirim Türkiye’ye gidip yaşamayı ama neden burada yaşıyoruz, çünkü burası ana vatanın güvenliği açısından hayati önemde bir kaledir, ana yurdun savunması buradan başlar da ondan. Kıbrıs’ın kahraman lideri Denktaş böyle bir yurtsever idi. Adasever değil. Yurtsever... E. Büyükelçi Onur Öymen, Denktaş’la ilgili mesajında önemli bir hatırlatmada bulundu: -  Denktaş’ın kişiliğinin ve  eserlerinin anısını gelecek kuşaklara yansıtacak olan anıt mezarının bir an önce tamamlanması ona karşı olan görevimizin gereğidir. Onur Öymen son “Baskılara Direnirken” adlı kitabında Denktaş’ın da baskılara nasıl kahramanca direndiğini anlatıyor. KKTC hükümeti bu büyük adama saygının gereğini yerine getirmeli, anıtı bitirmelidir. DAYAK Bulunduğumuz yılın ilk iki haftasında beş gazeteci saldırıya uğradı. Aksaray’da Anadolu’nun Sesi gazetesi Haber Koordinatörü İzzet Tınmaz, Aydın’da adliyenin önünde haber kovalayan gazeteciler Murat Uçkaç ve Kıymet Sarıyıldız. İstanbul’da KRT TV programcısı Avukat Afşin Hatipoğlu ve Ankara’da Yeniçağ gazetesi Ankara Temsilcisi Orhan Uğuroğlu sokak ortasında dövüldüler. Sözcü yazarı Saygı Öztürk, son yazısında: “Ankara’da bir ‘saldırılacaklar listesi’nden söz ediliyor” diye yazdı. Gazetecilere dava... Gazetecilere hapis... Gazetecilere saldırı... Saldırıya uğrayanlar da genellikle ya yakalanmıyor ya iki günde serbest bırakılıyor. Bunlar nedir? Doğruların yazılmasından rahatsız olanların başvurduğu korkutma ve sindirme yolları. Saldırıya uğrayan aslında gazetecinin şahsında halkın haber alma hakkıdır. NEWS Amerikan askerlerinin Irak ve Afganistan’dan çekileceği tarih tartışılırken İngilizce Daily News gazetesinden Nalan Koçak Twitter’da harika bir espri yapmış: “Amerikan askerleri Kongre’nin koridorlarından ne zaman çekilecek, önce onun takvimi açıklanmalı.” ELMA Kayseri’de vatandaşlar -4 derecede yataktan kalkıp ucuz elma kuyruğuna girmiş. Kilosu 2.5 liraya satılan elma vatandaşlara çok cazip gelmiş. Aynı ilimizde kilosu 1.5 liradan satılan karnabahar için de kuyruk oluştuğunu gazetelerde okuduk. Onları görmedik. Kadıköy’de bir markette kilosu 6 liradan satılan portakala hanımların adeta hücum ettiğini ise önceki gün gözlerimizle gördük. Manavda 12 liraydı. CHP Milletvekili Çetin Arık ucuz elma kuyruğunu resimlemişti dün. Aklımıza düştü. Hani bazı belediyeler üreticiden tüketiciye ucuz sebze ve meyve için satış reyonları kuracaktı? Neden kurmadılar? Neyi bekliyorlar? KÜLTÜR Büyükşehir Belediye (İBB) Başkanı Ekrem İmamoğlu, Beylikdüzü ilçesine bağlı Yakuplu Kültür Merkezi’nin temel atma törenine katıldı. İmamoğlu tesise Fatih Sultan Mehmet adının verilmesini önerdi. Fatih Sultan Mehmet adını taşıyan bir köprü, bir hastane mevcut. Bir kültür merkezine bir kültür adamının adı verilse daha iyi olmaz mıydı? Adı ölümsüz kılınmaya değer bir mimar, yazar, şair, ressam, müzik adamı akla gelmedi mi? Yoksa kimin adını versek öteki kamp buna içerler diye mi düşünüldü? Bu kadar mı kutuplaştık yoksa? Nedir sebep? Bu arada kültür merkezi için kocaman arsayı Çuhadaroğlu ailesi bağışlamış. Yakuplu halkı adına kocaman bir teşekkür gönderelim. TEREYAĞI Bir yerli tereyağı markası... 1 Eylül 2020 tarihinde 1 kg fiyatı 54.00 TL Aynı tereyağı... 2 Ocak 2021 tarihindeki fiyatı 84.90. Dört ayda fiyat artışı yüzde 60. Enflasyon mu? TÜİK’e göre yıllık yüzde 14.6. ÖZMAN Kanada’da yaşayan Özgü Özman adlı bir sanatçımız var. Güzel sesiyle hasret dolu türküler söylüyor. Son albümünün adını “Köksüzler” koymuş. Kanada’ya pek de isteyerek yerleşmediği anlaşılıyor. Köklerinden koparılmış olmanın hüznünü yaşadığını belli etmekten çekinmiyor. Bir röportajını izledik. İlginç bir şey söyledi orada: - Yalnızca yurt dışında yaşayanlar değil, yurtta yaşayanlar da köksüz artık. Çünkü yaşadıkları ülke ellerinden alındı. Hakimiyeti kaybettiler. İstemeden de olsa köklerinden koptular. Üzerinde durup düşünülesi bir yorum bu.",https://www.milliyet.com.tr/yazarlar/melih-asik/hayatimin-haberi-6409236
Melih Aşık,Sinir harbi,21 Ocak 2021,"Türkiye ile Yunanistan arasında istikşafi (keşif amaçlı) görüşmeler 25 Ocak’ta başlıyor. İki ülke arasında 2002 yılından başlayarak 60 görüşme yapılmış, görüşmeler 2016 yılında FETÖ’cü darbe girişimi sonrasında Atina’nın tavrı üzerine kesilmişti. Türkiye yeni görüşmelere ABD ve AB’nin yaptırım baskısı altında giriyor. Oruç Reis’ten sonra Barbaros sismik gemisinin de geri çekildiğini geçenlerde Almanya Dışişleri Bakanı Heiko Maas açıkladı. Türkiye böylece ABD ve AB’nin baskılarını yumuşatma yönünde davranırken Atina’nın bu durumdan istifade ederek alabildiği kadar tavizi almak için bastıracağı muhakkak. Yunanistan Başbakanı Miçotakis geçenlerde “Tek sorunumuz kıta sahanlığıdır, biz sadece bunu görüşeceğiz” diyerek neyin peşinde olduklarını açıklamıştı. Atina belli ki adaların kıta sahanlığını kabul ettirmek yönünde bastıracak. Türkiye ise masaya tüm sorunların konulmasını istiyor. Bu arada Yunanistan Ege’de karasularını 12 mile çıkarmaktan da söz etmeye başladı. Bunun pazarlığına da başlayabilirler. Karşımızda bizimle anlaşmak için sebep görmeyen, aksine taviz almak için en müsait zamanı bulduğunu düşünen bir devlet var. İşimiz zor. BAYDIN Emekli Büyükelçi Uğur Ergun dostumuz anlatıyor... 1991 Körfez Savaşı biterken ABD Senatosu Dış İlişkiler Komitesi oturumunu Washington Büyükelçiliğimiz adına ben izlemiştim. Türkiye’nin de aralarında bulunduğu 35 ülkeli koalisyon ABD’nin liderliğinde Saddam’a karşı mücadele vermişti. Senato, bu ülkelerden özellikle Suudi Arabistan ve Mısır’a yardımı ele alacaktı. Oturumun sonuna doğru Senatör Joe Biden söz aldı ve ABD Dışişleri yetkilisiyle aralarında şöyle bir konuşma oldu: - Biden: Bu yardımlardan Türkiye yararlandırılmasın. - Dışişleri yetkilisi: Türkiye’nin bizden bir yardım talebi olmadı. - Biden (ikinci defa söz olarak): Türkiye yardım talep ederse vermeyelim. Uğur Ergun daha sonra koridorda karşılaştığı Biden’a, “Aklımızda sizden yardım istemek yoktu, iyi ki hatırlattınız” diye takılır. Gülüşürler. Özeti, Biden’ın Türkiye karşıtlığı hayli eskidir. ÇIKMAZ Basına yönelik baskılar kâh sokak ortasında dayakla kâh isim vererek hedef gösterme şeklinde devam ediyor. Tarih boyunca rakiplerine karşı gençlik gruplarından yararlanan siyasiler olmuştur. Gençlik grupları hele güçlü odaklarca korunuyorsa bir süre korku yaratmayı başarmışlardır. Ne var ki bu grupların da kimi beklentileri vardır Bu beklentiler gün olmuş karşılanamamış, o zaman kendilerini kullanan odaklara yönelmişlerdir. Ya da sokak olaylarına yönelmişlerdir. Bu karanlık yöntemin sonu yoktur. Bumerang gibi, sonunda döner, sahibini vurur. 12 Eylül öncesi sağ sol vuruşmasına sahne oldu Türkiye. Sonunda darbe oldu ve hem sol hem sağ, liderleriyle birlikte kendini hapiste buldu. Aynı anda hukuk ve demokrasi rafa kaldırıldı. Ok yaydan çıkmasın, neyi vuracağı belli olmaz. SOL Ahmet Hoca Enstitüsü adı altında bir araya gelen muhafazakâr isimlerin katıldığı online toplantıda Kemal Kılıçdaroğlu bir soruya cevaben şöyle demiş: “Sağ-sol kavramlarına karşıyım. 21. yüzyılın sorunlarını 18. yüzyılın kavramlarıyla mı çözeceğiz?” Bir CHP’li dostumuz bunu duyunca dedi ki: - Kibarca solcu olmadığını söylemiş, anlayın. CHP tüzüğü CHP kimliği konusunda ne diyor peki? Okuyalım: “Cumhuriyet Halk Partisi, başta Kurtuluş Savaşı’mız olmak üzere aydınlanma ideallerini, emek mücadelelerini, sosyal demokrasinin özgürlük, eşitlik ve dayanışma ilkelerini benimseyen çağdaş, demokratik, SOL bir partidir.” Genel Başkan tüzüğü rafa kaldırmış görünüyor. Ahmet Hoca Enstitüsü sevinmiş olmalı. SUN “Cumhuriyet olmasaydı Konservatuvar kurulmazdı, Muallim Mektebi kurulmazdı, Askeri Mızıka Okulu kurulmazdı, oradaki hocalar olamazdı, ben müzik eğitimi alamazdım. Eğer besteler yaptıysam, yazılar yazdıysam onları da yapamazdım. Bütün bunları Cumhuriyet sayesinde yaptım. Ne mutlu bize ki Atatürk cumhuriyetinin çocuklarıyız.” Geçen hafta sonu kaybettiğimiz ünlü bestecimiz Muammer Sun, bir TV röportajında kendisini böyle anlatıyordu. O, TRT Ankara Radyosu Çok Sesli Korosu ve TRT Müzik Dairesi’nin kurucusudur. Müzik eğitimi konusunda sayısız kitap yazdı, öğrenci yetiştirdi. İlhamını Anadolu toprağından alan pek çok beste yaptı. 1960’larda TRT yönetim kurulu üyesiydi. TRT özerkliği için Emil Galip Sandalcı ve Sunuhi Cav’la birlikte amansız bir mücadele verdi. Yiğit bir cumhuriyetçiydi. Nur içinde yatsın...",https://www.milliyet.com.tr/yazarlar/melih-asik/sinir-harbi-6411335
Melih Aşık,Neden geciktik?,12 Ocak 2021,"Türkiye’ye şu ana kadar 3 milyon doz Çin aşısı Coronavac geldi. Nisan ayına kadar rakamın 50 milyon doza ulaşacağı söyleniyor. Alman aşısı BioNTech’in de bu ay 550 bin dozluk sevkiyat yapacağı, nisana kadar 4.5 milyon doz göndereceği belirtiliyor. Bu aşılar bu tarihe kadar elimize geçer mi? Geçse bile toplam 55 milyon doz aşı eder ki bu kadar aşı da 27 milyon kişiye yeter. Oysa toplumda en az 50 milyon insanın aşılanması gerekiyor. Bize o yüzden 100 milyon doz aşı lazım. Bu miktar ne zaman temin edilir, bilinmiyor. Biz aşı tedarikinde neden geç kaldık? Üstelik de aşının mucidi ana vatanlarına yakınlık gösteren iki Türk asıllı bilim insanı iken. Bazıları maddi imkânlardan söz ediyor. İmkânımız mı yok? BioNTech aşısının dozu 11 dolardır. 100 milyonluk bağlantı yapsanız 1.1 milyar dolar eder. Türk parasıyla 8 milyar lira. Bu kadar paramız mı yok? Çanakkale Köprüsü’ne 20 milyar lira ayırıp, Kanal İstanbul’a 200 milyar lira yatırmaktan söz ederken, 80 milyonu kurtaracak aşıya 8 milyar lira bulamamak söz konusu olabilir mi? Kaldı ki gerekli onayı almış bulunan Astra Zeneca aşısının dozu da 4 dolar. Neden geç kaldık? Bir cevabı olmalı. HÜLAGÜ Erciyes Üniversitesi, Tarih Bölümü’nden Prof. Metin Hülagü, “Milli Mücadele’de biz 7 düvelle falan savaşmadık. Bu tür masalları çocukken dinlemiştik ama anladık yalanmış. Tek savaştığımız devlet Yunanistan ve kısmen Fransa’dır” diye tweet atmış. Sosyal medyada sade vatandaşlar soruyor: - Kurtuluş Savaşı’nı bitiren Mudanya Mütarekesi’nde karşımızdakiler İngiltere, Fransa, İtalya değil miydi? - Lozan görüşmelerinde masanın öteki ucunda İngiltere, Fransa, Yunanistan, İtalya oturmuyor muydu? Bizim karşımızdaki cephede 7 düvel yok muydu? Prof. Metin Hülagü ilginç isimdir. Abdullah Gül’ün cumhurbaşkanlığı sırasında Türk Tarih Kurumu başkanlığına atanmış, 2013 yılı 10 Kasım günü Stockholm’de Abdülhamit konferansı düzenlemiş, toplantıyı Abdülhamit’e saygı duruşuyla başlatmıştır. Erciyes Üniversitesi’ndeki öğrencilere de bunları öğretiyor kuşkusuz. ESPRİ Tokat’ın Erbaa ilçesinde cami imamı Ayhan Keskin, sosyal medya hesabından şu mesajı geçmiş: “Aşıyı önce CHP’lilere yapalım, işe yararsa millet kurtulur, işe yaramazsa vatan kurtulur.” Hayli politize olduğu anlaşılan imam efendi düşüncesini esprili şekilde ifade etmiş. İyi de... Sormak gerekir. Bir imam: “Aşıyı önce AKP’lilere yapalım, işe yararsa millet kurtulur” deseydi ne olurdu? 657 sayılı kanuna göre, “Devlet memurları, herhangi bir siyasi parti, kişi veya zümrenin yararını veya zararını hedef tutan bir davranışta bulunamazlar.” Bulunurlarsa alacakları cezalar işten el çektirmeye kadar uzanır. İmam Ayhan Keskin’in mesajı aynı zamanda halkın bir kısmını diğer kısmı aleyhine tahrik suçuna giriyor ki, cezası üç yıla kadar hapistir. CHP imam hakkında suç duyurusunda bulunmuş. Muhtemel sonucu mu? Sizce? İNEK Bir İran hikâyesi... Adam köy kahvesinde oturmuş ağlıyormuş. - Ne oldu? diye telaşlanmış arkadaşları. - Sormayın, demiş ve anlatmış... “Sabah namazdan dönerken yolda bir ineği zorla kamyonete bindirmeye çalışan bir gruba rastladım. İnek direniyordu. Ben yaklaştım ve elimle ineğin başını şöyle bir okşadım. Hayvan sakinleşti, direnmeyi bıraktı, kamyonete bindi. Grup hızla oradan uzaklaştı. Eve geldiğimde anam ağlıyordu. Niye ağladığını sordum. “İneğimizi çalmışlar” dedi. Arkadaşları adamı teselli etmiş: - Ağlama yahu inek bulunur, alt tarafı bir inek. - Ona ağlamıyorum. - Ya neye ağlıyorsun? - İnek beni tanımıştı, ben ineği tanıyamadım, aptallığıma ağlıyorum. METAL Ertuğrul Özkök Boğaziçi’nin tartışmalı rektörü Melih Bulu’nun “Metallica dinlerim” açıklamalarına gönderme yaparak: - Acaba yeni rektörün en sevdiği Metallica şarkısı hangisi? diye sormuş. Araştırmacı gazeteci Nagehan Alçı da bu önemli soruyu telefon açarak Melih Bulu’ya yöneltmiş. Bulu da: - Nothing Else Matters, demiş. Sevdiği parça buymuş. Bendeniz Metallica falan dinlemem. Ara sıra Ajda Pekkan’ı dinlerim, onun şu şarkısı hoşuma gider: “...Kapı açık Arkanı dön ve çık İstenmiyorsun artık” Sayın rektöre tavsiye ederiz, Metallica’yı boş verip Ajda’yı dinlesin. Şarkının mesajına kulak versin. YAĞMUR Küresel ısınma ve kuraklık Avrupa ve Asya ülkelerinden daha çok bizi ilgilendirmeli. Çünkü kuraklık en çok Kuzey Afrika, Ortadoğu ve Türkiye’yi tehdit ediyor. Bizim birkaç günlük yağmura aldanmak yerine kuraklığa karşı önlem geliştirmemiz gerekiyor. Pencereden yağan yağmuru seyrediyoruz. Yağmur suları asfaltın iki yanındaki oluklardan denize akıyor. Çatılardan inen sular da yine oluklardan kanalizasyonlara, oradan da denize dökülüyor. Şehrin asfalt ve betonla kaplanmış olması yüzünden yağmurlar toprakla buluşmuyor, denizde kayboluyor. Bu suları depolamanın çaresi aranamaz mı? Bu tür konulara kafa yormanın zamanı değil mi? DHKP-C CHP İstanbul İl Başkanı Canan Kaftancıoğlu, Boğaziçi Üniversitesi öğrencilerinin yeni rektörü protesto gösterilerine katıldı. Bunun üzerine iktidardan ağır suçlamalar geldi. Kaftancıoğlu’nu DHKP-C ve PKK militanı olmakla suçladılar. Kaftancıoğlu: “Elinizde kanıt varsa neden adalete vermiyorsunuz?” diye sorduktan sonra, şu cevabı verdi: “CHP il başkanları illerindeki tüm kesimlerin sorunlarıyla ilgilenir, takipçisi olur ve haklı mücadelenin yanında yer alırlar.” CHP il başkanı terörist mi, hümanist mi? İşte bir münazara konusu daha...",https://www.milliyet.com.tr/yazarlar/melih-asik/neden-geciktik-6403659
Melih Aşık,"Anılar, anılar... MUZ PEŞİNDE",16 Ocak 2021,"Almanya... 1973 yılının yaz ayları... Speyer kentindeki çiçek serasında geçen zor ve zahmetli günlerden sonra şeker gibi bir iş buldum. Karlsruhe şehrinde, Schneider Kaufhaus adlı AVM’de kamyonet muavinliği. Sabah gittim, yanında çalışacağım Ludvig ile tanıştırdılar. AVM’de çeşitli reyonlardan her gün çok miktarda dekor parçası çıkıyordu. Bunların bir kısmı depoya, bir kısmı çöplüğe taşınıyordu. Ludvig’e bir Volkswagen kamyonet vermişlerdi. Ben taşıma işinde ona muavinlik yapacaktım. İşe koyulduk. Ludvig 55 yaşında, şeker gibi bir adam. Kamyonetle oradan oraya giderken bana anılarını anlatıyor. Gençliğinde futbolcuymuş. İkinci Dünya Savaşı patlayınca askere almışlar. Alman birlikleri Fransa’yı işgal edince onu birkaç arkadaşıyla birlikte bir şatoya nöbetçi yapmışlar: - Şatonun mahzeni şarap doluydu, her gün sabahtan akşama kadar şarap içiyorduk, çok güzel günlerdi, diye anlatırdı. Bir yıl sonra Rusya cephesine göndermişler. Etrafında bombalar patlamaya başlayınca Ludvig ayılmış. Charkov şehri yakınlarında bir çatışmada omuzundan yaralanmış, Berlin’e hastaneye taşımışlar. Ertesi gün bağlı olduğu tabur Ruslar tarafından yok edilmiş. Bütün arkadaşları ölmüş. Ben şans eseri yaşıyorum, der, hemen ardından da: “İch hatt einen cameraden...” diye o ünlü marşı söylemeye başlardı. Cephede ölen arkadaşlarının ardından her akşam bu marş söylenirmiş: “Bir arkadaşım var idi...” İşimize dönelim... Dedim ya, şeker gibi bir iş. Beş on kiloluk parçaları beş on dakikada arabaya yüklüyoruz, ondan sonrası yollarda gevezelik yapmakla geçiyor. Çoğu zaman işe yarar mobilyalar, tahta mankenler vs. de atılıyor. Bunları şehrin dış mahallelerindeki hurdacılara götürüp beş on marka satıyoruz. Paraları bir kutuya koyuyoruz. Akşam iş bitince su kıyısında bir birahaneye gidip kafayı çekiyoruz. Neşemiz yerinde, eğleniyoruz. O çat pat İngilizce, ben çat pat Almanca ile konuşuyorum ama iyi anlaşıyoruz. O günlerden birinde... Çöplüğe dekor parçalarını atarken baktım bir TIR gelmiş, koli koli çikita muz boşaltıyor. Muzlar çok az beneklenmiş. Türkiye’de biz bunları yeriz. Ludvig’e dedim ki: - Gel bunları alalım, şehrin Türk mahallesine götürüp satalım, bunları Almanlar yemez ama bizim Türkler yer, tertemiz muzlar. Senaryo Ludvig’in hoşuna gitti. Zaten o da eğlence arıyor. Kolileri bizim kamyonete yükledik. Doğru şehrin arka mahallelerindeki Türk bakkallarına. Ben elime birkaç muz alıp bakkala giriyor, vatandaşımıza ucuz fiyata muz teklif ediyorum. Ancak maalesef bizim bakkallar hiç ilgi göstermiyor. Çünkü bizim Türkler de Almanlar gibi seçici olmuş oralarda. Benekli muz yemiyormuş kimse. Çikitaya alışmışlar. O gün akşama kadar dolaştık. Muzları satamadık. Ertesi sabah da iş var. Ne yapalım. Muzları götürüp bizim firmanın deposunda bir kenara yerleştirdik. Bir ara çöplüğe götürüp atarız, derken ertesi gün AVM’nin müdürlerinden biri depoyu teftişe gelmesin mi? Muz kolilerini gördü, bunların burada ne işi var diye sordu. Ludvig kem küm etti. Müdür sinirli şekilde, “Alles weg” diye bağırdı, “Atın bunları buradan” dedi. Ludvig cevap vermedi. Savaş görmüş eski askerler bu sonradan görme şımarık gençlere bozuluyordu ama adam haklıydı. Biz o gün öğleden sonra muzları tekrar kamyonete yükleyip çöplüğün yolunu tuttuk. Çöplüğe giriş de öyle kolay değil. Belli bir ücretle giriliyor. Cebimizden para verip girdik, muzları çöplüğe döktük. Bu arada Ludvig’in yüzünde kırmızı benekler oluştu. Durmadan muz yemekten alerji olmuş. Ticaret işindeki ilk ve son deneyimim böyle sonuçlandı. Muzu yemesi güzeldir de ticareti bize uymadı. İlk işimizde zarar ettik. Ludvig’le birlikte halimize çok güldük...",https://www.milliyet.com.tr/yazarlar/melih-asik/anilar-anilar-muz-pesinde-6407192
Melih Aşık,Anılar... Anılar... Gazeteciye vurmak,23 Ocak 2021,"Döndük dolaştık, gazetecilere yönelik tehdit ve saldırı mevsimine geri döndük. Ülke gelişmeyince, toplumsal hayat bir türlü demokrat sınırlar içine giremiyor. Mağara devrini aşamıyoruz. Saldırı deyince... Başımdan geçen olayı sizlere aktarayım. Yıl 1978, 8 Kasım günü. Günaydın gazetesinde çalışıyorum. O gün ilk çocuğum doğacak. Eşimi öğle vakti Cerrahpaşa hastanesine götürdüm. Ben gazeteye döndüm, eşimin doğum yapacağını, bir miktar avans almam gerektiğini söyledim. Hayırlı olsun, dediler. Avansı alıp tekrar hastaneye döndüm. İlk oğlumuz Doğan o gece 12 sularında dünyaya geldi. Hemşireler bebeği gösterdi. Tuhaf duygular içinde birkaç saniye bakabildim. Eşim 02 sularında odaya alındı. Ben de yanına girdim. Sohbet ettik. Gayet iyiydi. Gece yanında kalmamı önerdi. Orada izinsiz kalmak pek şık olmazdı, 04 sularında yanından ayrıldım, hastanenin karşısındaki sabahçı kahvesine gittim. Bir çay söyledim. Yanıma orta yaşlı biri yaklaşıp, “Araç lazım mı?” diye sordu. Güvenilmez biri gibi durmuyordu. Birazdan kalkıp Cihangir’e gideceğimi söyledim. Çay bitti. Kırmızı Renault marka bir araca bindik. Beni eve, Cihangir’e götürdü. Arabadan inip apartmanın kapısına yürüdüm. Tam anahtarı çıkarıp kapıyı açacağım sırada karanlıkların içinden iki genç fırladı. İkisinin de elinde o güne kadar görmediğim büyüklükte tabancalar. “Biz Başbuğ’un adamlarıyız” dediler gibi geldi bana. “Ceketini çıkar” dediler. Üstümde pardösü var. Ceketi çıkarmam için önce onu çıkarmam lazım. Ancak onlar nedense ceketimi çıkarmamda ısrar ediyor. Biri önde, diğeri iki metre geride duruyor. Tabancaların namluları tam alnıma hizalanmış. Ben “Para mı istiyorsunuz?” diye elimi cebime götürürken, öndeki saldırgan daha önce davranıp cüzdanı çekti aldı. Ancak ceketi çıkar muhabbeti sürüyor. Ceketi çıkarırken iki kolumu arkadan bağlayıp götüreceklerdi sanırım. Ben lafı uzatarak vakit kazanmaya çalışıyorum. Bir yandan da içimden nasıl bir kaderin içine düştüğüm geçiyor. Biraz önce çocuğum doğmuş ve ben biraz sonra ölüyorum. Çocuk ömür boyu “Babamı ben doğduğum gün öldürmüşler” deyip duracak. Ne hazin! Öndeki saldırgan, yumruk mesafesinde duruyor. Ceketini çıkar derken kabzayla alnıma da vuruyor. Tabancayı bir elimle itip suratına yumruk atmayı düşünüyorum. Gözüm arkadakine gidiyor. Onun eli hiç titremiyor. Namluyu tam alnıma doğrultmuş durumda. Kafamı çaktırmadan biraz sola, biraz sağa kaydırıyorum. Namlu aynı hareketle beni izliyor. Eğitim aldıkları belli. Derken, sokağın başında birtakım ayak sesleri duyuldu. Arkadaki “Birileri geliyor” dedi. Öndeki tabancanın kabzasıyla gözümün üstüne müthiş bir darbe vurdu. Yere düştüm. Onlar biraz ötede duran araca binip kaçtılar. Her tarafım kan içinde. Üst komşunun zilini çaldım. Telefonla Genel Yayın Müdürümüz Rahmi Turan’ı aradım. Sağ olsun tabancasını cebine koyup yarım saatte geldi. Gözümün üstüne sargı bezi koymuşuz. “Bakayım” dedi. Gözümü açınca, görüntüden o da korktu. Hastaneye gittik. Gece vakti ameliyata aldılar. Pek de iyi geçmedi. Sabah vakti iki kişi gelip yanıma oturdu. İkinci Şube’den gelmişler. Olayı sordular. Kısaca anlattım. Sonra tekrar konuşuruz deyip gittiler. Bizim gazete ertesi gün olayı birinci sayfanın ortasında iki sütun verdi. Olayın siyasi bir yanı bulunmadığını, adi bir saldırı olduğunu yazdı. Emniyet öyle açıklamıştı. Ben gözümün tedavisi için Haldun Simavi’nin davetiyle Londra’ya gittim. Dönüşte tekrar işe başladım. O günkü kaos ortamında olayın dosyası “adi vaka” damgasıyla kapatıldı. Ben o sırada Günaydın’da etkili bir yerde bulunuyordum. İç siyasi haberler şefiydim. Bana veya gazeteye gözdağı vermek isteyenlerin fiili olabilirdi. Etraftan eş dost bunun gazetenin içinden düzenlenmiş olabileceğini de dile getirdiler. Çünkü o gece hastaneye gideceğimi sadece onlar biliyordu. Gazetede her görüşten adam vardı. Belli bir etkinliğimizin bulunması bazılarını rahatsız ediyordu. Ancak saldırıyı içeriden birilerinin düzenlediği yolunda da kanıt yoktu. Kimseyi suçlayacak durumda değilim. Benden bir hafta sonra Milliyet çizeri Bedri Koraman evinin önünde saldırıya uğradı. Saldırganla boğuşarak kurtuldu. Olay siyasi miydi, adi mi, o da anlaşılamadı. Milliyet haberi küçük verdi. İki hafta sonra Politika Gazetesi Yazı İşleri Müdürü Ali İhsan Özgür öldürüldü. Cesedi bir arabanın bagajında battaniyeye sarılı olarak bulundu. Basında tek sütun yer aldı. Kanlı olaylar birbirini izliyordu. Bana yönelik saldırıdan üç ay sonra Abdi İpekçi öldürüldü. Bu defa olayın siyasi olduğundan kimsenin şüphesi yoktu! Eğer bizlere yönelik saldırılar basında büyütülseydi karanlık eller ülke çapında ses getirecek bir Abdi İpekçi cinayeti düzenler miydi? Bilemeyiz... Sonraki yıllarda bize yönelik tehditler tabii eksik olmadı. Ailece bu tehditlerle birlikte yaşadık. Sonraları Uğur Mumcu’nun, Çetin Emeç’in, Ahmet Taner Kışlalı’nın, Hrant Dink’in ve daha nice muhterem gazetecinin faili meçhul cinayetlere kurban gittiğine tanık olduk. Acı içinde kaldık. Bugün de genç arkadaşlarımız saldırıya uğruyor, tehditler altında çok sıkıntılı günler yaşıyor. Neden? Çünkü doğruların yazılması istenmiyor ve gazeteciye her türlü saldırı olağan karşılanıyor. Halk basın özgürlüğüne sahip çıkmadıkça, çağdaş bir demokrasi ülkeyi sarıp sarmalamadıkça maalesef bu böyle süreceğe benziyor. Oğlum Doğan mı? 40 yaşını geçti. Sabahları görüntülü hattan beni arıyor. Torunum Ömer’e, “Bak oğlum, deden” diye beni gösteriyor. Karşılıklı şirinlikler yapıyoruz. Ömer büyüyecek... Umuyorum ve diliyorum, gazeteciler dahil kimsenin insanlık dışı saldırılara uğramadığı bir ülkede yaşayacak...",https://www.milliyet.com.tr/yazarlar/melih-asik/anilar-anilar-gazeteciye-vurmak-6413116
Melih Aşık,Aşılanma zamanı!,14 Ocak 2021,"Türkiye’ye 25 bin doz BioNTech aşısı geldiği ve bazı kişilere uygulandığı söylentileri dolaşırken... Kocaeli Üniversitesi Rektörü Prof. Sadettin Hülagü’nün 30 Kasım 2020’de kişisel Twitter hesabından attığı bir mesaj ortaya çıktı. Sayın Rektör bu mesajında diyor ki: “Çocukken büyüklerimizin zoruyla aşıya götürülürdük. Covid-19 bizim bu huylarımızı da değiştirdi. 4 hafta önce ilk dozu yapılan BioNTech firma aşısının 2. dozunu bugün yaptırdım. Lütfen Maske, Mesafe ve Temizlik kurallarına dikkat edelim. İşin şakası ve telafisi yok.” Böylece, Sayın Rektör’ün ilk aşıyı 2 Kasım’da yaptırdığı anlaşılıyor. Rektör Hülagü aşıyı gönüllülük uygulaması içinde yaptırdığını söylüyor. Aşı uygulaması bugün yarın başlıyor. Türk Tabipler Birliği’nden Prof. Kayıhan Pala bir ihtimale işaret ediyor. Elde bulunan aşı 3 milyon dozdur. Bir dozu alan kişiye 28 gün sonra ikinci doz verilecektir. 28 gün içinde ikinci parti aşı gelmezse ne olacak? Kimse garanti gelecek diyemiyor zira. O zaman vatandaşlar tek dozla idare edecek! Planlamaya göre, ilk aşamada sağlık çalışanları ile huzurevlerinde bulunan kişiler aşılanacak. Daha sonra asker, polis, jandarma, adli personel, cezaevinde kalanlar ile çalışanlar, sonrasında da 65 yaş üzeri vatandaşlar aşılama programına dâhil olacak. Bu sıralama uygulanırsa 65 yaş üstü çok uzun süre aşılanma bekleyecektir. KOMŞU Yunanistan iki günün biri yeni bir askeri hamle yapıyor. İyon Denizi’nde karasularını 6 milden 12 mile çıkardı. Açık açık “Sıra Ege’de” diyor. Zorunlu askerlik süresi 9 aydan 12 aya çıkarıldı. Asker sayısının artırılmasına karar verildi. Savunma bütçesi geçen yıla göre 5 kat artırıldı. Ege adalarını silahlandırmaya devam ediyor. Fransa’dan alınan Rafale uçakları gelmeye başladı. Bakanlar ve komutanlar iki günün biri Ege adalarını teftişe geliyor. Bazı üslerin ABD ile ortak kullanılması için anlaşma yapıldı. Akdeniz’de İsrail, Mısır, Güney Kıbrıs, Yunanistan  ittifakı kuruldu. Suudi Arabistan ve BAE ortak tatbikat için uçaklarını Yunanistan’a yolluyor. Yunanistan bunları neden yapıyor? Akıllarından geçen bir yıldırım savaşıyla Türkiye’yi dize getirmek olabilir mi? Bu ihtimali düşünmenin vakti gelmedi mi? CHP Kemal Kılıçdaroğlu’nun son grup konuşmasını TV’de izledik. Ağır konuştu. Sert cümleler kurdu. Partinin başında Ecevit veya Baykal olsa daha etkili bir konuşma yapamazdı. Ancak konuşmalar etkili olsa da sonucu değiştirmiyor. CHP 10 yıldır oyunu artıramıyor, yüzde 25’lerde dolaşıp duruyor. Çünkü iktidara geldiği takdirde CHP’nin ne yapacağını vatandaş bilmiyor. Ülkeyi daha iyi yöneteceği konusunda kuşkulu. CHP’nin ideolojisi olmayan bir parti olduğunu birkaç yıl önce Kemal Bey bizzat itiraf etmişti. İdeolojisi olmadığı için buna uygun bir programı da yok. CHP AKP’den farklı olarak ne yapacağı konusunda halkı aydınlatmıyor, AKP’den farklı bir sistem iddiası ortaya koymuyor. Öyle olunca, ülkeyi daha iyi yöneteceği konusunda güven vermiyor. PROTEST Dün sabah Uçankuş TV’ye takılıyor gözlerimiz... Sohbet programında ekrana bir kısa film geliyor. Şık bir kadın bir adama tasma takmış. Onu köpeği gibi yanında dolaştırıyor. Köpek gibi dört ayak üstünde yürüyen adam bir ara kadının ayaklarını yalıyor. Stüdyodakiler bu kadar da olmaz diye isyan ediyor. İşin aslı sonunda ortaya çıkıyor. Meğer Kanada’da biri kadın iki arkadaşın protesto gösterisiymiş bu. Neyi mi protesto ediyorlar? Karantina sırasında sadece köpek sahiplerine sokağa çıkış izni verilmesini protesto ediyorlarmış. TARİFE Hayattan ayrılanlara yapılan cenaze yardımı her yıl güncelleniyor. 2021’in tarifesi de belli oldu. Buna göre... Milletvekili öldüğünde: 18 bin 900 TL. Eski milletvekili öldüğünde: 9 bin 450 TL. Devlet memuru (en düşük rakam): 3 bin 150 TL. SSK’lı veya Bağ-Kurlu: 928 TL. Ne demeli bu tablo karşısında? Ölümlerden ölüm beğen... AGA İzmir’de Pasaport iskelesinin tamiri sırasında Urla’dan getirilen yüzer iskelenin üzerinde “Agamemnon” adı görülünce sosyal medya küçük bir isyana sahne oldu. Belediye Başkanı Tunç Soyer iskeleye Yunanca ad koyduğu için topa tutuldu. Derken iskelenin Soyer’den önce, 2017 yılında isimlendirildiği ortaya çıktı. Salvolar dindi. Aslında Balçova Kaplıcaları dâhil başka bazı yerlerin adı da Agamemnon bugün. Kimdir Agamemnon? Eski çağlarda Truvalılarla savaşan bir ünlü komutan. Türklere karşı savaşmışlığı yok. Bu arada... İzmir’in adı da Yunanca değil mi? İzmir adı Smyrna (veya Zmyrna) adlarından gelmiyor mu? Nedir bu heyecan? ONAY İngiltere’de hekim olarak çalışan Dr. Turhan Çömez, Nevşin Mengü’nün yaptığı röportajda aşı konusunda ilginç bilgiler veriyor. Diyor ki: - Yakında herkesin bir aşı karnesi olacak. Bu karnede yaptırdığınız aşılar belirtilecek. Eğer yaptırdığınız aşı, mesela Çin aşısı, gideceğiniz ülkede onay almamışsa size giriş izni verilmeyecek! Demektir ki... AB ülkeleri Coronavac aşısına onay vermezlerse AB’nin kapıları korona aşısı olmuş yurttaşlara kapanacak. Bu arada kapılar hiç aşı olmamış yurttaşlara da kapalı olacak tabii. Aşı olmamakta direnen kişileri gelecekte böyle bir yurt dışı yasağı bekliyor.",https://www.milliyet.com.tr/yazarlar/melih-asik/asilanma-zamani-6405388
Melih Aşık,Aşılamada rekor,29 Aralık 2020,"Çin’den ve Almanya’dan aşılar gelmeye başlıyor. Acaba aşılama hangi hızla ilerleyecek? Almanya aşı kampanyası için 2 milyar 700 milyon euro ayırdı. Spor salonları, stadyumlar, konser salonları derken, 4000 merkez bu işe ayrıldı. Almanlar günde 150 bin kişiyi aşılamayı hedefliyor. Sağlık Bakanı Fahrettin Koca, Türkiye’de ise günde 2 milyon kişinin aşılanacağını söylüyor. Almanlar nisan sonuna kadar 5.5 milyon kişinin aşılanmasını planlıyor. Fahrettin Koca ise beş kat daha iddialı: - Biz ise nisan sonuna kadar 50 milyon dozu kesinlikle dağıtıp, aşıyı (25 milyon kişiye) yapmış olacağız, diyor. Gazeteci soruyor: - Aşılamayı o kadar hızlı yapabilir miyiz? - Biz yaparız. Birinci kademe sağlık hizmetinde dünyanın en iyilerinden biriyiz. Vay canına biz neymişiz, demeye kalmadı. Sağlık Bakanı’nın Ahmet Hakan’a önceki gün verdiği demeci gördük. - Hedefimiz, üç aylık zaman diliminde 30-35 milyon insanımızın aşılanmasını sağlamak. 30-35 milyon kişinin aşılanmasının tamamlanmasını mart gibi bitirmek istiyoruz. Hedef nisan sonuna kadar 25 milyon kişiydi. Mart sonuna kadar 35 milyon kişiye çıktı! Bu alanda dünya sürat rekorunun eşiğindeyiz anlaşılan. Kulağa hoş geliyor da... Pek mantığa sığmıyor bu rakamlar. Umarız yanılırız. KORKMA Aşı konusunda doktorlar ne düşünüyor? Hepimizin gözleri doktorlara çevrili. Bakalım onlar aşı yaptıracak mı? Sohbetlerde en çok sorulan soru da bu. Prof. Cem Kalaycı dostumuza bunu sorduk geçenlerde: - İlk bulduğum anda yaptıracağım aşıyı, dedi, yan etkileri olacak mı olmayacak mı bilemem ama aşı olmamanın riski yan etkisinden çok daha büyük onu biliyorum. Kitabevi sahibi Necip Azakoğlu dostumuz aynı soruyu Prof. Mehmet Özek’e sormuş... Mehmet Özek dünya çapında ünlü bir çocuk beyin cerrahımız. Yurt dışından bile hasta getirirler kendisine. Mehmet hocanın soruya cevabı: - Çin aşısını ilk bulduğum yerde yaptıracağım. Üstüne de Alman aşısını yaptıracağım. Mehmet Hoca şaka mı yapıyor diye sorduk. Hayır, çok ciddiymiş. Aşıların birbirini tamamlayacağını düşünüyormuş. Aşıdan korkanlara duyurulur. BİTTE “Bitte nicht die Arzte und Pflegekrafte zuerst impfen! Wenn’s schirf geht sind wir im Arsch! Nehmt zuerst Politiker und Journalisten!” Almanya’da sosyal medyada şu aralar çok dolaşan bu mesajın tercümesi mi? “Lütfen aşıya doktor ve sağlıkçılardan başlamayın. Terslik olursa hepimiz ayvayı yeriz. Aşıya politikacılardan ve gazetecilerden başlayın.” Aşıya politikacılardan ve gazetecilerden başlanırsa ne mi olur? Onu da herhalde şöyle düşünmüştür yukarıdaki talepte bulunan arkadaş. “Terslik olmazsa ne âlâ. Olursa gene ne âlâ!” KAYIT Son günlerde ses getiren kimi kitaplar duruyor masamızda. Örneğin... CENDERE: Barış Pehlivan ve Barış Terkoğlu’nun ortaklaşa yazdığı kitap, son dönemde gözler önünde cereyan eden kimi çarpıcı olayların arka planını aydınlatıyor, üstü örtülen gerçekleri kayda geçiriyor. TOSUN BANK: Köylü bir ailenin imam hatip okulunu yarıda bırakmış, garsonluk ve bulaşıkçılıktan başka iş deneyimi olmayan evladı nasıl yaptı da 520 bin kişinin 322 milyon lirasını dolandırıp Türkiye’den kaçtı. Merak edenler İsmail Saymaz’ın kitabını okumalı. TÜRK İSLAM SENTEZİ: Vecihi Timuroğlu, bu kitabında, ülkeyi son 40 yılda biçimleyen kültürün nasıl yaratıldığını anlatıyor. FINDIK Karadeniz’de fındık tekelini Ferrero adlı İtalyan firması eline aldı. İhracatın yüzde 60’ını Ferrero yapıyor. Ürettiği Nutella gibi markalar piyasada yüksek ciro sağlıyor. Ferrero şimdi de Düzce’de fındık kırma tesisi kurmak için harekete geçti. Firmaya devlet desteği ve 667 milyon lira teşvik sağlandı. CHP Ordu Milletvekili Osman Adıgüzel diyor ki: “Biz yabancı yatırıma karşı değiliz. Gelsinler, entegre tesis kursunlar. Ancak Ferrero Düzce’de entegre tesis kurmuyor, fındık kırma fabrikası kuruyor. Türkiye’de zaten 170’e yakın benzer işletme var. Bunların 40-50 tanesi fazlalık nedeniyle faal durumda bile değil. Şimdi Ferrero tamamen robotik bir fabrika açarak istihdam sağlamadığı gibi, yerli kırma fabrikalarının da kapanmasına ve on binlerce insanın iş kaybına yol açacak.” İşleri sarsılacak fabrikalar ve işçileri ne diyor bu işe? Onlardan ses yok! DAVA Ataol Behramoğlu, 65 yaş üstü vatandaşlara konulan yasaklara karşı dava açtı. Behramoğlu, kısıtlamanın bilimsel bir gerekçesinin olmadığını vurgulayarak, “Başka hiçbir ülkede böyle bir uygulama yoktur. Bir grup insanın bu keyfi uygulamayla yaşam haklarını sınırlamak haksızlıktır” diyor. Aynı fikirdeyiz. Bu uygulama salgının önlenmesine yaramadığı gibi, yaşlı nüfusun hareketsiz bırakarak türlü hastalıklara kapı açıyor. Var olan rahatsızlıkları ve yetmezlikleri hızlandırıyor. Bu insanlara karşı açıkça suç işleniyor. ASGARİ Yeni asgari ücret belli oldu: 2 bin 825 lira 90 kuruş. Bazı belediyeler ise kendi asgari ücretlerini belirleyip duyurdular. İstanbul, Ankara ve Adana belediyelerinde 2021’de en düşük asgari ücretin 3 bin 100 lira olarak uygulanacağını Belediye Başkanları açıkladı. Eskişehir Belediye Başkanı Yılmaz Büyükerşen rakamı biraz daha yükseltti; 3 bin 350 lira. Rekor ise adı sanı pek duyulmamış bir belediyeye ait; Konya’nın CHP’li tek belediyesi Tuzlukçu Belediyesi’ne. Başkanı Nurettin Akbuğa, sendikayla yaptığı sözleşmede kadrolu ve taşeron işçi ayrımı olmaksızın aynı işi yapan herkesin eşit ücret alacağını ve en düşük ücretin 4 bin 500 lira olarak belirlendiğini duyurdu.  Asgari ücret en azından 3 bin lira sınırını aşmalıydı. Arzu edilen oydu.",https://www.milliyet.com.tr/yazarlar/melih-asik/asilamada-rekor-6391696
Melih Aşık,Orhan Kural,24 Aralık 2020,"Profesör Orhan Kural’ı, eşsiz bir dünya dostunu kaybettik. 1998’de Türkiye Gezginler Kulübü kurucusu oldu. Kurduğu topluluklarla yaşamı boyunca 100’den fazla ülkeyi ziyaret etmişti. Müthiş bir sigara düşmanı daha doğrusu temiz hava dostuydu. Yaşanabilir bir çevre için hiçbir kavgadan kaçınmadı. Kaldırıldığı hastanede koronavirüsten yaşamını yitirdi. Henüz 70 yaşındaydı; tıbbın ne yapıp edip onu yaşatması gerekirdi. Olmadı. Bir konferansının tutanakları elimizde. Ramazan günü yaptığı konuşmada diyor ki: “Türkiye, Dünya Guinness Rekorları’na göre en çok ekmek israf eden ülke. Günde 22 bin kişi açlıktan ölürken Türkiye’de her gün 6 milyon ekmek çöpe atılıyor. Bu, milyonlarca aç insana yapılan bir haksızlıktır. İsraf dinimizde haramdır, şeytanla iş birliğidir. Yıllardır verdiğim ve bir dünya rekoru olan (dünyada 63 ülkede ve 81 ilimizde) beş bin konferansla bunları anlatıyorum. Sofranızda ekmek bırakırken lütfen vitrinlere bakarak yutkunan çocukları, Suriyeli mültecileri unutmayın. Lütfen bundan böyle birbirinizle yediğiniz yemeğin resmini özellikle ramazan ayı süresince paylaşmayın.” Orhan Kural’ı saygıyla uğurlarken, kızı, değerli sinema yazarı Nil Kural ve tüm yakınlarına başsağlığı diliyoruz. AYAKÜSTÜ VAATLER CHP Genel Başkanı Kemal Kılıçdaroğlu son grup toplantısında Mardin’de elektrik faturalarının milleti perişan ettiğini ifade ettikten sonra: “CHP iktidarında, elektriği vatandaşa istediği koşullarda vereceklerini, gerekirse devletleştireceklerini” kaydetti. Elektrik fiyatını vatandaşa bırakmak yeni bir vaat. Peki, bu ve benzeri vaatler hangi programda yer alıyor? Bir partinin kurultayca hazırlanan programı olur. Bu programda gelir kaynakları belirtilir. Para nereden gelecek nereye gidecek? Ayrıntılarıyla anlatılır. Ondan sonra bu program uyarınca vaatlerde bulunursunuz. Vatandaş da programı ölçer biçer inceler. Aklı yatarsa oyunu size verir. CHP’nin böyle bir programı yok. Projeleri yok. Mucize yaratacak kadroları yok. Vaatleri zengin. Ama kaynağı belli değil. Bir de elektrik şirketlerini devletleştirme vaadi çıktı ortaya. Bunlar böyle ayaküstü konular olabilir mi? AYFON İstanbul Bahçelievler Belediye Başkanı Dr. Hakan Bahadır, yeni yıl öncesi Belediye Meclis üyelerine ufak! bir jest yapmış. Her birine fiyatı 11 bin lira olan Pro 11 model cep telefonu hediye etmiş. Parayı tabii ki cebinden değil, belediyenin kasasından ödemiş. CHP Bahçelievler İlçe Başkanı Özgür Çelik, kendi üyelerinin de “hediye”yi kabul ettiklerini duyunca her birini aramış. Böyle bir “hediye”nin etik olmadığını söyleyerek iade etmelerini istemiş. Aldığı cevap: “Biz telefonları zimmet karşılığı, görev süremiz bitince iade etmek koşuluyla aldık. O yüzden iade etmeyi düşünmüyoruz.” Üyeler sıkı sıkıya yapışmış Pro 11 telefonlara. Gerçi ellerindeki Iphone 6 veya 7 modelleri falan aynı işi görür ama Pro 11 daha fiyakalı. Uzaktan bakıldığında da cesametinden son model olduğu anlaşılıyor. Kimse alamaz onu ellerinden. BİZ Türkiye ile ilgili siyaset analizlerini, sağ sol tartışmalarını, eğilim araştırmalarını okurken aklımıza hep Amerikalı yazar John Steinbeck’in Amerikan toplumuyla ilgili tespiti gelir: “Sosyalizm köklerini Amerika’da bulamaz; çünkü fakirler burada kendilerini sömürülen bir sınıf olarak değil, geçici olarak sıkıntı yaşayan milyonerler olarak görmektedir.” Türk toplumuna da bir an bu mercekten bakar mısınız? AHLAK Sosyal medya çalkalanıyor. Kemal Kılıçdaroğlu demiş ki: “Sen asıl vergiyi alınması gereken yerlerden alacaksın. Uyuşturucu ticareti yapan adamdan vergi alacaksın, organ ticareti yapan adamdan alacaksın.” Kılıçdaroğlu gerçekten böyle mi söylemiş? Hayır. Konuşma bandını izledik. Kemal Bey şöyle diyor: “...Uyuşturucu paraları, organ ticareti yapanların paraları, fuhuş üzerinden para kazananlar, insan ticareti yapanlar kazandıkları paraları Türkiye’ye getirirlerse sıfır vergi, şu kendisini muhafazakâr olarak tanıtan partiye bakın...” CHP lideri iktidarı eleştiriyor. Lafın yarısını kesip tersyüz etmişler. Böylece herkesi yanıltıyorlar. PEYNİR Ulusal Süt Konseyi tarafından süt üreticilerine bir tavan fiyat konulmuştu: 2 lira 30 kuruş. Yem ve diğer girdilere sık sık zam yapıldığı halde süt taban fiyatı bir yıl boyunca sabit tutuldu. Enflasyon üreticinin sırtına bindirildi. Önümüzdeki ay başından itibaren süt taban fiyatı 2 lira 80 kuruşa yükseltiliyor. Süt fiyatı sabit tutulmasına rağmen peynir, yoğurt gibi ürünlere bir yılda yüzde 50 dolayında zam yapan sütlü mamul üreticileri bu küçük artışı da fiyatlara bol bol yansıtacaktır kuşkusuz. Çünkü onlar örgütlüler. Anti tekel yasalarını aşmayı da iyi biliyorlar.",https://www.milliyet.com.tr/yazarlar/melih-asik/orhan-kural-6387784
Melih Aşık,KIRIM  POLİTİKASI,22 Aralık 2020,"Dışişleri Bakanı Mevlüt Çavuşoğlu ile Milli Savunma Bakanı Hulusi Akar 17 Aralık’ta Ukrayna’yı ziyaret ettiler. İki bakan, devlet yetkililerinin yanı sıra, ayrılıkçı bir Kırım heyetiyle de görüştü. Bakanlar iki ülke arasındaki “stratejik ortaklık anlaşması”na vurgu yaptılar, Kırım’ın bir referandumla Rusya’ya katılma kararını Türkiye’nin tanımadığını yinelediler. Öte yandan, malum, başımız ABD ile fena halde belada. ABD Yunanistan’da üsler kurdu, Doğu Akdeniz’de İsrail, Mısır, Güney Kıbrıs, Yunanistan’ı örgütledi. F-35 programındaki ortaklığımızı iptal edildi, S-400 füzelerini geri vermemiz için yaptırımlar başladı. Avrupa Birliği 27 üyesiyle açık açık ABD ve Yunanistan’ı destekliyor. Böyle bir süreçte Rusya’yı aleyhimize kışkırtmanın gereği var mı? Rus gazeteci İşxan Miroyev, artı gerçek sitesinde yazdığı yazıda Ankara’nın Azerbaycan’ı destekleyerek Karabağ’ın el değiştirmesini sağladığı gibi Ukrayna’yı destekleyerek Kırım’ın Rusya’dan ayrılması için çalıştığını öne sürüyor: - Ukrayna’ya Türk İHA’larının gönderilmesi ve Ukrayna ordusuyla beraber tatbikat yapılması bunun hazırlıkları olarak görülebilir, diyordu. Tam şu sırada Rusya’yı düşman etmenin kazancı ne olabilir? Mantığı nedir? Amaç ABD’yi teskin etmek mi? Tam tersine, üzerimize daha da cesaretle gelmelerine kapı açacağız. TAKLİT CHP’li vekillerin konuşmalarına Allah, peygamber, din, iman, inanç motiflerini yerleştirmelerinin yanlışlığını yazmıştık. “Allah’tan korkmuyor musunuz, siz Müslüman değil misiniz?” gibi ifadeler pek sıklaştı. Okurumuz Ali Öztürk geçtiği notta diyor ki: “...Halkımızın büyük bir çoğunluğu dindardır. Bu nedenle, milli kültürümüzde dini deyim ve kavramlar da yer almaktadır. Onun için her dini deyimi ve sözcüğü laikliğe aykırı olarak yorumlamamak gerekir. Kültürümüze mal olmuş bazı dini kavram ve sözcüklere, laikliğe aykırı diye tepki göstermemeliyiz.” Aynı fikirdeyiz. Zaten inançlı inançsız her birimiz “Allah korusun, Allah saklasın, Allah’a emanet, inşallah, maşallah” gibi sözcük ve deyimleri sık sık dile getiririz. Kişisel planda olağandır. Ancak siyaset adamları karşıdakinin dini inancına değil anayasal ve yasal görevlerine hitap etmek zorundadır. Muhalefet, iktidarı kanunlara göre denetler, kanunlara göre hesap sorar. Bu dünyanın hesabı bu dünyada verilir. Aksi takdirde, karşınızdaki “Ben hesabı ahirette veririm” der çıkar işin içinden. SİSTEM Üç Türk çocuğu (Burak, Yusuf ve Zeki) Fransa’nın Lille takımını sırtladılar. Takım şu anda Fransa lig lideri. Ayrıca Hakan, Merih, Kaan İtalya’da; Çağlar, Cenk, Cengiz İngiltere’de; Enes, Okay İspanya’da; Kenan, Ozan, Yunus Almanya’da başarıyla top koşturuyor. Milli Takım’ı bu oyuncularla kuruyoruz. Ayrıca Türkiye’de oynayan ve Milli Takım’a alınan diğer futbolcuların en az yarısı da Almanya, Hollanda vs. çıkışlı. Buna rağmen bizim Milli Takım dökülüyor. Son olarak B ligine düşmüştük, oradaki grupta da sonuncu olduk. Neden oyuncularımız iyi de takım kötü? Çünkü ekol yok, sistem yok. Oyuncularımız bir sistemin içinde yer aldı mı oynuyor. Sistem yoksa şaşırıp kalıyor. Teknik direktör seçilirken... Çağdaş sistemleri incelemiş, özümsemiş adam değil de şöhret yapmış eskiler seçiliyor. Yönetimde sistem olmayınca sahada da olmuyor. TEST Hollanda’dan uçakla gelen yakınımızın Amsterdam’dan uçağa elini kolunu sallayarak bindiğini, İstanbul’da elini kolunu sallayarak indiğini evine gittiğini yazmıştık. Bu yakınımız yakında Hollanda’ya dönecek. Ona dönüşü sorduk: - Uçağa binişten en geç iki gün önce test yaptırmak zorundayız, dedi, test negatif çıkarsa uçağa binebiliyoruz. Hollanda’ya dönüşte de 14 gün karantina var. Onun nasıl uygulanacağını şu anda bilmiyorum. En azından şunu sorabiliriz: - Türkiye’ye gelen yolculara neden test zorunluğu konulmuyor? MESAJ CHP Genel Başkanı Kemal Kılıçdaroğlu, MHP kurucusu Alparslan Türkeş’in eşi Seval Türkeş’i ziyaret etti. Ziyarette Kılıçdaroğlu’na, İstanbul Belediye Başkanı Ekrem İmamoğlu, Kadıköy Belediye Başkanı Şerdil Dara Odabaşı ve İstanbul İl Başkanı Canan Kaftancıoğlu eşlik etti. Seval Türkeş geçenlerde Kılıçdaroğlu’na telefon açarak Alaattin Çakıcı’nın  tehdit mesajları karşısında duyduğu üzüntüyü ifade etmişti. Bunun bir teşekkür ziyareti olduğu söylendi. MHP’nin yayın organı Türkgün gazetesi, CHP’li heyetin evde ayakkabılarıyla dolaşmasına tepki gösterdi. Alevi dernekleri ise bu tam kadro ziyaretin Kahramanmaraş katliamının yıldönümüne rastlatılmasına tepki gösterdi. Verilmek istenen mesaj merak edildi. Doğaldır. Bir partinin ilke ve ideolojisi belli değilse ne mesaj verdiğini anlamak da zordur. MASRAF Şehir girişlerindeki tabelalardan nüfus ve rakım bilgisi her yıl masraf oluyor diye kaldırılmış. Nasrettin Hoca’nın fıkrası ünlüdür. Hoca anahtarını kaybetmiş. Evin önündeki lambanın altında aramaya başlamış. “Anahtarı orada mı düşürdün?” diye sormuşlar. “Hayır, samanlıkta düşürdüm ama samanlık karanlık, orada arayamıyorum” demiş. Bizimkiler de tasarrufu şehir tabelalarında arıyor.",https://www.milliyet.com.tr/yazarlar/melih-asik/kirim-politikasi-6385835
Melih Aşık,Anılar... Anılar... SABAHA KARŞI,02 Ocak 2021,"Dün sabaha karşı pencereden boş caddelere bakarken... Aklıma saat 03.00 sularında Dagens Nyheter gazetesinin Lund bürosu önünde gazete kamyonunu beklediğim günler geldi. Sene 1965. Okulu bırakmış, sinemacı olma hayalleriyle İsveç’e gelmiş, annemden sızdırdığım üç beş kuruşu yollarda tüketmişim. Artık işçiyim. Kamyon birazdan gelecek, içinde her biri 50-60 sayfalık 200 adet Dagens Nyheter gazetesi bulunan küçük balyayı karların üzerine fırlatıp gidecek, bir kenarda bekleyen ben balyayı açacak, bisikletin arkasına yükleyecek, kentin dış mahallelerinde gazete bekleyen evlere doğru pedal çevireceğim. Dizi dizi cadde lambalarının altında pırıl pırıl kar tarlaları. Buz  tutmuş otobandan gelip geçen tek tük araçlar. Onların yanından ağır ağır geçilecek, bizim mahalleye varılacak. Ara sıra bisikletten kayıp düşen gazeteler toplanıp yeniden yüklenecek. 200 gazete saat 06.00’ya kadar, katlar koşa koşa çıkıp inilerek dağıtılıp bitirilecek. Eğer dağıtım saat 06.00’ya kadar bitmez de gazete beş dakika falan gecikirse, sabah büroya telefon açılıyor, gazetenin geç kaldığı anlatılıyor, şikâyet oradan da bana yansıyor. İyisi mi koştura koştura dağıtılacak bu gazeteler. Ki boşuna laf yemeyelim. Ama dağıtım işi bittiğinde de bir keyif sarar insanı ki sormayın. Bir defasında o keyifle bisikleti mahalleden ana yola doğru yokuş aşağı bırakmıştım. Hızlandık, hızlandık. Tabii karda fren de tutmaz. Yarı yolda devrilip ta otobanın ortasına kadar savrulduk. Neyse ki o sırada gelen geçen araba yoktu, ucuz kurtulduk. Birkaç saniye hareketsiz kaldım. Annem, babam, kardeşlerim, okuldaki arkadaşlarım beni o anda görse ne derdi? Kendi halime onlar adına çok güldüm. Yılbaşı geliyordu. İsveç’te Jül diye tatsız bir tatil vardır. Noel bayramı. Galiba 17 Aralık gibi başlar, 10 Ocak gibi sona erer. Arada sokaklarda kimseyi göremezsiniz. Hayat durur. Kimse evinden çıkmaz. Benim yaşadığım Lund bir öğrenci kenti olduğundan öğrenciler de gitmiş, kent iyice boşalmıştı. Benim Jül’den falan haberim yok. Fabrikalarda iş arayacağım diye çalıştığım lokantadan ayrılmıştım. Jül’ün gelip her tarafa kilit vurulmasıyla işsiz kaldım. Lokantalar, kafeler de kapalı. Son gün ikamet kaydı için kiliseye gittiğimde (orada bu işi kilise yapıyor) papaz efendiyle sohbet ederken durumu anlattım. Kızıl sakallı genç papaz telefonu çevirdi, bir şeyler konuştu, gazete bürosunun adresini verdi. Günde 10 krona gazete dağıtacaktım. 10 krona iki sosisli sandviç alabilirdiniz. Öyle bir para. Ama çaresiz. İşe giriştik. Lund kentinin karla kaplı ıssız caddelerinde zamanla yarışımız başladı. Gazeteyi dağıtacağım mahalleyi o işi bırakan adam beni arabasıyla götürüp göstermişti. O bu işi otomobiliyle yapıyordu. Zor gelmiş. Benim işi bisikletle yapacağımı öğrenince, “Biraz zor olur” dedi gülerek. Ama dedik ya, çaresiziz. Üstelik, cepteki son paralar da suyunu çekti. Bir kuru ekmekle iki gün idare ettim. Gazete bürosundan avans istedim. Ayın sonunda vereceklermiş. Hayatımda ne o güne kadar, ne o günden sonra yaşamadığım açlık günleri başladı. Şehir bomboş. Kız arkadaşlar memleketlerine gitmiş. İstasyonun orada sosisli sandviç (korv) satan bir büfe var, enfes sosisler, yanında patates püre veriyor ama bende beş para yok. Gündüz gözü rüyalar görmeye başladım. Asmalı Mescit’te yanlarında kaldığım Levanten ailenin bir yılbaşı sofrasındayım. Önümde Rus salatası duruyor. Aynen o anı yaşıyorum. Ya da annemle pazarda dolaşıyoruz. Havuçlar, pancarlar, patatesler falan var tezgâhlarda. Canım yemek istiyor. Ziyaret sofraları geçiyor gözümün önünden. O anlara gidiyor zihnim. O sahnelerin nasıl olup da aklımda o kadar canlı kaldığına şaşırıyorum biraz da. Anlaşılan, aç kalınca bilinçaltı çalışıyor, iştah açan görüntüler su yüzüne çıkıyor. Sanırım açlık 5-6 gün sürdü. Arada bir gün yılbaşı balosu varmış. Akademiska Foreningen (Öğrenci Evi) balo düzenlemiş. Bir günlüğüne bulaşıkçılık işi buldum. Öğleni zor ettim. Garsonlar, mutfak işçileri falan yemek masası etrafına toplandık. Ortaya kocaman bir tepsi hamburger konuldu. Kaç tane yediğimi hatırlamıyorum. Yemek bitti. Tepside üç hamburger daha kalmıştı. Yugoslav işçilerden biri: - Bunları da ye, kalmasın, dedi samimi şekilde. - Teşekkür ederim ben çok yedim, dedim. - Al al, biz halden anlarız dedi. Anlaşılmıştı durum. Biraz da utanarak alıp onları da yedim. 1965 yılının son günlerini böyle geçirdim. Parasızlık ve açlığın ne demek olduğunu o yıl orada öğrendim. Yine de heyecanlı, maceralı, özgür günlerdi. Tüm gençlere tavsiye etmeyi isterdim. Ne var ki cep telefonu, kredi kartı gibi şeyler icat olunca dünya küçüldü, gençler için böyle serüvenleri yaşama olanağı da kalmadı.",https://www.milliyet.com.tr/yazarlar/melih-asik/anilar-anilar-sabaha-karsi-6395258
Melih Aşık,ŞEB-İ ARUS,26 Aralık 2020,"Şeb-i Arus törenlerinde semaya kadınlar da katılır mı, katılmaz mı? Kuran Arapça okunur mu okunmaz mı? İBB’nin düzenlediği Şeb-i Arus töreni üzerinde yoğun tartışma var. Derken bir başka tartışma... İlahiyatçı Doçent Ebubekir Sifil, yazar Yılmaz Özdil ve televizyoncu Cüneyt Akman’ın cenazelerinin camiye sokulmaması gerekir, demiş. Ayasofya’nın “baş imam”ı Prof. Mehmet Boynukalın, “Ebubekir Sifil hoca doğru söylemiş” diyerek onu desteklemiş. Dün Kadıköy çarşısına indim. Sokaklar bomba atılmış gibi, ıssız ve sessizdi. Balıkçılar, kuruyemişçiler ve mezeciler açık. Birkaç lokanta “al götür” servisi veriyor. Tanıdığım bir lokanta sahibine sordum: - Garsonlar, komiler, aşçılar falan ne yapıyor? Onlara destek oluyor musunuz? - Devlet her birine bin lira veriyor, dedi, maalesef biz de çok sıkıntıdayız. Fazladan bir şey veremiyoruz. Bin lirayla aile geçinir mi? Ne kadar süre geçinir? Mutfak, kira, okul masrafı, elektrik, su, gaz... Para nasıl yeter? Bir dayanışma ve yardımlaşma fonu oluşturmanın, bunları tartışmanın zamanı değil mi? Kuran Türkçe mi okundu, Arapça mı? Sema törenlerine kadınlar da katıldı mı, katılmadı mı? Vaktimizi bunlarla mı harcayacağız? (Şeb-i Arus: Düğün gecesi. Mevlana, öldüğü geceyi, sevgiliye kavuşma gecesi diye niteler ve böyle adlandırır.)  YAŞANANI YAZMAK  Diplomat Onur Öymen 2002 yılında emekli olarak siyasete girdi, CHP’den milletvekili seçildi. 10 yıl parlamentoda görev yapan Onur Bey, milletvekili olarak yaşadıklarını, raflara son çıkan “Baskılara Direnirken” adlı kitabında anlatıyor. 1 Mart Tezkeresi, Avrupa Birliği ile ilişkiler, Kıbrıs’ta baskılara direnmek, Ermeni Sorunu, Siyasette Entrikalar konu başlıklarıdır. Kitaptan bir bölüm... 2010 yılında İsveç Merkezli Silk Road Enstitüsü’nün yöneticisi Svante Cornell CHP’yi ziyaret eder ve son yayımladıkları 77 sayfalık raporun bir örneğini Genel Başkan Yardımcısı Onur Bey’e verir. Üç bölümden oluşan raporda üç ayrı senaryo bulunur. Üçüncü senaryo dikkat çekicidir: “Deniz Baykal istifa etmek zorunda bırakılır. Onun yerine Kemal Kılıçdaroğlu Genel Başkanlığa seçilir. Kılıçdaroğlu parti politikalarını değiştirir ve bunun üzerine Avrupa’daki bazı partiler tarafından desteklenir.” Buradaki “zorunda bırakılır” ifadesi dikkat çekicidir. Onur Bey rapordan Kemal Kılıçdaroğlu’na da söz etmiş, Kemal Bey sessizce dinlemiş, yorum yapmamıştır. Birkaç ay sonra kaset komplosu yaşanır, Deniz Baykal istifa etmek zorunda kalır. Kitap politikanın hem içini hem dışını anlatıyor bize.  MAGAZİN  Aşıdan korkan ya da tedirgin olan büyük bir kitle var. Özellikle Çin aşısı daha uygulanmadan toplumda maalesef alerji yarattı. Magazinciler ve yangına körükle giden gazeteci takımı bu fırsatı kullanacaktır. Önümüzdeki günlerde şu tür haberlere hazırlıklı olun: Genç ve güzel Süheyla’nın aşı olduktan sonra sakalları çıkmaya başladı. Çin aşısı olan hamile kadın gözleri çekik çocuk doğurdu. Aşı olan milli güreşçide kadınlık belirtileri baş gösterdi. Ben Mao Çe Tung’um diye polise saldıran kişinin aşıdan sonra delirdiği anlaşıldı. Cavit Bey aşı olduktan sonra pirinçten başka bir şey yememeye başladı. DÖNMEK  Kâinatta her şey dönüp duruyor. Peki, bunun dünyaya yansıması nasıl oluyor. Ünlü yazar Bertolt Brecht “Galile’nin Yaşamı” adlı eserinde bunu anlatır. Okuyalım: ‘ Dünyayı yoktan var eden ulu Tanrı “Işık gerek” dedi, güneşi çağırdı “Senin işin aydınlatmaktır dünyayı Çevresinde gezdireceksin lambayı” Tanrı buyruğuna göre bundan böyle Astlar dönecek üstlerin çevresinde Ve der demez başladı herkes dönmeye Büyüklerin çevresinde küçükler Güçlülerin çevresinde güçsüzler Hem gökyüzünde böyle hem yeryüzünde Papanın çevresinde kardinaller Kardinallerin çevresinde piskoposlar Piskoposların çevresinde uzmanlar Uzmanların çevresinde uşaklar Uşakların çevresinde hizmetçiler Hizmetçilerin çevresinde Köpekler, tavuklar, dilenciler... ‘  DOYURUN Amerikalı yazar John Steinbeck ülkeleri yönetenlere çağrıda bulunuyor: “Eğer bir at satın alır ve onu yalnızca çalıştırdığınız sürece besler, diğer zamanlarda beslemezseniz hayvan ölür. Kimse size atı neden çalıştırmadığın zamanlarda beslemedin, diye sormaz. Ama topraklarınızda çalışan insanların beslenmesi farklıdır. Onları her zaman doyurmak, giydirmek, yaşatmak zorundasınızdır. Bunu yapmak için açlığın öfkeye, öfkenin de isyana dönüşmesini beklemeyiniz.”  BAŞKACA  Netflix’te gösterime giren “Bir Başkadır” adlı yerli dizi üzerinde çok konuşuluyor. Gerçekten Türk sinema tarihinde yer alacak özellikte bir dizi bu. Reji ve senaryo üst düzeyde, başrolü oynayan Öykü Karayel’in sergilediği oyunculuk daha da üst düzeyde. Senaryo tamamen Türkiye’ye özgü konuları ele alıyor. Ülkemizin dramı üç temel toplumsal değişime aynı anda sahne olması, insanların kişiliğine bu değişimlerin egemen olmasıdır. Bu geçişlerin bir başka ülkede aynı anda yaşandığını göremezsiniz. Nedir onlar: 1. Türkiye köylülükten şehirliliğe geçmektedir.  2. Muhafazakâr toplum modelinden seküler modele evrilmektedir.  3. Doğululuktan Batılılığa geçiş halindedir. Bu geçişler bir türlü tamamlanamadığından, köprülerin orta yerinde büyük tartışmalar, kavgalar, itişmeler yaşanıyor. Dizi bizim bu dramımızı yansıtıyor.",https://www.milliyet.com.tr/yazarlar/melih-asik/seb-i-arus-6389583
Melih Aşık,2021,31 Aralık 2020,"Koronalı birinci yılımızı dolduruyoruz. Bizi o kadar sevdi ki yeni yıla da bizimle giriyor. Önümüzdeki yıl yakamızı bırakır mı? Hiç öyle görünmüyor. Can Kıraç dostumuz Cemal Süreya’nın dizelerini göndermiş. Günün mana ve ehemmiyetine uygun olarak aktaralım: “Nasıl bir his biliyor musun, Oda çok geniş ama sığamıyorsun Bak kapı orada ama çıkamıyorsun Pencere açık ama nefes alamıyorsun” Yeni yıla böyle duygularla giriyoruz. Oysa özel bir yıl olmasını bekliyorduk. 2020 yani bir yılın ilk iki sayısıyla son iki sayısının aynı olması yüz yılda bir görülüyordu. Geçen yüzyılda 1919 böyle bir yıldı. Türkiye için kurtuluşun ilk adımı olmuştu. Bu yıl hiç ona benzemedi. Nefes almanın, sokakta havayı soluyarak yürümenin, bir dostu yanağından öpmenin, bir kafeye oturup çay içmenin bile nimet olduğunu idrak ettiğimiz günler yaşıyoruz. Milyonlarca işsiz güçsüz insan, bin lira aylıkla geçinmeye çalışan aileler, havasız odalarda bunalan yaşlılar, dört duvar arasında gerilen çocuklar ve türlü çeşitli eziyetler içindeyiz. Yeni yılda yeni bir hayattan vazgeçtik, eski hayata dönmenin özlemi içindeyiz. 2020 yılı dünya tarihinin dönüm noktalarından biri oldu. Dileğimiz, 2021 bu yıla benzemesin, normal bir yıl olsun... CİNNET VATAN! Öyle bir ülkede yaşıyoruz ki her gün hiçbir ülkede rastlanmayacak olaylar burada cereyan ediyor. Mizah önemini kaybediyor. İşte son birkaç günlük gazetelerden derlediğimiz olaylardan bir demet: - Konya’da yol ortasında yürüyen vatandaş kendisini uyaran taksi şoförünü bıçakladı. - Bartın’da bir sürücü, aracının söktüğü direksiyonunu yan koltukta oturan arkadaşına verdi, ardından kurbağacık anahtarını direksiyonun bağlantı yerine geçirerek arabayı kullandı. - İzmit’te yaptığı saç tıraşını beğenmediği berberini bıçakladı. - İstanbul Üsküdar’da bez bebekle dilencilik yapan kadına ceza kesildi. (Sahici bebekle soğukta dilencilik yapanlara ceza kesildiğini hiç duymadık.) - Ankara’da filyasyon ekipleri evinde bulamadıkları korona hastasını düğünde halay çekerken buldu. Bir başka korona temaslısı ise camide çıktı. - Trabzon Şalpazarı Belediyesi’nin dere yatağında inşa ettiği belediye binasının temelinin sağlamlaştırılması için 140 fore kazık çakıldı. - Adıyaman Müftüsü Mehmet Taşçı, “Yılbaşı kutlamak aşağılık kompleksidir. Hıristiyanları dost edinmeyin” dedi. - Antalya’da polis sokağa çıkma yasağını ihlal eden yurttaşa 3 bin 150 lira ceza kesti. Yurttaşın evsiz olduğu anlaşılınca kesilen ceza iptal edildi. BOLU Pandemi önlemlerini baskı yapmak için fırsata çeviren kimi yöneticilerden söz edilirken... Bolu Valisi Ahmet Ümit’in şu açıklaması sosyal medyaya düşüyor: “Yılbaşında evde normalin üzerinde insan varsa herkese ceza kesilecek. 251 ekipten oluşan 1350 emniyet personeli ve 1008 jandarma iş başında olacak” dedi. Bu konuda Vali’ye çok sayıda soru yöneltiliyor. Bir: Normal dediğiniz sayı nedir? Üç, beş, yedi, on? İki: Evlerde normalin üzerinde insan olup olmadığını nasıl tespit edeceksiniz? Kuşkulandığınız konutlara sayım için baskın mı yapacaksınız? Üç: Normal sayının üstünde tespit yaparsanız hangi kanuna göre ceza keseceksiniz? NOT: Hollanda’da yılbaşı gecesi misafirlik iki üç kişiyle sınırlı. İngiltere’de misafirlik tamamen yasak. Ancak sayı verilmiyor. Ağır cezalar yok. Uyarı var. TİVİT İlahiyatçı Cemil Kılıç attığı tivitte diyor ki: “Şu bizim dinciler yılbaşına karşı örgütlendikleri ve çalıştıklarının yarısı kadar ülkedeki hırsızlık, tecavüz, cinayet, adam kayırma ve çocuk istismarına karşı mücadele etseler memleket çok daha yaşanılır hale gelirdi.” KOLİ Sigaraya zam geldi, kaçak tütünü sardınız, içtiniz. Rakıya zam geldi, evde yaptınız, içtiniz. Şimdi de yumurtaya zam geldi. Haydi bakalım, göreyim sizi. *** Yılbaşı sepetlerinin içerisinde tütün mamullerinin ve alkollü içkilerin bulunması yasaklanmış. İçine iki de hurma koydun mu oldu sana ramazan kolisi. (İnternetten) GÖZYAŞI DEVA Partisi Genel Başkanı Ali Babacan, 1998 yılında ablasının başörtüsünden dolayı acı çektiği dönemi anlatırken gözyaşlarına hâkim olamadı. Haberi görüntülü izledik. Politikacıların ağlaması konusunda yorum yapmayalım. Kadınların ağlaması konusunda ise Fransızların bir sözü aklımızdan çıkmaz: “Kadın başkalarının önünde ağlıyorsa gözyaşlarına inanmayın” derler. Anneler hariç, diye de eklerler. TÖRKİŞ Türk-İş, asgari ücret kararına muhalif kalacaklarını açıkladı. Böyle durumlarda aklımıza yıllar önce izlediğimiz bir film gelir. Başrolünü Alberto Sordi’nin oynadığı Vatana Dönüş adlı harika filmde İkinci Dünya Savaşı sonunda evlerine dönmeye çalışan üç askerin öyküsü anlatılır. Askerler aç biilaç yolculuk ederken ellerine içinde şahane salamların, peynirlerin, içkilerin bulunduğu bir koli geçer. Kolinin gideceği adres bellidir. Koliyi açıp içindekileri yemek ne kanuna, ne ahlaka uyar. Ancak karınlar aç, yiyecekler tahrik edicidir. Oylama yapılır. Üç askerin ikisi koliyi açıp yemek yönünde oy kullanır. Alberto Sordi elini kaldırır: - Ben karara muhalifim, der, ancak 2’ye 1 azınlıkta kaldım. Bu durumda koliyi açıp yiyebiliriz.",https://www.milliyet.com.tr/yazarlar/melih-asik/2021-6393530
Melih Aşık,2023,05 Ocak 2021,"CHP lideri Kemal Kılıçdaroğlu iki hafta önce gazetelerin Ankara temsilcileriyle yaptığı toplantıda gelecekle ilgili çok önemli bir noktaya değiniyor, diyor ki: “Yeni cumhurbaşkanı sembolik biri olacak. Görevi aldıktan 1 veya 1.5 yıl sonra güçlendirilmiş parlamenter sisteme dönülecek. O da bunu bilerek cumhurbaşkanı olacak.” Bu sözler üzerine akla gelen soruları sıralayalım: - İddialı bir siyasetçi ‘sembolik aday’, bir başka deyimle ‘emanetçi aday’ olmayı kabul eder mi? - Güçlü siyasi tezleri, programı, projeleri olmayan sembolik adayın Tayyip Erdoğan’ın karşısında kazanma şansı olabilir mi? - Karşı tarafın onlarca vaadi ve projesine karşı “Ben sizi parlamenter sisteme döndüreceğim” vaadi tek başına etkili olabilir mi? - Zayıf sembolik aday cumhurbaşkanı seçildi diyelim, 1.5 yıl boyunca ağır sorunların altından nasıl kalkacak? - Millet ittifakı Meclis’te Anayasa’yı değiştirecek üçte iki çoğunluğu sağlayabilecek mi? - Anayasa’yı değiştirecek çoğunluk sağlanamazsa sembolik aday ülkeyi beş yıl nasıl idare edecek? - 1.5 yıl sonra Anayasa’yı değiştirmek için seçime gidildiğinde bu seçimi AKP’nin kazanmayacağını kim garanti edebilir? - Sembolik aday koltuktan kalkmazsa ne olacak? Emanetçi formülünün bu sonuçları hiç düşünüldü mü? DRAKULA Trabzon’un Maçka ilçesine bağlı 7 köyde fındık tarlaları yakılıyor. Drakula ile mücadelede başka çare kalmadı çünkü. Drakula, Türkçe adıyla “uzun antenli teke böceği” eşi görülmemiş bir bela. Ziraatçıların ifadesiyle: İnsanlık için koronavirüs neyse, tarımda Drakula aynı şey. Fındık ağaçlarının köküne giriyor, larvalarını bırakıyor ve ağacı kurutuyor. Üç yıl önce fark edilmiş. Üç yıl önce 385 dönüm arazide etkisi görülürken, bu gün 2400 dönümlük bir alanı kurutmuş. Zirai ilaç Drakula tahribatını durduramıyor. O yüzden tarlaların yakılmasına başlanmış. Fındık ağaçları iş makinesiyle kökünden sökülüyor, aynı tarlada yakılıyor. Eğer böceğin kökü kurutulamazsa bütün Karadeniz’in fındığını kurutacağı söyleniyor. Üreticilerin bir bölümü tepkili. Salgın üç yıl önce baş gösterdiğinde yeterli tedbir alınmadığını, bu yüzden tahribatın önüne geçilmez bir hal aldığını söylüyorlar. Ağaçları yakılan tarlaya dört yıl bir şey ekilmeyecekmiş. Tarla sahibine muhtemelen üreteceği kilo başına 15 lira tazminat verilecek. Peki, tazminata esas olacak rekolte neye göre saptanacak? Üretici dört yıl sonra ne ekecek? Bunlar belirsiz. Üstelik iş makinelerinin bilinçsiz biçimde çalıştığını, tarlaları tahrip ettiğini söylüyor üreticiler. Karadeniz’de çok ciddi bir tehlike var. ŞEREF Olimpiyat ve dünya şampiyonalarında madalya alan sporculara 40 yaşından sonra bağlanan “şeref aylığı” asgari ücretin yüzde 140’ı düzeyindeydi. Geçen yıl aylık 900 liraya indirildi. Bunun üzerine 60 kadar sporcu mahkeme yoluna gitti. Tüm sporcuların başvurusu reddedilirken, Muttalip Yerlikaya’nın itirazı haklı görüldü. Kesintilerin faiziyle geri ödenmesine karar verildi. Nuri Zengin adlı sporcunun başarıları Muttalip Yerlikaya’ya göre daha fazlaydı. Buna rağmen itirazı reddedildi. Muttalip’in itirazını kabul eden ile Nuri Zengin’i reddeden mahkeme aynı yargıçlardan oluşuyordu. Gençlik yılları spor çalışmasıyla geçen şampiyonların emekli aylığının kesilmesi ayıp oldu. Yapılan ayrımcılık ayrı bir ayıptı. Unutmadan ekleyelim... Muttalip, son günlerde adı sıkça geçen eski milli güreşçi Hamza Yerlikaya’nın kardeşidir. ANIT 27 Aralık günü Atatürk’ün Ankara’ya gelişinin 101’inci yıl dönümüydü. Merhum Bekir Coşkun arkadaşımız Melih Gökçek’in Genelkurmay kavşağına diktiği kol saatinin yerine Atatürk’ün Ankara’ya gelişini anlatan bir anıt yapılmasını istemişti. Belediye Başkanı Mansur Yavaş, Bekir Coşkun’un bu isteğini yerine getirdi. O saatin yerine “27 Aralık 1919 Kızılca Gün Anıtı” kondu. Kızılca Gün ne demek? Oğuz töresine göre, bir devletin yıkılıp, yeni bir devletin kurulduğu ve yeni liderin seçildiği gün anlamına geliyor. Anıtta kimler var? Atatürk başta olmak üzere dönemin Ankara Müftüsü Rıfat Börekçi, Ankara Vali Vekili Yahya Galip, Hoca Mustafa Efendi ve ilk kadın muhtar Satı Kadın ile Ankara’nın yiğit Seymenleri, vb... Ankara, Cumhuriyet devrimini anıtlaştıran bir eser kazandı. Kol saati heykeli ise hurdacılara satılacak. MAĞDUR Ali Babacan’ın, ablasının türban mağduriyetini anlatırken gözyaşı dökmesi konuşulurken... Tarihçi M. Burak Çetintaş not yazmış: “Bir yıl evvel Ahmet Davutoğlu da ‘Kızımı Boğaziçi’nde başörtülü okutmadılar’ demişti. Halbuki kızı o zaman Ülkerlerin oğluyla evliydi ve benim derslerine girdiğim sınıfa başında örtüsüyle kimse gık demeden giriyordu. Dillendirilen ve paylaşılan yerlere bu durumu hemen yazdım, ancak bu defa Davutoğlu’ndan gık çıkmadı...” Türban bereketli bir konu. O yüzden her daim gündemde. “CHP iktidar olursa türbanı yasaklayacak” sloganı hâlâ iş yapıyor. Üniversite ve kamuda türbanın önünü açan kişi Kemal Kılıçdaroğlu da olsa CHP hâlâ türban karşıtlığının sembolü. Bu neden mi böyle? Çünkü siyasetin gündeminde yeni bir vaat, heyecan verici bir proje yok. Konuşulması istenmeyen konular var. Türban hepsini örtüyor. O yüzden gündemden çıkmıyor. HALİÇ Genç yazar arkadaş İstanbul’la ilgili yazısında şöyle diyor: - Boynuz şeklinde olduğu için yabancılar Haliç’e Altın Boynuz adını vermiştir. Konuyu yanlış bilen sadece bu arkadaş değil. Koskoca belediye başkanı da (Kadir Topbaş) boynuza benziyor diye Haliç’teki metro köprüsünün ayaklarını boynuza benzetmeye çalışmıştı. Haliç boynuza benzemez. Haliç’e Altın Boynuz adı verilmesi Kağıthane ve Alibeyköy derelerinin Haliç’in boynuzlarına benzetilmesi ve gün doğumu ve batımında durgun suyunun altın tabakaya benzemesidir. Bizans’taki adı da Altın Boynuz (Hriso Keras) idi...",https://www.milliyet.com.tr/yazarlar/melih-asik/2023-6397647
Melih Aşık,SIÇANIN KUYRUĞU,07 Ocak 2021,"Son altı ayın enflasyon rakamlarının açıklanmasıyla birlikte memurlarla emeklilerin maaşlarına yapılacak artışlar belli oldu. Yine kimse memnun değil! Nedenleri mi? Bir: TÜİK’in enflasyon rakamlarının gerçek enflasyonun altında olduğunu yaşayarak görüyorlar. Dolayısıyla, geçmişte olduğu gibi şimdi de reel anlamda gelir kaybına uğrayacaklarını baştan biliyorlar. İki: Bizdeki sistemde önce enflasyon yaşanıyor ardından maaş ve ücret artışlarıyla telafisine gidiliyor. Yani, önce cepten paranız alınıyor sonra o para yerine konuyor. Daha doğrusu konduğu söyleniyor. Bu mağduriyet böyle devam edip gidiyor. Siz zamları hep geriden takip ediyorsunuz. Üç: Sistem hep cebinizden çıkan parayı daha sonra yerine koymak şeklinde olduğu… Fazladan bir para konması söz konusu olmadığı için sıçan kuyruğu gibi hiç uzamıyorsunuz. Ülkenizin sürekli kalkındığı, refahın yükseldiği söylenirken, size enflasyonun üzerinde bir refah payı verilmediği için yaşam standardınız hiç yükselmiyor, hep yerinde sayıyor. Tabii bu TÜİK rakamlarının gerçek olması durumunda söz konusu. Gerçek enflasyon daha yüksek olduğundan gerçekte her yıl refahta artış bir yana mevcut durumunuzda ciddi gerileme yaşıyorsunuz. Bu sistemden kimsenin memnun olmaması şaşırtıcı mı? İLKER BAŞBUĞ Eski Genelkurmay Başkanı İlker Başbuğ, Cumhuriyet gazetesinde, 1961-80 arası olaylarını inceleyen kitabı hakkında yapılan röportajda bir soru üzerine: “Adnan Menderes, 25 Mayıs 1960 günü Eskişehir’de erken seçim tarihini açıklasaydı, 27 Mayıs askeri darbesi büyük bir olasılıkla önlenebilirdi” diyor. İktidara yakın medya bu sözlerden “darbe iması” anlamı çıkarıyor. Başbuğ darbeyi mi savunuyor? Hayır. Bakın bir sonraki soruya yanıt verirken ne diyor: “27 Mayıs askeri müdahalesi Cumhuriyet’in getirdiği siyasal sisteme vurulan ilk darbenin adıdır. Elbette DP iktidarının, son yıllarında anayasayı ihlal eden, Tahkikat Komisyonu’nun kurulması ve yetkilerle donatılması gibi uygulamaları olmuştur. Ama çözüm askeri darbe olmamalıydı...” Başbuğ’u darbeci diye topa tutanlar bu sözleri söylenmemiş farz ediyor. Amaç mağduriyet yaratarak puan toplamak mıdır? Yoksa gündemi değiştirmek mi? İkisi de mümkün. Darbe imasından darbe çağrısı anlamı çıkaranlara soru: Ordunun iktidara ve Anayasa’ya bağlılığından kuşkunuz mu var? Neden bu telaş? Bu tartışmalar iktidara güç mü sağlıyor, güvensizlik görüntüsü mü veriyor? AMBULANS Fransızların güzel bir sözü vardır: “Ne tirez pas sur l’ambulance.” Yani: “Ambülansa ateş etmeyin.” Zaten mağdur olmuş veya mağdur edilmiş kişilere bir tekme de siz vurmayın. Deyim bu anlamda kullanılır. Bizde ise özellikle siyaset işin içine girince: - Düşene bir tekme de sen vur, ilkesi öne çıkıyor. İnsanoğlu bunu yapacak kadar düşmemeli. VUR MA Okul kitaplarında okuduğumuz Mehmet Emin Yurdakul’un şiiri aklımızdan hiç çıkmaz: “Ey hemşehri, sakın kesme! Yaş ağaca balta vuran el onmaz” diye başlar... Şöyle biter: “Sakın kesme! Her dalında bir güzel kuş ses versin Sakın kesme! Gölgesinde yorgun çiftçi dinlensin Sakın kesme! Şu verimli köye kanat, kol gersin Sakın kesme! Aziz vatan günden güne şenlensin” Ben öğrencilere yönelik hoyratlıkları her duyduğumda bu şiiri hatırlarım. Çocuğuna iyi okullar yapamayan, birkaç iyi okula giren öğrencisini de dövüp duran bir ülke şenlenir mi? Gençlerini asan kesen, önce suça bulaştırıp, sonra da suçlu diye hapse atan ülkenin yarını olur mu? Mülkiye’deki öğrencilik yıllarımızdan beri tanık olduğumuz manzara budur. Öğrenciler dövülür... Hapse atılır, hatta öldürülür. Yaş ağaca balta vurulur. Peki sonuç? Şenlendi mi ülke? Şenlendi mi vatan? REKTÖR Dersimiz Cumhuriyet tarihi ve üniversiteler. Eğitim tarihi bahsini okuyoruz: “... 1925 yılında Darülfünun’a idari ve ilmi özerklik verildi. Darülfünun Emini (rektör) müderrisler ve muallimlerin en çok oy verdiği 2 kişiden birini Maarif Vekâleti’nin tercih etmesiyle seçilir hale geldi.” Cumhuriyet’in daha ikinci yılında üniversite rektörü öğretim üyelerinin oyuyla ve Maarif Vekâleti’nin iki adaydan birini seçmesiyle belirleniyormuş. Cumhuriyet hükümetinin üniversite rektörünü seçimle belirlemesi anlamlıdır. Yıl 1925… SU İstanbul, Ankara, İzmir başta olmak üzere bütün Türkiye müthiş bir kuraklık tehlikesi yaşıyor. Suyumuz bitiyor. Barajlarda doluluk yüzde 20 seviyesine indi. Kuraklık aniden başlamadı kuşkusuz. Küresel ısınma sürerken patlak veren pandemiyle birlikte su tüketimi artınca yetersiz kaynaklar daha hızlı tükenmeye başladı. Bir strateji uzmanı, E. Gen. Nejat Eslen diyor ki: - Su stratejik bir maddedir. Üzerinde kavgalar, savaşlar veriliyor. Bizim coğrafyada bundan sonra suyun sürekli azalacağı açıktır. Denize boşuna akan nehirlerin suları bir biçimde depolanmalıdır. Petrol boru hattı gibi hatlarla büyük nehirlerden büyük şehirlere su taşınmalıdır. Seferden ayrılan tankerler su deposu olarak kullanılmalıdır. Bunlara benzer önlemler hemen alınmalıdır. Susuzluk kapıyı hızla çalıyor, uyanalım.",https://www.milliyet.com.tr/yazarlar/melih-asik/sicanin-kuyrugu-6399689
Melih Aşık,Sarayın kızları!,12 Aralık 2020,"Kadın hakları haftasında... Osmanlı saraylarında yaşanan ancak tarih sayfalarında fazlaca dile getirilmeyen dramlardan söz edelim. Konumuz bebek yaşta evlendirilen padişah kızları. FATMA SULTAN: Padişah İbrahim’in kızı. 1642 yılında doğdu. Üç yaşında iken Kaptanı Derya Musahip Yusuf Paşa’ya verildi. Kocası bir yıl sonra babası tarafından öldürüldüğünden 4 yaşında dul kaldı. Aynı yıl Kaptanı Derya Fazlullah Paşa’ya nikâh edildi. Kocası uzun yaşamadığından 15 yaşında dul kaldı. Ne zaman öldüğü bilinmiyor. BEYHAN SULTAN: Sultan İbrahim’in 1645 yılında doğan kızı. 2 yaşına gelince Hazerpare Ahmed Paşa ile evlendirildi. Bir sene sonra Ahmed Paşa’nın öldürülmesi üzerine 3 yaşında dul kaldı. Daha sonra Uzun İbrahim Paşa, onun da 1683 yılında ölmesi üzerine 1689 yılında Bıyıklı Mustafa Paşa ile evlendi. 55 yaşında vefat etti. ŞAH SULTAN: Padişah 3. Mustafa’nın kızı, 3. Selim’in ablasıdır. 1761 yılında doğdu. Üç yaşına gelince vezir-i azam Bahir Köse Mustafa Paşa ile nişanlandı. Paşa bir yıl sonra idam edildi. Dul kalan Şah Sultan 7 yaşına gelince bu defa Nişancı Mehmed Paşa’ya nişanlandı. Mehmed Paşa aynı yıl sadrazam oldu. Bir sene sonra ise sadrazamlıktan atıldı ve öldürüldü. Şah Sultan ikinci kez dul kaldı. 1778 yılında Amcası 1. Abdülhamit tarafından Seyyit Mustafa Paşa ile evlendirildi. Ancak ömrü kısa oldu, 42 yaşında öldü. FATMA SULTAN: 3. Ahmet’in baş kadını Emetullah Kadın’dan doğan ilk kızıdır. 5 yaşına gelince Silahdar Ali Paşa ile evlendirildi. Ali Paşa evlenmek istemediyse de padişahın ısrarına karşı koyamadı. Ali Paşa Petervaradin savaşında şehit düşünce Fatma Sultan dul kaldı. 13 yaşında bu defa 50 yaşındaki Nevşehirli Damat İbrahim Paşa ile evlendirildi. Güzel günleri oldu. Ancak babası ve eşi Patrona Halil ayaklanmasında öldürülünce o da uzun yaşamadı, 29 yaşında vefat etti. Bunlar kızların dramıdır. Bir de kardeş katli yasasınca oğulları öldürülen saray kadınlarının dramı vardır ki... O da başka bir güne... (Kaynak: Padişahların Kadınları ve Kızları... Çağatay Uluçay - TTK yayını) İNSANCA Pandemi sürecinde en çok mağdur olan sanat kurumlarından biri de malum, özel tiyatrolar. Ankara Büyükşehir Başkanı Mansur Yavaş bu mağduriyete de el attı. Pandemi dolayısıyla zor günler geçiren özel tiyatrolardan 37 tiyatro oyununun video çekimini parasını ödeyerek satın aldı. Oyunlar Ankara Büyükşehir Belediyesi’nin televizyonu olan ABB TV’den yayınlanacak. Ve Bulgaristan’ın başkenti Sofya’dan bir fotoğraf... Caddelerin kenarındaki ağaçların üzerine asılmış montlar, paltolar görülüyor fotoğrafta. İyiliksever Bulgar vatandaşları geceleri caddelere çıkıyor, sokaklarda yatan evsizler için ağaçlara montlar, paltolar bırakıyorlarmış... Ki, ihtiyacı olanlar alsın, kendilerini soğuktan biraz olsun koruyabilsinler diye. Bazı evlerde elbise dolapları tıka basa doludur. Kime versek diye düşüne düşüne kış geçer. İşte size adres hanımlar:  Ağaç... YAĞMUR Diyanet İşleri’nin çağrısıyla dün 81 ilde yağmur duası yapıldı. Yağmurun nerede yağacağı, nerede yağmayacağı meteoroloji tarafından önceden bildirilmişti. Kimi yere yağdı, kimi yere yağmadı. Bundan ne sonuç çıkıyor? Yaradan’ın kimi illeri sevdiği, kimilerini sevmediği mi? Hem dua çözüm olsa Arap ülkeleri hâlâ çöl kalır mıydı? MESAJ Facebook dostumuz Saniye Akkoç Hanım tebessüm yaratan notlar geçiyor. İşte sonuncusu: “Kovid salgını, hepimizi tuhaflaştırdı. Korkudan mı, sıkıntıdan mı bilmiyorum ama tuhaflık bende de mevcut. Kızıma her gün belli aralıklarla, ‘Maskeni takmayı unutma, aman dikkat et’ diye mesaj atıyorum. Artık, kızımın canına tak etmiş olmalı ki, ‘Anne yeter artık. Acil çok yoğun, ben de çok yoğunum. Bip bip mesaj atıp durma. Unuttun galiba, ben hemşireyiiimm’ diye cevap yazmış bana.” Saniye Hanım’ın kızı gerçekten de hastanede görevli hemşiredir. SIFIR Rusya’da sınavlarda bir öğrenci boş kâğıt bile verse alabileceği en düşük not 2 imiş. Öğrencinin okumaya olan niyeti, kalkıp sınava gelmesi falan iki nota değer, diyormuş eğitimciler. Sıfır verip onurunu sarsmıyorlarmış. Aklımıza Mülkiye günleri geldi. İkinci sınıftayız. Dersimiz Siyasi Düşünceler Tarihi. Hoca: Mete Tuncay. Yaz sonunun sıkkınlığı üzerimizde. Ben TRT’deki işimden izin alıp gelmişim. Sorular önümüze geldi. Andrianikos (veya öyle bir isim) kimdir? Böyle bir adı hiç duymamışım. Attım: Eski Yunan’da yaşamış tiyatro ve güzel sanatlarla uğraşmış, zaman zaman felsefeyle ilgilenmiştir. Soru 2: Adalet kaç şekilde tecelli eder? Attım: Üç şekilde tecelli eder. Ya tecelli eder ya tecelli etmez ya da sürüncemede kalır. Tamamen palavralardan ibaret bu kâğıda Mete Tuncay 0 değil 2 vermişti. O gün bugün zihnimdeki güzel anılar dosyasında saklarım bu jesti. YANDAN Bir yandan aşı beklenirken, bir yandan da aşıya karşı kuşkulu bakış sürüyor. Halkımız aşının yan etkilerinden oldukça tedirgin. Bu tedirginlik doğal ve iyi bir şey. Ancak bazı konular da kafamızı kurcalamıyor değil. Örneğin ihraç ettiğimiz kimi gıda maddeleri zaman zaman ihraç edildiği ülkelerden geri dönüyor. Çünkü yapılan analizlerde kanserojen ya da zehirli madde çıkıyor. Peki, bu geri dönen gıda ürünleri ne oluyor? Yıllardır yetkililere soruyoruz. Cevap alamıyoruz. Bu ürünler çok muhtemelen piyasaya sürülüyor, halka yediriliyor. Gelen tepkilerin azlığından biliyoruz. Halkımız bu ürünlerin sağlığı bozacak yan etkilerini pek dert etmiyor. Nedense aşının yan etkileri çok daha fazla önemseniyor. Umarız bu korkuyu çabuk atlatırız. Zira Kovid’in tam etkisi aşının yan etkisinden çok daha ölümcül!",https://www.milliyet.com.tr/yazarlar/melih-asik/sarayin-kizlari-6377712
Melih Aşık,Milli şirketler,10 Aralık 2020,"Kamu hukuku uzmanı Avukat Kemal Sarıibrahimoğlu, TÜSİAD Başkanı Simone Kaslowski’ye yazdığı mektubun kopyasını bize de göndermiş. Malum, özellikle 2001 krizinden sonra çikletten gazoza, kuru yemişten suya, yemeklik yağdan alkollü içeceklere kadar irili ufaklı pek çok şirketimiz yabancı sermaye tarafından satın alındı. İçinde bulunduğumuz dönem pandeminin de etkisiyle benzer özellikler gösteriyor. Kemal Bey mektubunda bu konuya değinerek, önemli bir öneri yapıyor. Özetle diyor ki: “... Dünya devi şirketler, pandemi sürecinden fayda sağlayarak çıkacaklardır. Öte yandan, ülkemizdeki sermaye ve likidite açısından daha zayıf ve özellikle de pandemiden yoğun etkilenen şirketler daha da zayıflayacaklardır. Hal böyle iken, nispeten küçük şirketlerin büyük şirketlerce satın alınması, onların bünyesine katılması ihtimali ortaya çıkmaktadır. İşte tam bu noktada tüm siyasi görüşlerin, partilerin bir araya gelerek ekonomimizin devlere teslim olmasını engellemesi gerekmektedir. Dolayısıyla, şu anda, başta siz olmak üzere, özel sektör, kamu ile iş birliği yapmak suretiyle ülkemizdeki gelecek vaat eden küçük şirketleri korumak, milli ekonomik değerlerimize sahip çıkmak için çaba göstermelidir.” Bu önemli konu sürüp giden yapay tartışmalar arasında gündeme gelir mi? Umarız gelir.  EŞİTLİK  Türk kadınlarına seçme ve seçilme hakkının verilmesinin 86. yıl dönümünü 5 Aralık’ta kutladık. Bu olay tartışması yapılmayacak büyük bir devrimdir. Fransız, İtalyan, Japon ve Yugoslav kadınları bu hakka bizden 11 yıl sonra, 1945’te, Portekizli ve Romen kadınları 1946’da, Belçikalı kadınlar 1948’de kavuştular. BM’nin kadınların seçme ve seçilme hakkına ilişkin sözleşmesi 1952’de kabul edildi. Yunan kadınları o yıl seçme ve seçilme hakkına sahip olabildiler. İsviçre ülke çapında bütün kadınlara bu hakkı 1971’de tanıdı. Bu tarihi gerçekleri anımsatan Onur Öymen soruyor: - Peki, bugün kadın-erkek eşitliğinde dünyanın neresindeyiz? BM 2019 İnsan Gelişimi raporuna göre, Türkiye cinsel eşitlikte 66. sırada yer alıyor. Avrupa ülkeleri arasında ise sondan ikinciyiz. Kadına şiddet ise akıl almaz boyutlarda. Tartışılması gereken şey bu sonuçlardır.  TİMSS  Milli Eğitim Bakanlığı sevinçle açıkladı: “Matematik ve fen alanlarında kazandıkları bilgi ve becerilerin değerlendirilmesine yönelik dünyanın en kapsamlı uluslararası çalışması TIMSS’in 2019 sonuçları belli oldu. Türkiye, her iki alanda da hem başarı puanını hem de sıralamasını artırarak ilk kez TIMSS uygulamalarında sabit başarı ölçüsü kabul edilen 500 puanın üzerine çıktı.” Sevindirici bir gelişme bu. Fakat şuna ne demeli? Yüksek Öğretim Sınavı YKS sonuçları iki hafta önce açıklandı. Sınava başvuranlar için zorunlu olan TYT’de 512 bin aday barajı geçemedi. Temel Matematik testinde 399 bin 271 aday hiçbir soruya doğru cevap veremedi. Fen Bilimleri testinde 553 bin 129 aday hiçbir soruya doğru yanıt veremedi. Bunlar da dedikodu değil, devletin geçtiği rakamlar. Eğitim bu ülkenin en büyük sorunudur. Üzerinde ciddiyetle durmalıyız.  İNTER  İnternetten seçme sözler...  “Evde içki yapan arkadaşlar, korona aşısı için çalışmaya başladığınızı söylemiştiniz, bir gelişme var mı? Tek umudum sizsiniz.”  Delikanlı annesine soruyor;  - Anne, bilim adamları araştırma yapmış, erkekler günde 10 bin kelime konuşuyormuş, kadınlar 20 bin. Sence neden? Annenin yanıtı;  - Normaldir çocuğum, siz erkeklere bir şeyi ancak iki defa anlatırsak anlıyorsunuz!  “Eve temizliğe gelen kadın yardımcımız az önce telefon etti. Artık evden çalışacakmış, bana telefonda neler yapmam gerektiğini anlattı.”  “Kim demiş gazeteler bütün rakamları çarpıtıyor diye. Bugün maç sonuçlarına baktım, hepsini doğru vermişler.”  AŞILAMA  Zengin ülkeler aşı siparişlerini adeta birbirleriyle yarışarak fazla fazla verdi. Bizim duruma gelince... Çin’e 50 milyon doz aşı ısmarlandı. Sağlık Bakanı Fahrettin Koca, nisan sonuna kadar bu aşıların gelip uygulanacağını söylüyor. Pfizer-BioNTech’in de 25 milyon doz aşıyı yıl sonuna kadar vereceğini yine Bakan Koca ifade ediyor. BioNTech’in Türkiye’ye vereceği aşıyı yabancı basındaki tablolarda görmüyoruz. Üstelik bunları eksi 70 derecede koruyacak tesisler de yok henüz. Şimdilik kesin gibi görünen 50 milyon doz yani 25 milyon kişiye yetecek aşıdır. Bu durumda birçok ülke gibi bizde de aşı sıkıntısı yaşanacak. Aşıya ulaşan ve ulaşamayan iki kesim oluşacak. Toplumun sadece bir kesimini aşılamak salgını önlemeyecek. Maskeli hayat daha epey süre devam edecek. Hazırlıklı olalım.  ALKOL Basın organlarına dün  İçişleri Bakanlığı’nın 6 Aralık tarihli tebliği ulaştı. Buna göre bayiler ve marketler sokağa çıkma kısıtlaması sırasında alkol satışı yapamayacaktı. CHP’nin hukukçu milletvekili İlhan Cihaner bu tebliği şöyle yorumladı: “Yapılan tebligata göre içki satışı yasağı sadece hafta sonunu değil sokağa çıkma yasağı süresince hafta içini de kapsıyor. Bu yasağın hukuki dayanağı olmadığı gibi, makul bir bilimsel ve ticari gerekçesi de yoktur.” Bugüne dek içki satışının virüs salgınını arttırdığına ilişkin hiçbir bilimsel görüşe rastlanmadı. Arada nasıl bir bağlantı kurulduğu merak ediliyor. Kaldı ki vatandaş içkiyi dışarı çıkmanın yasak olmadığı saatlerde satın alıp evinde stoklayabilir. Unutmayalım; mantığa uymayan yasaklar vatandaşın devlete ve yasaklara inancını azaltır.",https://www.milliyet.com.tr/yazarlar/melih-asik/milli-sirketler-6375951
Melih Aşık,FAİZ KORKUSU,03 Aralık 2020,"Devlet bankasındaki müşteri temsilcisi hanıma soruyorum: - Bankanızdaki emekli aylığım vadesiz hesapta duruyor. Faiz işlemiyor. Oysa kimi özel bankalar vadesiz mevduata günlük faiz tahakkuk ettiriyor. Sizde neden böyle bir uygulama yok? - Bizde de var, diyor bankacı hanım, paranızı portföy hesabına yatırabilirsiniz. Günlük faiz işler. Aşağı yukarı vadeli mevduat oranında faiz alabilirsiniz. Ancak paranızı çekerken kârdan yüzde 10 kesinti yapılır. - İstediğimiz zaman çekebilir, istediğimiz zaman üstüne para koyabilir miyiz? - Evet, aynen vadesiz mevduat hesabı gibi işler. - Peki, insanlar neden vadesiz yerine bu fonu tercih etmiyor? - Belki bilmiyorlar. Bir sebebi daha var... - Nedir? - Günahtır diye ceplerine faiz girmesini istemeyen insanlar var. Onlar vadesiz mevduatı tercih ediyor. Aklımıza takılıyor... İnançları gereği faiz istemeyen, bu yüzden parasını vadesiz mevduata yatıran vatandaşların sayısı ve oranı nedir? Bu vatandaşlarımız Türkiye’de bankalara her yıl kaç milyon lira hediye ediyor? Bu yurttaşlar günah diye faiz almıyorlar ama bu defa paralarıyla bir faiz kurumunu beslemiş oluyorlar. Onların almadığı paraları bankalar yine faiz kazancı için kullanıyor. Bu vatandaşlarımız işletilen faizleri alıp muhtaç ailelere vererek faydalı olmayı, bu yoldan sevaba girmeyi düşünmezler mi? MÜLKİYE Siyasal Bilgiler Fakültesi, tescillenen yeni adı ile Mülkiye, 161. kuruluş yıl dönümünü kutluyor. Kutlamalara her yıl 4 Aralık’ta coşkuyla katılan, en yaşlı Mülkiyeli, Cahit Kayra ağabeyimiz bu yıl dönümünde biraz keyifsiz. Şu günlerde kırılan ayağının tedavisiyle meşgul. 1938 yılı mezunu olan Cahit Kayra hasta odasından genç Mülkiyelilere şu mesajı gönderiyor: - Ben 82 yıl önce mezun oldum gençler, diyor, tüm yaşamımda Mülkiyeli olmanın gururunu ve sorumluluğunu taşıdım. Bizim neslimiz ülkemizin gözyaşlarını dindirmek için yetiştirildiğini hiç unutmadı. Yüreğimiz hep yurt sevgisiyle çarptı. Siz genç Mülkiyelilerin aynı sorumluluk duygusuyla donandıklarına kuşkum yoktur. Vatan aşkı aşkların en büyüğüdür. Sizler, kuşkum yok, aynı duygularla yürüyeceksiniz. Hayatta okulunuzla gururlanarak çok başarılı olacaksınız. SMA Son yıllarda adını sıkça duyduğumuz SMA (Spinal Muskuler Atrofi) diye bir kas hastalığı var. Bu hastalık bebeklerde görülüyor. Tedavisi sadece Batı ülkelerinde olabiliyor. 2.5 milyon euro gibi çok yüksek bir bedel gerekiyor tedavi için. Ülkemizde bu hastalığa yakalananların sayısı 100 dolayında. SMA hastası bireylerin görme ve işitme duyuları hastalıktan etkilenmezken zekâ normal veya normalin üzerinde. Özetle bebekler her şeyin farkında olarak eriyor. Tedavi belli sürede uygulanmazsa ölüm kaçınılmaz oluyor. Sözü geçen paralar yardımla veya kampanya ile de toplanır gibi değil. Devletin bu işe el atması gerekiyor. 100 bebeği göz göre göre ölüme gönderebilir miyiz? SANNA Fakir bir ailenin kızıymış... Ailesinde daha önce lise ve üniversite bitiren kimse yokmuş. Üniversiteye girmeden önce mağazalarda tezgâhtarlık yapmış. Öğretmeni lisede vasat bir öğrenci olduğunu söylüyor. O bugün 35 yaşında Avrupa’nın en genç Başbakanı. BBC onu “Dünyanın en başarılı 100 kadını arasında” gösterdi. Finlandiya Başbakanı Sanna Marin’den söz ediyoruz. Finlandiya hükümetinde halen 12 kadın 7 erkek bakan var Beş partili koalisyona katılan partilerin tümünün lideri kadın. Ve bu kadınlardan dördü 35 yaşın altında. Eğitim sisteminin başarısı siyasete ve kadın erkek eşitliğine böyle yansıyor. Kadın iyi eğitilirse erkeklere taş çıkartıyor. Erkeklerin yüküne ortak oluyor. BEYOĞLU Beyoğlu Kaymakamlığı karar almış... İstiklal Caddesi’nde en fazla 7 bin kişi bulunacak, herkes yolun sağından yürüyecekmiş. Doğru karar. Yalnız İstiklal Caddesi değil tüm cadde ve kaldırımlarda insanlar sağdan yürümeli, birbirleriyle karşı karşıya gelmemelidir. Böylece damlacık almaktan kurtulurlar. Ancak caddede bir anda en çok 7 bin kişinin bulunması nasıl sağlanacak? Caddede sürekli sayım mı yapılacak? Bu biraz zor... KİTAP Yazdıkları kitaplarda e-mail adresleri bulunmadığı için teşekkür edemediğimiz kimi yazarlara buradan birkaç satırla teşekkür yolluyoruz. Ellerine sağlık, diyoruz... Cem Kırçak: “Her Şey Çok Farklı Olabilirdi”. Cem Kırçak, sapına kadar dürüst ve deli fişek bir tıp adamı ve siyasetçi olan babası Doktor Kırçak’ı yazmış. Ele avuca sığmaz bir adamın renkli ve kısa hayat hikâyesi. Naim Babüroğlu: “22 Gün - Gece Sakarya”. Mustafa Kemal Paşa’nın Osmanlı’nın 238 yıllık geri çekilmesini durdurduğu Sakarya savaşının destanı. Son atımlık cephanesini ustaca kullanan bir komutanın sıkıntıları, uğraşıları, başarıları. Timur Soykan: “Baronlar Savaşı”. Zindaşti olayının perde arkası. Gün ortasında hepimizin gözü önünde vuruşanların öyküsü. Atilla Dorsay: “Dünyaya Açılan Sinemamız ve Yeni Bir Kuşak”. Son 10 yılda çevrilen yerli filmlerin adları, kadroları, kısa öyküleri. Sinema dünyamızın bu eşsiz kalemi zahmetli bir çalışmayla yazılı belleğimizi zenginleştiriyor. Hüseyin Özbek: “Utancı Anıtlaştırmak”. Değerli hukukçu dostumuz son yıllarda yazdığı makaleleri bu kitapta toplamış. Türkiye’yi kuşatan tehlikeleri yurtsever bir gözle değerlendiriyor.",https://www.milliyet.com.tr/yazarlar/melih-asik/faiz-korkusu-6370007
Melih Aşık,Kollar sıvanıyor!,08 Aralık 2020,"İngiltere Kovid aşı uygulamasına bu hafta başlıyor. Aşıyı eksi 70 derecede koruyacak dev buzdolapları hazırlandı. Pfizer/BioNTech aşıları Belçika’da üretilip İngiltere’ye sevk ediliyor. İngilizler ilk partide 40 milyon doz aşı ısmarladı. 20 milyon kişiye 21 gün arayla iki defada verilecek. Öncelik sıralaması da çoktan yapıldı. Önce sağlık çalışanlarına, ardından bakımevi personeline, daha sonra +80 yaşa uygulanacak. BBC geçen hafta BioNTech CEO’su Uğur Şahin’le konuştu. Spiker sordu: - Siz eşinizle kendinize aşı yaptınız mı? - Hayır, dedi Uğur Şahin, yapmadık çünkü Almanya henüz aşıyı tescil etmedi. İngiltere aşıyı uygulamaya başlayan ilk Batı ülkesi oluyor. Noktayı koyarken bir merakımızı dile getirelim... Bizde sokağa çıkma yasakları, yaş sınırlamaları kaldığı yerden yine başladı. Bunları geçen bahar aylarında da uyguladık. Ne var ki bugün salgında Avrupa birincisi, dünya üçüncüsüyüz. Demek ki bazı uygulamaları yanlış yaptık. Bazıları yetersiz kaldı. Örneğin kafelerde, lokantalarda temizliği sağlayamadık. Denetimler yeterli olmadı. Ulaşımı iyi yönetmedik. Yurda girişleri yeterince kontrol edemedik. Anlamlı anlamsız yasaklar koyacağımıza önce nerede ne yanlış yaptığımızı ortaya çıkarsak, önlemleri o taraflara yöneltsek iyi olmaz mı? KEÇİMİZ Amerikalı zengin iş insanı Bradley Garrett Tunceli’de yaban keçisi avlamak istemiş. Yenitunceli.com’un haberine göre, Antalya’da bulunan Caprinae adlı seyahat acentesinin başvurusu üzerine Doğa Koruma ve Milli Parklar Tunceli Şubesi bu adam için geçici avcılık belgesi düzenlemiş. Bu belgeyi alan Garrett, 7 ile 13 Aralık 2020 tarihleri arasında 50 adet mermi kullanarak bir yaban keçisi vurabilecekmiş. Tunceli Belediye Başkanı Fatih Maçoğlu internet hesabından şu mesajı yayınladı: “Bizim için doğadaki hiçbir cana asla paha biçilemez... Dürbünlü silahı ve 50 mermisiyle dağ keçisini katletmek için gelecek olan kişiye sesleniyorum. Yarın köylüler ve duyarlı tüm dostlarla orada seni bekliyor olacağım...” Biz de Maçoğlu’na mesaj gönderdik: Arkandayız Maçoğlu... FIKRA Yasaklı hafta sonunda 20-65 arası vatandaşlar en yakın fırın, market, bakkal, kasap, manav, kuru yemişçiye bir koşu gidip gelebiliyordu malum... Adamın biri hafta sonunda polise yakalanmış: - Nereye böyle? - Bakkala gidiyorum, hemen döneceğim. - Seni yarım saat önce yine sokakta gördük. - Evde maydanoz kalmamıştı, manava gidip geldim. Yarım saat sonra vatandaş yine enseleniyor. - Şimdi nereye? - Kuru yemişçiye, eşimin canı acilen leblebi istemiş alıp hemen döneceğim. - Bize yutturamazsın arkadaş, sen saatlerdir sokaklarda geziyorsun! - Genelgede alışveriş için bir defa çıkabilirsin diye kayıt yok ki memur bey, sürekli bir şey lazım oluyor çıkıp alıyorum işte... CEVİZ Unlu mamuller satan bir fırının patronuyla sohbete giriştik. - Bazı ürünlerin fiyatları çok hızlı artıyor o neden? - Cevizi, bademi dolarla alıyoruz da ondan. - O neden? - Bunlar ithal malı olduğu için fiyatları her gün dolara endeksleniyor. - İyi de dolar bazen iniyor? - Dolar yükseldiği zaman fiyat artıyor ama düştüğü zaman bir daha inmiyor. Piyasa malum... Anlayacağınız, ceviz bir nevi döviz olmuş. Hem de tarım ülkesinde... SAAT Gaziantep’in Şahinbey Belediyesi, yeni evli çiftlere hediye edilmesi için 5 milyon 790 bin liraya, 15 bin adet kol saati satın almış. CHP Gaziantep Milletvekili İrfan Kaplan, eğitimdeki durumu anımsatarak şöyle diyor: - Bu parayla tableti olmayan çocuklara 15 bin tablet alıp dağıtsaydınız daha iyi olmaz mı? Tesadüf bu ya... Geçenlerde Gaziantep Şahinbey’de tableti olmayan üç çocuğa bilgisayar ve tablet aldık. Tablet olmadığı için geçen yıl derslerden geri kalmışlar. Öğretmen açığı kapatmaları için ek kitaplar edinmelerini istemiş. Kitapların tutarı 470 lira... İsimleri de bir garip: Antrenmanlarla Geometri 1, Geometri 2, TYT Soru Bankası vs... Fakirin derdi bitmiyor yani. Sizin Şahinbey’de durum böyle Sayın Belediye Başkanı... SEMEA SMA hastalığıyla ilgili yazımız üzerine Sağlık Bakanlığı ilgilileri kimi tamamlayıcı bilgiler verdiler. Özetle aktarırsak... Türkiye’de 1600 dolayında SMA hastası bulunuyor. SMA için dünyada ilk kez 2016 yılında bir ilaç çıkmış ve Türkiye’de aynı yıl SMA tip-1 hastalarının erişimine ücretsiz sunulmuştur. Hastalığın daha hafif formları olan tip-2 ve tip-3 hastalara da ilaca ücretsiz erişim sağlanmaktadır. 2.4 milyon dolara mal olduğu söylenen gen tedavisinin etkinliği henüz kesinleşmemiş olup yan etkileri ağırdır. Çare... Bebeklerde ve çocuklarda görülen bu kas hastalığının önüne geçmek için tek çare ana babaların evlilikten önce SMA taramasından geçmesi, taşıyıcı olmadıklarının kanıtlanmasıdır.",https://www.milliyet.com.tr/yazarlar/melih-asik/kollar-sivaniyor-6374006
Melih Aşık,YASAKLAR,05 Aralık 2020,"Son genelgelere göre... 65 yaş ve üzeri ile 20 yaş altı vatandaşlar (10.00-13.00, 13.00-16.00 saatleri arası) şehir içi toplu ulaşım araçlarını (metro, metrobüs, otobüs, minibüs, dolmuş) kullanamayacaklar... Yani 65 yaş üstü vatandaşlar doktor, hastane vs gibi ihtiyaçları için eğer özel araçları yoksa ille de taksiyle seyahat edecekler. Aynı şekilde 20 yaş altı gençler de eğer bisikletleri yoksa taksiye binecekler. Daha da ilginci... Kısıtlamanın olduğu cumartesi ve pazar günleri market, bakkal, manav, kasap 10.00-17.00 saatleri arasında faaliyet gösterebilecek, vatandaşlar zorunlu ihtiyaçları için alışverişe gidip gelebilecek. 65 yaş üzeri ve 20 yaş altı gençler bu imkândan yararlanamayacak. Kesinlikle sokağa çıkmayacaklar. 64 yaşındaki vatandaş bakkala gidip gelebilecek ama 66 yaşındaki gidemeyecek. Anne baba evin 16-17 yaşındaki çocuğunu bakkala gönderemeyecek, kendi gidip alacak. Bu kararlar alınırken iyice düşünülüyor mu? Acaba mantığa aykırı bir şey yazdık mı diye kararlar ikinci kez okunuyor mu? Merak ettik... MARKET SEPETİ Kovid önlemlerinde cıvataları sıktık, yasakları koyduk da... Gerekli her önlemi alıyor muyuz? Sanmıyoruz. Örneğin, Hollanda’dan bir dostumuz telefonda diyor ki: - Amsterdam’da büyük marketlerde müşterilerin kullandığı alışveriş sepeti ve arabalar özenle temizleniyor. Müşteri alışverişini yaptıktan sonra sepet veya arabayı bırakınca bir görevli spreyle bulaşsavar (dezenfektan) sıkıyor, sonra elindeki bezle iyice siliyor. Bizde böylesi önlem var mı? Rastlamadık. Bizdeki bazı marketlerde dezenfektan bile bulunmuyor. Ancak sorarsanız tezgâh altından çıkarıp uzatıyorlar. Sıkı bir kontrolle bu işler düzelir. Ama o da yok maalesef... SEÇME HAKKI Osmanlı’da kadın ile erkek birlikte sinemaya giremezdi. Kadınlar erkeklerle birlikte sinemaya ilk kez 1923 yılında İzmir’de Atatürk’ün emriyle girdiler Osmanlı’da kadın nikâh masasına oturamazdı. Bu yolu Atatürk 1923 yılında Latife Hanım ile nikâhı kıyılırken açtı. İlk kez kadın-erkek nikâh masasına birlikte oturdu. Kadınlar ilk kez 1930 yılında belediye seçimlerinde oy kullandılar. Kadına seçme ve seçilme hakkı 1934 yılında verildi. Fransa’da kadınlar bu hakka 10 yıl sonra kavuştular. Bu hak Atatürk devrimlerinin en önemlilerinden biriydi. Bu hakkın yıl dönümü çeşitli etkinliklerle kutlanıyor. Kadın bu hakka çok doğal yollardan kavuşmuş gibi anlatılıyor. Ne Cumhurbaşkanı Atatürk’ün ne yasayı Meclis’e veren Başbakan İsmet İnönü ve arkadaşlarının adı hakkıyla anılıyor. Manzara bu. KİMDİR Kimdir bu, 60 - 80 yaşındakiler... Düşündünüz mü hiç? 2020 yılında Koronavirüsle hatırlanan 15-25 yaşlarında iken de En çok tehlikede olan, Bu nesil, 1940 ile 1960 yılları arasında Bu dünyaya merhaba demiş En genci 60, En delikanlısı 80 yaşında! Hâlâ 18’lik ideallerinin peşinden koşan Hesapsız bir nesil... Okulda ABD tarafından Süt tozuyla beslenmiş Bir garip nesil... Bırakın renkli fotoğrafları Birçoğunun resmi bile yoktur Hiçbiri kreş, dershane, Özel okul görmemiş Üstelik hepsi. Verem, tüberküloz, kızıl, kızamık Pek çok bulaşıcı hastalık atlatmış. Bunlar... Profesörlere ders verecek kadar Bilgisi olan tuhaf bir nesil... Harp görmüş, darp görmüş, Baskı, çatışma görmüş, İhtilallerden, muhtıralardan, Ayaklanmalardan, darbelerden Sağ salim paçayı yırtmış En az 10 ekonomik krizden Nasibini almış... Ama yılmamış. Yoklukla terbiye edilmiş, Direnç abidesi bir nesil. Haklı ya da haksız Vatan İçin diye Vurmuş, vurulmuş... Dövmüş, dövülmüş... anarşinin terörün, grevin boykotun içinden geçmiş Bir nesil... Bunlar O yılların deli tayları, Bir üretim harikası mı? Yoksa üretim hatası mı olduğu Tartışılır ama... Tamamı istisnasız karşılıksız, hesapsız Bu vatanı sevmiş... Kardeşlik ve paylaşma Duygusu zirve yapmış... Çok kitap okumuş, En az liseyi bitirmiş, Hayatı yaşayarak öğrenmiş Birçoğu okurken çalışarak Okul harçlığını çıkarmış. Ne ailesine ne devletine Ekonomik yük olmamış Geneli... Bir baltaya sap olmuş, Çoğunlukla ezilmiş... Ama ezik kalmamıştır. Eğilmemiş, el etek öpmemiş. Aç yatmış, kuyruğu dik tutmuş... Kan kusmuş, kızılcık şerbeti içmiş. Şahsına münhasır Özel bir nesildir. Görevini sorumluluğunu bilen Onuru için Bir pireye bir yorgan yakan. Öfkeli, hırçın bir acayip Nesil bu... 1940 ile 1960 yılları arasında Doğan bu dinozorlara iyi bakın, Bu neslin... Öfkesinden sakının. Onlardan geçmişi öğrenin. Sonra arar da bulamazsınız. Çünkü onlar Yakın tarihin son canlı Kaynak kişileri, Her biri iki ayaklı, Sözlü yakın tarih kitabıdır Saygıyla izleyin... Hasan Basri Beken",https://www.milliyet.com.tr/yazarlar/melih-asik/yasaklar-6371754
Melih Aşık,Ambargo zamanı,17 Aralık 2020,"ABD, kısaca CAATSA adı verilen “hasımlarla mücadele” yasasına dayanarak Türkiye’ye yarı ambargo uygulamasına başladı. Yaptırımlar arasında “ABD’nin ürün ve teknolojileri için ihracat lisansı verilmemesi, ABD mali kuruluşlarından 10 milyon doları aşan kredilerin verilmemesi, Eximbank kredilerinin kesilmesi, uluslararası mali kuruluşların kredi vermelerinin engellenmesi” gibi ağır kararlar var. Türkiye’nin önüne açık bir şart konuldu: “S-400’leri ABD’nin uygun göreceği şekilde kullanım dışı bırakacaksınız.” Aksi takdirde, şimdilik 5 maddesi kabul edilen CAATSA’nın diğer 7 maddesi daha uygulamaya konacak. Türkiye tam ambargo altına alınacak. Ekranlarda ve sütunlarda ABD’ye karşı misilleme yolları tartışıladursun... Türkiye’nin ani bir karşılık vermeyeceği Dışişleri Bakanlığı’nca çoktan açıklandı: “Türkiye uygun gördüğü şekilde ve zamanlamayla mukabelede bulunacaktır.” Uygun şekil ve uygun zamanlama ne olacak? Meçhul... Aslında ABD ambargosu 2019’da Türkiye’nin F-35 programından çıkarılmasıyla başlamıştı. Türkiye’nin hava savunması planlamasını altüst eden Washington, ayrıca 1.5 milyar dolar ödenmiş 6 adet F-35 uçağımıza el koydu. Türkiye bu ağır eşkıyalık karşısında ne mi yaptı? Ne yaptığını Pentagon sözcüsü Jessica Maxwell geçen temmuz ayında açıkladı: - Türk şirketlerinin F-35 uçağı için ürettiği 139 parçanın üretiminin 2022 boyunca devam etmesi konusunda anlaşmaya varılmıştır. Türkiye haklı bir misillemeyle 139 parçanın üretim ve ihracatını durdursaydı, F-35 projesini -geçici de olsa- felç edebilirdi. ABD’nin yeni tedarikçi bulması bir iki yılını alırdı. CAATSA yaptırımları karşısındaki tavrımız da aynı istikamette ilerliyor. MSB Hulusi Akar, “Türkiye’nin S-400’leri, Yunanistan’ın S-300’leri kullandığı gibi kullanabileceğini” açıkladı. Yunanistan, Girit’te hangarda tuttuğu S-300’leri tatbikattan tatbikata çıkarmakta, ABD’nin kontrolünde yeniden hangara koymaktadır. ABD S-400 konusunda bunu -veya bir başka ülkeye satılmalarını- da kabul etmeyebilir, füzelerin Rusya’ya iadesini şart koşabilir.  İLAHİ CHP’li milletvekilleri “Allah”lı söylemleri artırdılar. Kemal Kılıçdaroğlu artık “İktidara geleceğiz” diyeceği zaman söze “Allah kısmet ederse” diye başlamayı ihmal etmiyor. Değerli bir milletvekili de geçenlerde Sağlık Bakanlığı’ndaki yolsuzlukları anlatırken: - Adalete hesap vermeyebilirsiniz ama öteki dünyada Allah’a nasıl hesap vereceksiniz? diye seslendi AKP sıralarına. Böylece dünyada hesap verme zorunluğu önemini kaybediyor! Nasıl olsa öteki dünyada hesap verilecekse bu dünyada insanları adalet önüne çıkarıp üzmeye ne gerek var! Hoş, o hesap vermesi gereken milletvekilinin: - Allah benim bunları yapmamda sakınca görse izin verir miydi? gibi bir mantıkla kendini vicdanında savunması da olasıdır. Rahmetli Korkut Özal mal beyanı için sıkıştırıldığında: - Ben ancak Allah’a hesap veririm, der çıkardı işin içinden. Ey CHP’liler... Siz kiminle dans ediyorsunuz? Hukuk devleti böyle mi korunur?  YAN ETKİ  Halkımız gelecek olan ancak ne zaman geleceği belli olmayan Kovid aşısı için tedirgin ve temkinli. Özellikle yan etkileri üzerinde kuşkulu. Bu kuşku haklıdır. Aşının yan etkileri zararlı olabilir. Ancak şunu da sormak gerekiyor. Sayın halkımız... Doktor ilaç yazıyor, içiyorsunuz. Prospektüste o ilacın yan etkilerini dikkatle okuyor musunuz? Doktorlar ilaç yazarken tüm muhtemel yan etkileri hesaba katıyor mu? Uzun testler yapılmadan yan etkiler hesap edilebilir mi? Sabah akşam yediğiniz yiyecekler, içecekler üzerindeki etikette içerdiği kimyasallar yazıyor. Bunların yan etkilerini biliyor musunuz? Bozuk gıdalara cezanın tüketildikten sonra verilmesine ne diyorsunuz? Neden buna itiraz etmiyorsunuz? Yan etkiler konusundaki hassasiyet güzel. Ama neden sadece aşı konusunda!  RASAT  ABD’den yazan astronomi konularıyla ilgili dostumuz:  - Türkiye’de Taki-yüddin’in doğumunun 500. yılı nedeniyle bir anma düzenlenmeyecek mi? diye soruyor. Takiyüddin 1521 yılında Şam’da doğmuş, 50 yıl sonra Padişah 3. Murat’ın gökbilimcisi olmuş, dünya çapında bir astronomdur. Çağdaşı Tycho Brahe ve Johannes Kepler gibi gökbilimcilerle aynı düzeyde araştırmalar yapmış, rasat aletleri icat etmiş, mekanik bir saat yapmayı başarmış, sayısız kitap yazmıştır. Osmanlı’da bilim denince ilk sayılan isimlerden biridir Takiyüddin. Ne var ki softaların çıkardığı söylentiler üzerine padişah fermanıyla rasathanesi kapatılmış, ardından da bina, denizden Kılıç Ali Paşa tarafından topa tutularak yıkılmıştır. Rasathaneyi topa tutanlardan yana değilsek Takiyüddin’i anmalıyız. Gökbilim tarihinde, Kopernik’in, Brahe’nin, Kepler’in, Bruno’nun yanında adı anılan bu ünlü bilim adamını layık olduğu yüceliğe oturtmalıyız.  ASKER  AKP’li üç milletvekili Meclis’ten izin almadan 21 gün bedelli askerlik yapmışlar. Bedelli askerlik yapanın iş yerinden ücretsiz izin alması gerekirmiş. Oysa onlar izin almadıkları gibi, 25’er bin lira milletvekili maaşını almaya devam etmişler. Üç milletvekili, olay ortaya çıkınca, askerdeyken aldıkları 25’er bin lirayı, Silahlı Kuvvetleri Güçlendirme Vakfı’na bağışladıklarını açıkladılar. Olayı ortaya çıkaran CHP’li Mahmut Tanal ise “Bu para size ait değildi, bağışlayamazsınız, hazineye geri vermelisiniz” diyor. Tartışma sürüyor. Bu da yeni moda... Hak edilmeyen paralar ortaya çıkınca “Ben parayı almadım, vakfa bağışladım, hayır işine harcadım” vs. deniyor. Cevabını Meclis kürsüsünden bir milletvekilinin ağzından duyduk: - Devletin kesesinden sevap kazanmayı bırakın.",https://www.milliyet.com.tr/yazarlar/melih-asik/ambargo-zamani-6381762
Melih Aşık,TACİZCİLER,19 Aralık 2020,"Sakarya Üniversitesi Tarih Bölümünden Prof. Ebubekir Sofuoğlu “Üniversiteler fuhuş evi gibi” sözleriyle gündemi sarstı. YÖK bu sözleri kınadı, kendi üniversitesi soruşturma açtı. Bu iğrenç çıkışa en ince yorumu Prof. Deniz Ülke Arıboğan yaptı: - Üniversiteler “fuhuş evi” diye düşünen bir profesör, muhtemelen işe giderken yolunu şaşırmış, yanlış yerde göreve başlamıştır. Acaba açılan soruşturma ciddi soruşturma mı yoksa daha öncekiler gibi göstermelik mi? Benzer abuklukları daha önce de duyduk, bazen soruşturma açıldı, olay unutulunca göreve devam ettiler. Mesela: “Dekolte giyinirsen taciz ve tecavüz sürpriz olmaz. Cariyelere dekolte serbesttir.” Prof. Orhan Çeker. “Namaz kılmayan hayvandır.” Prof. Mustafa Aşkar. “Yabancı bir kadınla tokalaşmak ateş tutmaktan daha korkunçtur.” Prof. Mustafa Talha Gönüllü. “Sevişirken soyunursanız melekler dışarıya kaçar, şeytan odada tek kalır, oluşacak çocuk şeytanın nasibi olur.” Prof. Cevat Akşit. Bunlar akademik süzgeçlerden geçip üniversitelerde ders veren kişiler. Bunları kim üniversiteye alıyor, kim orada tutuyor? Bunların eğittiği çocuklar topluma nasıl uyum sağlıyor? Yoksa toplumu kendilerine uydurmaya mı çalışıyorlar? Hangisi?  SORGU  Bir yakınımız önceki gün Hollanda’dan uçakla geldi. Sorduk: - Uçağa binerken bir ateş kontrolü falan yapıldı mı? - Hayır, sadece semptom var mı diye bir form doldurttular. - Uçak tenha mıydı? - Hayır, tek boş koltuk kalmamıştı. Bunaltıcı bir kalabalık vardı. - Alana inişte sorgu sual var mıydı? - Hayır. - Uçaktan inenler anında evlere dağıldı mı? - Herkes anında dağıldı. Bir haber de Edirne’den... Türk Lirası’nın değerinin düşmesiyle birlikte Bulgaristan’dan akın akın insan geliyor, çarşı pazarda bol bol alışveriş yapıp aynı gün geri dönüyormuş. Maske var, mesafe yok. Kontrol hak getire... Biz bu salgında boşuna Avrupa şampiyonu olmadık. Bu başarıyı da sürdüreceğiz anlaşılan!  HU KOMŞU  Yunanistan önümüzdeki yılın savunma bütçesini 5 kat artırmış, 2.5 milyar euroya (25 milyar TL) yükseltmiş. Macron’un himayeye alma karşılığı Atina’ya satacağı Rafale uçaklarının 2.3 milyar euro (23 milyar lira) olacağı da bildiriliyor.  Bir yandan, İstanbul ve Ege’yi ele geçirip topraklarına katma hayali.  Bir yandan, Ege ve Akdeniz’i Türkiye’ye kapatma hevesi.  Bir yandan, Türkiye parmağını oynatsa “Saldırıyorlar” diye endişelere düşme hali.  Bu hayaller ve endişeler Yunanistan halkına pahalıya mal oluyor.  Komşu Kardak krizini izleyen aşırı silahlanmanın bedeli olarak 2009 yılında ekonomik kriz yaşadı. IMF’nin kucağına düştü, kemer sıkma dönemi halkı ayaklandırdı. Bankalarda para bitti, önlerinde kuyruklar oluştu. 2011 yılında tasarruf amacıyla uçak, gemi ve tanklar askeri garnizonlardan çıkarılamadı. Bunlar unutuldu mu komşu?  ŞAKA  Bir Türk mahkûm, ödünç kitap almak için hapishanenin kütüphanesine gider. Kütüphaneci şöyle der: - İstediğiniz kitap elimizde yok ama yazarı var.  İŞTE BİZ Biz kimiz, neden böyleyiz. Önce kendimizi tanıyalım. Efendim, biz; Geline kına yakıp ağlatan... İki dakika sonra da kaldırıp oynatan... Satıcıya, bize sanki aksini söyleyecekmiş gibi “Bunlar taze mi?” diye soran... Ev telefonu çalınca emin olmak için ikinci kez çalmasını bekleyen... Otomobilin altında kalmakta son anda kurtulan çocuğa dayak atan... Faturalarını yatırmak için daima son günü bekleyen... Kendisine “enayi” denmesine kızan, enayi yerine konmasını ise pek dert etmeyen... Anneyi kutsal sayıp en temel küfrü ana üzerine olan... Üç kişilik asansöre beş kişi binmeye çalışan... Asansör ağırlıktan hareket etmeyince asansörden inmeyi hep başkalarından bekleyen... * Bilmediği konuda “Bilmiyorum” diyemeyen... Sokrates’in “Tek bildiğim hiçbir şey bilmediğimdir” sözüyle neyi anlatmak istediğini de bilmeyen... Bir milletiz biz. ÇEVRE  Bazı bakanlıkların bileşimi Balıkesirli avukat dostumuz Alp Kaan’ın dikkatini çekmiş.  Mesela şu “Çevre ve Şehircilik” Bakanlığı.  Çevrenin en büyük düşmanı kimdir?  Bizdeki şehircilik anlayışı.  Çünkü şehirler çevreyi ezerek, ormanları yok ederek büyüyor.  Eğer çevre ve şehircilik iki ayrı bakanlık olsa birbirleriyle sürekli kavga edeceklerdi.  İkisi aynı bakanlık içine alınınca çatışma ihtimali ortadan kaldırılıyor.  Çevrenin savunması kırılıyor.  Şehirler çevreyi rahat rahat yiyor!",https://www.milliyet.com.tr/yazarlar/melih-asik/tacizciler-6383581
Melih Aşık,Adana ve Dino,15 Aralık 2020,"Ressam, yazar, şair, yönetmen ve çağına damgasını vurmuş bir aydının... Abidin Dino’nun yaş günüydü 7 Aralık. Uzun yıllar yaşadığı Paris’te anıldı. Abidin Dino’nun yakın dostlarından biri... Prof. M. Şehmus Güzel onun Adana’daki sürgün yıllarını kitap haline getirdi. Su gibi akan 250 sayfalık bu kitap “ekitap.ayorum.com” adlı sitede ücretsiz olarak okunabiliyor. Kitap Abidin Dino’nun 1943-45 arasında iki yıl süren Adana sürgünlüğünü anlatırken onun Türk Sözü gazetesindeki yazılarına, yasaklanan oyunlarına, Güzin Dino ile aşkına, Yaşar Kemal’den Orhan Kemal’e kadar dostluklarına da uzanıyor. Sürgünü anlatan iki yıllık tarih aynı zamanda Adana’nın da tarihidir. Bu iki yılda dünyadaki gelişmeleri, Adana’da olup bitenleri, harp günlerinin sıkıntılarını Dino’nun hayatıyla birlikte izliyoruz kitapta. İki yıllık sürgün, Dino’nun adeta zorla askere götürülmesiyle son bulur. Eşi Güzin geride kalır. Haftalar geçer mektup gelmez. Güzin’in yürekli bir komşusu vardır. Bu kadın da kahrolur mektup gelmeyişine. Ve bir gün kucağında bir tomar mektupla çıkagelir. - Nedir bunlar? - Al! Bunları okursun. Oğlumun askerdeyken bana yazdığı eski mektuplar bunlar. Adana’nın böyle güzel insanları da geçiyor satırların arasından... EKMEK Büyükşehir Belediyesi’ne bağlı Halk Ekmek geçen ekim ayında ekmeğe yüzde 33 zam yaptı. 75 kuruşluk ekmek 1 lira oldu. Bu zam üzerine muhalefetten protestolar yükseldi, askıda ekmek kampanyası bile başlatıldı. Ancak zamdan sonra Halk Ekmek büfelerinin önünde kuyruk azalmadı aksine uzadı. Çünkü normal fırınlarda 220 gram ekmek 2 liraya satılırken, Halk Ekmek büfelerinde 250 gram ekmek bir liradan satılmakta. Halk Ekmek Şirketi Başkan Vekili Özgen Nama birkaç ay öncesine kadar 900 bin dolayında ekmek üretirken, bu sayının şimdi 1 milyon 250 bine yükseldiğini söylüyor ve diyor ki: - İstanbul’un şu sırada üçte ikisine ekmek veremiyoruz. Özellikle fakir semtlere halk ekmek ürünlerini götürmeyi istedik. Ancak yeni büfe açmamıza Büyükşehir Belediye Meclisi’nce izin verilmedi. Halk bizim ekmeğe ulaşmak için hayli yol yürümek zorunda kalıyor. Ekmek davası Türkiye’de malum. Hayatın kendisidir. MOTOR Merak ederiz... Sokaklarında pizza, kebap ve sucu motosikletleri için bir sürat sınırlaması yok mu? Bu motorların ters yoldan veya kaldırımlardan son sürat gitmesi de normal mi? Bu kentte bir trafik müdürlüğü var mı? Bu müdürlüğe bağlı polisler sadece devlet büyükleri İstanbul’a geldiğinde mi ortada görünürler? Diğer zamanlarda da görev yaparlar mı? O günleri de görecek miyiz? MENAJER Fenerbahçe kendi sahasındaki üç maçta üç yenilgi alınca medyada haftanın gündemi belli oldu: “Fenerbahçe nasıl kurtulur?” Bir gazetede şu anket gözümüze çarptı: - Başkan mı değişmeli, antrenör mü değişmeli, futbolcular mı değişmeli? Biz de (yarı şaka yarı ciddi) akıl verelim! - Hepsi kalsın, menajeri değiştirin. Malatyaspor ile yapılan maçı izledik. 5 Afrikalı futbolcu (Tetteh, Acquah, Chebake, Hadebe, Hafez) Fener’in tozunu attı. Sarı lacivertliler ise sahada adeta gezindi. Başkan Ali Koç’a naçiz tavsiye... Malatyaspor’a o futbolcuları bulup getiren menajer kimse o kişiyi bulup anlaşın. Afrika kökenli futbolcu ithalini o adama bırakın... Topçunun hem ucuzunu hem iyisini seçmeyi o biliyor. Nasihatim tutarsa komisyon işini konuşuruz! PEYZAJ Europa Nostra adlı çevre örgütü Ege’de Yunanistan’a ait 5 adayı (Amorgos, Kimolos, Sikinos, Tinos, Kythira) tehlike altında kültür mirası ilan ediyor. Sebebi; bu adalara rüzgâr santralleri kuruluyor olması. Sözü geçen çevre örgütü rüzgâr santrallerinin adaların görüntüsünü bozduğunu belirtiyor. Gerekçede şu belirtiliyor: “Doğal peyzaj korunması gereken bir anıttır.” Bizde de gelişigüzel rüzgâr santralleri kuruluyor ama... Peyzaj vs. tartışılmıyor. UYMAZSA Anayasa Mahkemesi kararlarına uymayan hâkim ve savcılara nasıl bir yaptırım uygulanacak? Adalet Bakanı Gül açıkladı: “Böyle bir durum varsa  terfilerinde HSK bu durumu dikkate alacaktır.” Anayasa’nın 153. maddesi çok açık: ”Anayasa Mahkemesi kararları Resmî Gazete’de hemen yayımlanır ve yasama, yürütme ve yargı organlarını, idare makamlarını, gerçek ve tüzel kişileri bağlar.” Anayasa Mahkemesi kararlarına uymamayı yaptırıma bağlamamak yargıyı kararlara uymama konusunda yüreklendirir. RAKİ 😄 Aslında alkol satışı kısıtlaması var diyorlar ama yok. Hafta içinde tekel bayileri ve marketlerden bir kamyon içki bile alıp evde depo edebilirsiniz. Hafta sonu satış yasağının ise bizce üç sebebi var. BİR: Hafta içi stok amaçlı alımları artırmak. İKİ: İran, Suudistan gibi ülkelerde halkın neler çektiğini biraz olsun fark ettirmek ÜÇ: Yeterince dinlenmeden satıldığı iddia edilen rakı ve şarapların daha fazla dinlenmesini sağlamak. Siz ne sanıyordunuz?",https://www.milliyet.com.tr/yazarlar/melih-asik/adana-ve-dino-6379859
Melih Aşık,Hastane bayılttı!,28 Kasım 2020,"Telefondaki dostumuz üzgün bir tonda anlatıyor. -  93 yaşındaki babam fenalaştı. Gece vakti Kadıköy’de yeni açılan özel hastanelerden birinin acil servisine götürdük. Kısa bir muayeneden sonra taburcu ettiler. Yatması gerektiğini söylediler. Mecburen aynı hastanede bir odaya yatırdık. Oda fiyatı gecelik 2 bin liraymış. Bu parayı da peşin istediler. Banka kartımla ödedim. Dikkat buyur: Gecelik 2 bin lira sadece oda kirası. Yapılacak tahliller, kullanılacak malzeme vs. buna dâhil değil. - Acil servisten taburcu edip sonra yatırmaları ilginç. - Bu da oyun... Eğer acil servis hastası olarak yatsaydı para alamayacaklardı. Daha doğrusu, bakanlığın saptadığı düşük ücretten muamele yapacaklardı. Acil servisten taburcu edip normal hasta gibi yatırınca gecede 2 bin lira işlemeye başlıyor. Böyle bir açıkgözlük yapıyorlar. Bu arada başka bir yakınımızın Gaziosmanpaşa’da bir özel hastaneye yatırdıkları hastası için gecelik 5 bin lira ödediğini kaydedelim. Bu yakınımızın eşi eve çıktıktan birkaç gün sonra tekrar fenalaştı. Acıbadem Hastanesi Kozyatağı bölümüne kaldırıldı. Burada iki hafta yattıktan sonra önceki gün vefat etti. Başsağlığı dilerken ne kadar para ödediklerini de sorduk. Dediği: - Önce acile yattığı, sonra yoğun bakıma geçtiği için hiç para almadılar. Hastane dürüst davranmıştı. Neyse ki böylesi de var. HAVALE CHP Grup Başkanvekili Engin Altay’ın birkaç gün önce bir demecine rastgeldik. Uzun uzun adaletsizlikten söz etti. Kendisini dinlerken CHP’nin bu adaletsizlik karşısında ne yapacağını merak etmeye başladık. Derken sözü iktidara seslenerek bitirdi: - Allah sizi affetmez. İnternete göz attık. Engin Altay “Allah sizi affetmez” tehdidini daha önce de birkaç kez kullanmış. Altay bu ülkede iki rekât namaz kılıp af dileyince Allah’ın kendilerini affettiğini düşünen ve bunun rahatlığı içinde hareket eden insanların varlığından haberdar değil mi? Ayrıca onların Allah’ın kontrolü dışına çıkabileceklerini nasıl düşünüyor. O kadar mı güçlüler? Böyle muhalefet kolay. Havale edin bütün görevlerinizi Allah’a, çıkın topluca tatile. MADEN Gazeteci Mehveş Evin, Arka Plan programında Türkiye’deki madenciliği konu yaptı. TEMA Vakfı’nın haziran ayında yayımladığı rapora göre Çanakkale ve Balıkesir’de orman alanlarının yüzde 80’i, korunan alanların ise yüzde 55’i madenlere ruhsatlıdır. TEMA Vakfı’ndan Hülya Çeşmeci ilginç bir bilgi veriyor. Burdur Gölü çevresinde yan yana 571 tane taş ocağı bulunmaktadır. Bu ocakların tümünün genişliği 25 hektarın altındadır. Sebebi mi? Çünkü 25 hektarın üstünde olursa ÇED raporu gerekmektedir. Çevresel etki raporundan kaçmak için bu yöntem bulunmuş, alanlar küçük küçük bölünerek ruhsata bağlanmıştır. Ülkenin büyük bir maden ocağına çevrilmesinin hikmeti mi? Dünya Bankası ve IMF ülkenin bütün varlıklarının küresel sermayeye açılmasını 1980’lerden bu yana dayatmaktadır. Programın sahibi onlardır. ARSA Memleketi satmak suçların en büyüğüdür. Siyasette zaman zaman bu suçlamalar duyulur. - Memleketi sen sattın. - Hayır, sen sattın. Bu tartışmalar olurken hep rahmetli mizah ustası ağabeyimiz Şinasi Nahit’i anımsarız. CHP gazetesi Ulus’ta yazan Şinasi Nahit fıkra ve esprileriyle ünlüdür. Bir gün Demokrat Partili bir milletvekilinin sözlü saldırısına uğrar. Milletvekili kuliste: - Vallahi siz elinizden gelse memleketi satarsınız deyince, Şinasi Nahit cevabı yapıştırır: - O kadar büyük arsayı kim alır? TATLI Öğretmen Ali Özdemir yazmış: “Şekerin kilosu 4 - 5 TL. Unun kilosu 3 - 5 TL. Sıvı yağın kilosu 10 - 15 TL. 100 g ceviz 3.5 lira. Bir kilo baklava nasıl 50 TL oluyor? Bu nasıl ekonomi? Bu nasıl ticaret? Bugün, hediye için 1 kilo tatlıya 50 TL verdim. İçimden söylendim durdum.” HACİM Menkul Kıymetler Borsası’nın yüzde 10’u Katarlılara satıldı. Saptanan bedelin 300 milyon dolar olduğu söyleniyor. İktisatçı Emin Çapa dün bu rakamın büyüklüğü hakkında fikir verdi. Dedi ki: “Melih Gökçek’in Disneyland dediği ve bugün çürümeye terk edilmiş Ankara’daki Anka Park’a 750 milyon dolar harcandığını Mansur Yavaş açıklamıştı.” Görüldüğü gibi... Para kolay harcanıyor, zor kazanılıyor. VAKA Kovid-19 vaka sayıları iki gündür açıklanıyor. Önceki gün yapılan açıklamaya göre, Türkiye 29 bin vaka sayısıyla Avrupa’da birinci, dünyada ABD, Brezilya ve Hindistan’ın arkasından dördüncü sırada. Açıklanan vefat sayısı ise tartışmalara yol açıyor. Vaka sayılarının açıklanmasına neden başlandı? Kimilerine göre bu yöndeki eleştiriler etkili oldu. Kimileri de Dünya Sağlık Örgütü’nün vaka sayılarına göre yardım vaat ettiğini, gerçek rakamın bu yüzden açıklandığını söylüyor. Ortak soru ise şu: Eğer gerçek rakamlar baştan açıklansa, halk ona göre tedbir alsa, vaka ve ölüm sayısı bu kadar ağırlaşır mıydı?",https://www.milliyet.com.tr/yazarlar/melih-asik/hastane-bayiltti-6365989
Melih Aşık,CHP’NİN SINAVI,01 Aralık 2020,"Gazeteci arkadaşımız hayli iddialı bir kitap yazdı. Kitabın iddiası adından da belli: “CHP nasıl iktidar olur?” Kitap, CHP’yi kuruluşundan itibaren ele alıyor, yaşanan kurultaylar, seçimler, rakip partilerle mücadeleler, iç çatışmalar, bölünmeler, birleşmeleri ayrıntılarıyla anlatıyor. Yapılan analizler çoğunlukla anket ve araştırmalara dayanıyor. Kitapta CHP’nin laiklikle sınavı uzun uzun irdeleniyor. Önce Bülent Ecevit’in şu sözleri: “Laiklik Türkiye Cumhuriyeti için Aşil’in topuğu kadar yaşamsal önem taşır. Yani laiklikten vuruldu mu bu Cumhuriyet yıkılır; bu toplum çöker ve bu ulus çözülür. Türkiye de çağın çok gerisinde kalır.” Bila, günümüzde laikliğin aksi yönünde atılan adımları kaydettikten sonra şöyle diyor: “CHP’nin Türkiye Cumhuriyeti’nin kurucu partisi olarak bu alandaki sorumluluğunun gereği laiklik ilkesini ve laik devlet yapısını koruması gerekir.” Kitapta Prof. Sencer Ayata’nın çeşitli araştırmaları inceleyerek hazırladığı bir rapor da yer alıyor. Bu rapora göre oy veren seçmenlerin onda dokuzu CHP’yi ‘Atatürkçü’, onda sekizi ‘laikliği savunan parti’ olduğu için desteklediğini söylüyor. Kimlik oluşumunda üçüncü sırada sosyal demokratlık var. Çoğunluk kendilerine Kemalist değil Atatürkçü denilmesini istiyor. Fikret Bila çok değerli bir çalışma yapmış. Başta CHP yöneticileri olmak üzere, herkesin okumasını salık veririz. HİZMET Ankara Belediye Başkanı Mansur Yavaş, koronavirüs salgınının başladığı geçen ilkbaharda iş yerini kapatmak zorunda kalan terziler için anlamlı bir proje geliştirmiş. İsteyen terzileri maske üretimi için belediyenin işyerlerinde istihdam etmeye başlamıştı. Yeni kısıtlamayla, bilindiği gibi, lokantalarda masa servisi yasaklandı. Sadece paket servis yapabiliyorlar. Bu da lokantaları ciddi ölçüde maddi sıkıntıya soktu. Mansur Yavaş önceki gün lokantası kapanan esnaftan yemek temin ederek koronavirüs hastalarına ulaştıracağını açıkladı. Bu karardan hem lokantacı esnaf hem yemek temininde sıkıntı yaşayan yoksul korona hastaları yararlanacak. KARİYE Danıştay kararıyla müzeden camiye dönüştürülen Kariye geçen 10 Ekim günü ibadete açılacaktı. Tarih verildi. Hazırlıklar yapıldı. Ancak cami açılmadı. Milli Gazete’ye bilgi veren Vakıflar Genel Müdürü Burhan Ersoy, Cumhurbaşkanı’nın talimatıyla yeni bir restorasyon çalışması başlatıldığını, açılışın bu yüzden ertelendiğini açıkladı. Dünyada benzeri bulunmayan bu mozaik müzesinin korunmasına karar verildiyse bu iyi haber... Restorasyon adı altında eserin ruhuna uymayan değişiklikler yapılacaksa bu kötü haberdir. ŞALVAR Aydın İmam Hatip Lisesi’nde bir kadın öğretmen, imam hatip lisesi 9. sınıf öğrencilerinin Arapça dersine giriyor. Sınıftaki öğrencilerden üçünün şalvarlı sarıklı olduğunu gören öğretmen, yönetmeliği hatırlatarak sarıklarını çıkarmalarını istiyor. Ancak öğrencilerden biri, “Sen benim sarığımı çıkaramazsın. Kadın başına konuşma, zaten saçını başını açıp gelmişin. Kadın başına konuşma sus, kadın madın demem döverim” diyerek, öğretmenin üzerine yürüyor. Öğretmenlerini korumak için araya giren diğer öğrencilere de “Eğer Müslüman iseniz karışmayın. Siz bunları bilmezsiniz, bunların dedeleri bizim dedelerimizi astı” diye bağırıyor. Milli Eğitim Müdürlüğü öğrencilerle ilgili idari soruşturma başlatmış. Başka? O kadar... ALANYA Piknik alanlarının tatil günleri ertesinde çöp deryasına dönüştüğünü, vatandaşımızın bir yeri gittiğinde temiz bulmak istediğini ancak ayrılırken çöpünü orada bıraktığını biliyoruz. Ve geliyoruz Alanya’ya... Çok sayıda yabancı uyruklunun yerleştiği Alanya’da oranın yerlisi yurttaşlarımızın yüzünü hafiften kızartan hoş bir etkinlik yaşanıyor. İlçenin Mahmutlar Mahallesi’nde yerleşik, başta Rus ve Kazak olmak üzere yabancı uyruklu Alanyalılar, üç ayda bir, çoluk çocuk bir araya geliyor. Ardından, sahile inip plaj temizliği yapıyorlar. Mahmutlar Mahallesi muhtarı Ahmet Top’un öncülüğünde yapılan son temizlik çalışmasına yaklaşık 150 yabancı katıldı. “Bizim yabancılar”ın bu örnek hareketi “Bizim yerliler”i biraz utandırır mı? Umarız... FINDIK Rize’nin Fındıklı Belediyesi millet bahçesinin adını Atatürk Parkı olarak değiştirdiği için soruşturma açılmış. Acaba adını Abdülhamit Parkı koysaydı da soruşturma açılır mıydı? DERBİ Futbol spikeri anlatıyor: - Enkudu pasını Ensakala’ya verdi, fakat top Lemos’a takıldı, Lemos topu Valencia’ya geçirdi, o da Thiam’a verdi, top gelirken Mensah Valencia’yı düşürdü, serbest vuruşu Samatha kullandı, Cisse topa hamle yaparken Wellington kesti... Afrika Uluslar Kupası maçını mı izliyoruz? Yok canım, Fenerbahçe-Beşiktaş derbisini izlemekteyiz. Sahadaki 22 futbolcunun 15’i yabancı. Ne adlarını duymuşluğumuz var ne yüzlerini tanıyoruz. Fenerbahçe ve Beşiktaş taraftarının da tanıdığını sanmıyoruz. Çünkü kadrolar neredeyse günübirlik değişiyor. Süper Lig lejyoner ligi oldu. Diyeceğimiz... Başka ülkelerin televizyonlarında maç nakledilirken spikerler her fırsatta sahadaki futbolcularla ilgili bilgi veriyor. Ülke kökenini, yaşını, daha önce hangi takımda oynadığını, özelliklerini vs. anlatıyor. Böylece seyirci futbolcuyu tanıyor. Bizde bu özen gösterilmiyor. Ama gösterilmeli. Futbolcular tanınırsa maçlar daha keyifli izlenir.",https://www.milliyet.com.tr/yazarlar/melih-asik/chpnin-sinavi-6368132
Melih Aşık,Esnaf sıkıntıda,26 Kasım 2020,"Esnafın dertleri zaman zaman abartılır. Ancak esnaf bu defa gerçekten zorda. Salgın ve ekonominin sıkıntıları bütün yüküyle esnafın omuzunda. Salgının ekonomik etkilerinden iki grup esnaf etkilendi. Birincisi, doğrudan iş yerleri kapatılan ve uzun süre kapalı kalan kahvehaneler, çay ocakları, berberler, kuaför, güzellik salonları, spor tesisleri, çocuk oyun salonları... Diğeri de, iş yerini kapatması zorunlu olmayan ancak müşteri yokluğu nedeniyle mecbur kalıp kendiliğinden kapatan grup. Esnaf kuruluşları devlet desteği için çağrı üstüne çağrı yapıyor. Ülkeyi yönetenler bu çağrılara kulak vermek zorunda. Umarız vereceklerdir. Biz de bu arada esnaf kardeşlerimize kimi hatırlatmalar yapalım. Bu sütunda esnafın Kovid’e karşı gerekli önlemleri almadığını defalarca yazdık. Kafe ve lokantaların masaları her müşterinin ardından silinmesi gerekirken silinmiyordu. Mutfak çalışanları maske takmıyordu. Tuvaletler girilmeyecek kadar pisti. Bazı mağazalarda dezenfektan bulunmuyordu. Sorduğunuzda tezgâhın altından kolonya çıkarıp uzatıyorlardı. Esnaf dernekleri bu konularda üyelerini uyardı mı? Biz duymadık. Esnaf, Kovid’in yayılmasında üstüne düşeni yapmadı. Umarız gelinen nokta, onların geleceğe yönelik ders çıkartması için de fırsat olur.  Kadına vurma!  Dün 25 Kasım “Kadına yönelik şiddete karşı mücadele” günüydü...  CHP İstanbul Milletvekili Gamze Akkuş İlgezdi şiddete ilişkin ilginç rakamlar veriyor. Savcılıkların bu tür vakalarda çok hoşgörülü davrandığını, son 8 yılda kadına şiddet uygulayan her on şüpheliden 7’sinin serbest kaldığını söylüyor dünkü açıklamasında.  Kadına karşı şiddet hız kesmeden devam ediyor. Durdurmaya yargı ve kanunlar yeterli olmuyor. Toplumun kadına bakışı, ailede alınan terbiye, gelenek ve töreler... Kadına yönelik saldırgan davranışta pek çok etken rol oynuyor. Biz pek değinilmeyen bir noktaya gidelim. Televizyonlarda her gece gösterilen film ve dizilerin şiddetin her türlüsünü ne kadar özendirdiğini kimse dert ediyor mu? Şiddetin övülmesine bir sınır, ciddi bir süzgeçten geçiriliyor mu? Cevap hayır ise geçiniz gerisini...  VİRÜS  Sağlık Bakanlığı Kovid-19 sözlüğü hazırlamış. Oldukça ayrıntılı ve aydınlatıcı bir sözlük. Yüzlerce yabancı sözcüğün Türkçe izahı ve varsa karşılığı veriliyor. İyi de böyle bir sözlük yapmak doğrudan Sağlık Bakanlığı’nın görevi mi? Türk Dil Kurumu’nun şimdiye dek Kovid-19’la ilgili yabancı sözcüklerin Türkçe karşılıklarını ve anlamlarını saptayarak bir sözlük yayımlaması gerekmez miydi? Biz onlardan böyle bir görev beklerken TDK internet sitesinde bir çağrı gözümüze ilişiyor. Deniyor ki aynen: “Yabancı sözlere karşılık bulma çalışmalarına katkılarınızı bekliyoruz.” Vay vay... Biz onlardan yabancı sözcüklere karşılık bulmalarını beklerken, meğer onlar da bu görevi biz vatandaşlardan bekliyormuş. TDK derken... Atatürk’ün vasiyeti gereği İş Bankası’nın kârından yüz milyonlarca lira pay alan bir kurumdan söz ediyoruz.  TAHRİP  Türkçenin düştüğü hallerden E. Gen. Nejat Eslen de çok şikâyetçi.  Teşkilat, icraat, mühimmat, evrak gibi sözcükler zaten çoğul iken, bir de bu sözcükleri teşkilatlar, icraatlar, mühimmatlar, evraklar diye kullananlar yok mu? Nejat Paşa o sözcükleri her duyduğunda sinirleniyormuş. Bu sözcüklerin Türkçeleri varken neden Arapçasını, hem de yanlış kullanıyorsunuz diye çıkışıyor bu cehalete.  Genelkurmay İletişim Dairesi’nin yaptığı Türkçe hataları da varmış. Nejat Eslen onlara da değiniyor:  - Örneğin “Tank imha edildi” deniyor bazı açıklamalarda. Tank imha edilmez. Tahrip edilir. İmha deyimi askeri birlikler için kullanılır. Sanıldığı gibi imha etmek yok etmek değildir. Askeri topluluğu savaşamaz duruma getirmektir. Savaş aracının tahrip edilmesi de kullanılmaz hale getirilmesidir.  CUKKA  MHP lideri Devlet Bahçeli grup konuşmasında şöyle bir cümle sarf ediyor: “Cumhur İttifakı; cukka ittifakı değildir, curcuna ittifakı değildir, çukur ittifakı değildir, çuval ittifakı değildir, çuvallamış bir ittifak hiç değildir.” Duvar internet sitesinin İngilizce bölümünde çalışan gazeteci Neşe İdil bu cümlenin üzerine yazdığı notta şöyle bir hatırlatmada bulunmuş: “Beyefendi, biz bunları İngilizceye çeviriyoruz.” Neşe kardeşimiz haklı. Cümleyi başka dile çevirmek zor. Yine de çeviri teşebbüsleri olmuş. Mesela Google şöyle çevirmiş: “People’s Alliance; It is not an alliance of cukka, it is not an alliance of riot, it is not an alliance of pits, it is not a sack alliance, it is not a failed alliance at all.” Sonuçta “cukka”nın çevirisinde onlar da çuvallamış.  NESİL  Devlet Bahçeli’nin grup konuşmasında Bülent Arınç’a yönelik: “Sayın Arınç nereye varmak, ne yapmak istiyorsun? Aslına mı çekiyorsun, nesline mi özeniyorsun? Nedir seni teröristlere sempatiyle baktıran?” sözlerinin  anlamı pek anlaşılmamış. Biz yardımcı olalım. Kimi söylentilere göre Arınç’ın ataları Bitlis Ahlat’tan Manisa’ya göçmüş Kürt bir ailedir. Devlet Bahçeli o söylentilere dayanarak bir köken imasında bulunuyor. Arınç’a bu söylentinin aslı vakti zamanında Rudaw televizyonunca sorulmuş. Onun cevabı: “Aslen Türk’üm ancak Kürt olsaydım da bir şey fark etmezdi” olmuştu.  DRAYV  Basketbol spikerlerini beğeniyoruz. Ancak iki eksikleri var. Birincisi... Basketbolu öğrenme aşamasında olan gençler veya yaşlılar basketbol deyimlerini bilmiyorlar. Bu deyimler kullanılırken arada bir anlamları izah edilmeli. 24 saniye ya da 5 saniye kurallarını bilmeyenler de var. Bu kuralların izahı arada bir de olsa yapılmalı. İki... Drayv etti, atak etti gibi deyimler kullanıyorlar. Atak etti hiç Türkçe değil. Atak yaptı demek gerekiyor. Drayv etti hem Türkçe değil hem kulağı tırmalıyor. “Double double” veya “dribbling” gibi sözcükler de geçiyor anlatımlarda. Bu tür deyimlerin Türkçesini kullanmak, yoksa da geliştirmek yine genç spikerlere görev olarak düşüyor.",https://www.milliyet.com.tr/yazarlar/melih-asik/esnaf-sikintida-6364184
Melih Aşık,Beyaz peynir,14 Kasım 2020,"Bağdat Caddesi’nde bir markette beyaz peynirin fiyatını soruyoruz: - 93 lira beyim, diyor tezgâhtar. Kadıköy çarşısında fiyat istiyoruz. - 76 lira diyor, biraz da  mahcup şekilde tezgâhtaki arkadaş. Beyaz peynir dolardan daha hızlı yükselmiş haberimiz yok Üstelik dolar düşerken onun fiyatı düşmeyecek. Tecrübelerle sabit. Sütün kilosuna hükümetçe 230 kuruş üst sınır konuldu. Böylece enflasyonun önüne geçilecekti. Bu sınır bir yıldır devam ediyor. Yem ve benzer girdiler ise yüzde 60-70 pahalandı. Bir kilo beyaz peyniri çok çok 10 kilo sütten imal edersiniz. İçindeki sütün maliyeti 23 lira eder. Üzerine en az 50 lira nasıl biniyor? Bu konuları tarım konularında uzman gazeteci arkadaşımız Ali Ekber Yıldırım’la konuşuyoruz. O da akıl erdiremiyor üretici ile tüketici arasındaki kısa yolculukta fiyatların bu kadar nasıl şişirildiğine. Hükümet birtakım önlemler alıyor kuşkusuz. Ancak belli ki bu önlemler fiyat istikrarı sağlamıyor. Tersine, şişmelere yol açıyor. - Süt fiyatı sabit tutulurken maliyetlerin artması sonucu hayvan kesimleri hızlandı, diyor, Ali Ekber Yıldırım, yakında hayvan ithali yeniden başlayabilir. Pandemi sonrası tarımda yeni bir planlamaya ihtiyaç olduğu çok konuşuldu. Bir iyileşme sağlanamadığı beyaz peynirin 100 liraya dayanmasından anlaşılıyor. Diğer tarım ürünlerinde durum farklı değildir. Tarım ilgi bekliyor. Dolara hücum  Ünlü gangster Al Capone silahlı çatışmada yaralanmış, adamları hızla kucaklayıp bir hastaneye koşturmuşlar. Cerrah bulunmuş. Capone ameliyata alınmış. Çetenin adamlarından biri ameliyatı yapacak doktora belindeki tabancayı göstererek: - Ben ameliyatı izleyeceğim, demiş, patron ölecek olursa sen de kendini ölmüş bil. Doktor da önlüğünü sıyırıp belindeki tabancayı göstermiş: - Unutma ben onun ölüp ölmeyeceğini senden önce anlayacağım. Sözü döviz ya da hisse senedi alıp satarak para kazanacağını düşünen sade vatandaşlara getireceğiz. Unutmasınlar... Hisse senedi veya dövizin hangi noktaya kadar yükseleceğini, hangi noktadan döneceğini, nereye kadar düşeceğini vs. piyasanın kurtları bilir. Onlar para kazanır. Siz her defasında nal toplarsınız. Ya küçük kazançlar elde edersiniz ya zarara girersiniz. Bu işlere heves etmeyin.  TORKU  Atatürk 10 Kasım’da bazı fabrikalarda da anıldı. Örneğin Konya Şeker Fabrikasında duyarlı bir tören yapıldı. Başkan Recep Konuk’un tören konuşmasını okuduk. Çok güzel vurgular yapmıştı. Konya Şeker sıradan bir fabrika değil. Adeta başlı başına bir cumhuriyet. TORKU markası altında... Kristal şekerden küp şekere, lokumdan gofrete, kekten bisküviye, sucuk ve salamdan yoğurt ve peynire, dondurulmuş patatesten soğan halkasına, meyve suyundan ayçiçek yağına, tahinden pekmeze, domatesten pizzaya, şalgamdan bulgura kadar envaiçeşit ürün imal ediyor. Patron kim mi? Çiftçiler. Konya Şeker çiftçi kooperatifinin kurduğu bir dev kuruluş. 900 bin çiftçinin emeğini değerlendiriyor. Hızla büyüyor. Kaliteli ve lezzetli ürünleri yurdun en ücra köşelerinde bile artık bulunuyor. Konya Şeker belli ki Atatürk’ü seviyor. Atatürk de üreticinin, böylesine çalışkan ve başarılı olanını severdi.  AŞI  Amerika ve İngiltere başta olmak üzere varlıklı ülkeler korona aşısı için ön sipariş vermeye başladılar. Zengin ülkelerin 6 farklı firmaya sipariş vererek yaklaşık 2 milyar doz aşıyı şimdiden kapattıkları bildiriliyor. BioNtech firması yöneticisi Uğur Şahin aşının aralık ayının ortasından itibaren uygulanabileceğini söylüyor. Türkiye aşı üzerinde çok konuşuyor. Ama ne zaman gelir, ne kadar gelir belli değil. Yol, köprü, tünel inşaatlarında ihaleler aksamazken, aşı için de bağlantıların bir an önce yapılması gerekir. İnsan hayatının önceliğini hatırlatmaya gerek var mı?  İLHAM  Basın tarihinin önde gelen isimlerinden Hüseyin Cahit Yalçın (1876-1957) Demokrat Parti devrinde 79 yaşında hapse atılmasıyla... Duruşma sırasında yargıca “Burada hâkim olarak bulunmaktansa mahkûm olarak bulunmayı tercih ederim” sözleriyle ünlüdür. Ömrü boyunca sansürden de çok çekmiştir. Yayımladığı Tanin gazetesinde bir gün yazısını yazmaya çalışırken sürekli üfleyip püflediğini gören çalışma arkadaşı: - Ne o üstat, demiş, ilham perisiyle başın dertte galiba. Hüseyin Cahit başıyla ilan tahtasını işaret etmiş. Tahtada kullanılması yasak olan kelimeler ve konular sırayla yazılıymış. Sonra arkadaşına dönmüş, demiş ki: - İlham perisiyle değil de ilham polisiyle başım dertte. MANTIK  Kamusal alanlarda sigara yasağını savunanlar diyor ki: - Sigara içenler dumanı savururken havaya damlacık dağıtıyor. Üstelik elini sık sık ağzına götürüp getirmesi de virüs almasını kolaylaştırıyor. Hem etrafı hem kendini tehlikeye atıyor. Bunun anlaşılır yanı var. Peki, 65 yaş üstüne konulan saat 10’dan önce ve 16’dan sonra sokağa çıkma yasağının mantığı var mı? Bu kategorideki insan sabah erkenden yürüyüşe çıkar. Hastaneye gidecekse, erkenden evden çıkar. Tahlil yaptıracaksa, erkenden yaptırır. Bu insanları neden 10’a kadar evde tutuyorsunuz? Sokakların zaten kalabalık olduğu 10 ile 16 arasındaki zaman diliminde dış alanları neden daha kalabalık hale getiriyorsunuz? Nedir bunun mantığı?",https://www.milliyet.com.tr/yazarlar/melih-asik/beyaz-peynir-6354400
Melih Aşık,Ali Nejat Ölçen,17 Kasım 2020,"Ülkemizin yetiştirdiği en seçkin aydınlardan, bir büyük yurtseveri, bir cumhuriyet savaşçısını... Ali Nejat Ölçen’i dün 98 yaşında kaybettik. 1928-1946 arası öğrenci, 1946-1950 arası mühendis, 1960-1973 arası iktisatçı, 1973-1980 arası politikacı. 1980 sonrasında ise yorulmak bilmeyen bir yazar ve düşünür. İki ayda bir tek başına hazırlayıp yayımladığı “Türkiye Sorunları” adlı dergiyi bize de gönderirdi. Her biri araştırmaya dayalı, özenle hazırlanmış yazılardan oluşan birer kitap değerindeki bu dergiler isteyen herkese ücretsiz yollanırdı. İki dönem CHP İstanbul milletvekili olarak TBMM’de görev alan Ali Nejat Bey, eski parlamenterlere uygulanan parasal ödemeyi haksız bulmuş, verilen parayla, 1994 yılından itibaren sözü geçen iki aylık dergiyi yayımlamaya başlamıştı. Bu soylu aydını gereğince anmaya ne yazık ki sütunlarımız elvermez. Onu, daha önce kaybettiği eşi için yazdığı bir küçük şiirle sonsuzluğa uğurluyoruz: “Bir yastıkta kocayın dediler mi bize o sözü yakıştıramadık kendimize 64 yıl bir yastıkta kocamadık genç kaldık/ yazgımızı getirdik dize. Yazgımız; onu da biz yarattık dünya malını bir yana attık/ ağacı, taşı toprağı kuşları sevdik düz yolu değil yokuşları sevdik. sevgiye aşıktık/ birlikte yokuşları aştık. Sevgimiz başkadır bizim, başka Biraz da benzer ilahi aşka Makbule Ölçen, sevgili karım Öteki dünyada da seninle varım.” ERBAA Bir çığlık da Erbaa’dan geliyor... Kelkit ve Boğalı yaylalarında altın madeni hazırlığına tepkiler sözcüklere şöyle dökülüyor: “Bu bölgenin tam kalbinde, ladin, gürgen, çam ormanları ile yemyeşil bir vaha olan ve çeşitli yaban hayatının muhafaza edildiği, F köyü ile Tanoba Beldesi arasında açılacak siyanürlü bir altın - bakır madeninin yaratacağı zararların neler olacağını anlamak için Ordu-Fatsa ormanlarında 5 yıl önce açılan siyanürlü altın madenine bakmak yeterlidir. Olası bir madenin Erbaa’mızda doğaya ve insana, derelerimizden, pınarlarımızdan akan yer üstü ve yer altı sularımıza vereceği zararı her aklıselim ve vicdan sahibi görebilir. Başta Erbaa olmak üzere Tokat ve Amasya illerimize bağlı bütün ilçe - belde ve köylerimizin bu büyük felakete dur demesi hepimizin görevidir.” CEYLAN Urfa’nın çok duygulu bir türküsü vardır. “Gezme ceylan bu dağlarda seni avlarlar, Anandan, babandan, yârdan ayrı koyarlar” sözleriyle yürekleri titreten bu türkü hemen herkesin ezberindedir. Bu türkünün en sık söylendiği şehirde, yani Urfa’da, Tarım İl Müdürlüğü 9 ceylanın avlanması için 193 bin lira bedel tespit ederek ihale açtı. Urfa kökenli İstanbul Milletvekili Mahmut Tanal ihaleyi duyunca Şanlıurfa’ya giderek 2. İdare Mahkemesi’ne dava açtı. Mahkeme de duyarlı davrandı, ihaleyi iptal etti. 9 ceylan kurtuldu. Mahkemenin gerekçesinde “İhale konusu ceylanların sayılarının fazla olduğuna veya doğaya zarar verdiğine ilişkin herhangi bir tespitin mevcut olmadığı” dile getirildi. Av turizmi adı altında ceylan katline izin verenleri kınıyor, Urfa halkını ceylanlarına sahip çıkmaya davet ediyor, Mahmut Tanal’ı kutluyoruz. Bırakın gezsin ceylanlar dağlarda... VALİ İzmir-Çeşme arasında yol kontrolü yapan jandarmalar bir minibüsü durdurup kimlik kontrolü yaparlar. Yolculardan birinin Manisa valisi olduğunu öğrenince önce şaşırırlar, ardından: - Sayın valim, derler, lütfen sizi bizim aracımıza alalım, gideceğiniz yere götürelim. Vali, “Ben tatildeyim, iznimi kullanıyorum, resmi araca binmem” diyerek teklifi kabul etmez, yoluna yine minibüsle devam eder. Yıllar önce bu olayla köşemize konuk ettiğimiz emekli Vali Refik Aslan Öztürk’ü geçen hafta kaybettik. Başta kardeşi, sevgili meslektaşımız Saygı Öztürk olmak üzere, tüm yakınlarına ve sevenlerine başsağlığı diliyoruz. PANDEMİ Kafe ve lokantalarda müşteriler oturup kalkarken masalar dezenfektanla silinmiyor. Tuvaletler pis mi pis. Garsonlar maske takıyor mutfakta çalışanlar maskesiz. Müşteri yoğun mağazaların çoğunda dezenfektan bulunmuyor. Neden yok diye sorduğunuzda tezgâhın altından kolonya çıkarıp uzatıyorlar. Vatandaş maske kullanmasını bilmiyor. TV kanallarından eğitim verilebilir. Kimse oralı değil. Maskeler sağlıklı mı, bilinmiyor. Bu kadar basit şeyler hâlâ ıskalanıyorsa Biz zor önleriz bu pandemiyi... TAHLİL Okurumuz Nihal Hanım yazıyor: 65+ için hastane imkânları saat 10.00-16.00 ile sınırlı. O saatler hastanelerin en yoğun olduğu saatler. Oysa 8.00-10.00 ve 16 sonrası  randevular müsait ama biz 65+’lar randevu alamıyoruz. Tesadüfen bulsak da, yoğun kalabalıkta, tam riskli zamana denk  geliyoruz. Hastaneye sabah erken gidilir, tahlil erken yaptırılır. Yasak kararı alınırken bunlar düşünülmemiş anlaşılan. ÇARE CHP lideri Kemal Kılıçdaroğlu milletvekillerini 81 ile yollamış. KOBİ’lerin sorunlarını saptamalarını istemiş. Gelen raporları, saptanan sorunları ve kendisinin çözüm önerilerini açıkladı. KOBİ’lere daha çok kredi verilmesini, daha az vergi uygulanmasını, daha çok teşvik verilmesini vs. istedi. İktidar, CHP önerilerine kulak verir mi? Bugüne dek örneği görülmedi. CHP kendisi bütüncül bir program hazırlamalı, iktidara geldiği takdirde gelirleri nasıl artıracağını, kaynakları nasıl daha planlı ve etkin kullanacağını, giderleri nasıl azaltacağını, ne tür projeler uygulayacağını, KOBİ’lerin nasıl ayağa kaldırılacağını halka ‘inandırıcı’ biçimde anlatmalı. Böylesi iktidar üzerinde daha zorlayıcı olur. İktidara akıl verip köşeye çekilmek sonuç vermez. Nitekim yapılan KOBİ önerileri unutuldu bile.",https://www.milliyet.com.tr/yazarlar/melih-asik/ali-nejat-olcen-6356384
Melih Aşık,PITIGRILLI’DEN,19 Kasım 2020,"İtalyan yazar Pitigrilli’nin (1893-1975) bir hikâyesi vardır. Aklımızda kaldığı kadarıyla... Bir ailenin aklına eser, hadi kitap yazalım derler. Ancak hiç malzemeleri yoktur. Önce kâğıt bulmak için seferber olurlar. Sonra kalem bulmak için. Bir kitap yazmak için ne gerekiyorsa almak için çarşı pazar koşturur dururlar. Biz de onların çabalarını kâh gülerek kâh heyecanlanarak izleriz. Sonunda bir kitap yazmak için gerekli her şey bulunur. Masanın başına otururlar. Ve o anda hep birlikte şu soruyu sorarlar: - İyi de biz ne yazacağız? Bizim siyaset de böyle. Sabah akşam “seçim” sözü ediliyor. Anketler yapılıyor. İktidar gidici mi, muhalefet gelici mi, ekranlarda uzun tartışmalar izleniyor. Liderler ikide bir “Seçime hazırız” demeçleri veriyor. Partiler hummalı faaliyet içinde görünüyor. Hepsi iyi de... Seçim yapılsa ve iktidar değişse bu partiler neyi değiştirecek? Ellerinde masa başında yazılmış birkaç kâğıt parçasından başka bir program, formül, proje, çözüm var mı? Varsa neden hiç duymuyoruz? Belli ki... Bir tesadüf iktidara gelirlerse temeli IMF ve Dünya Bankası tarafından atılan bugünkü düzeni ufak tefek rötuşlarla sürdürecekler. Taraftarları hazineden birkaç yıl nemalanacak. Yürümeyen sistem onların ellerinde de birkaç yıl sonra tıkanacak. Onlar da emaneti aldıkları gibi yeni gelecek olanlara devredecekler. Yeni bir sistem önerileri varsa açıklasınlar, duyalım... KURBAĞALI ÖYKÜ İBB Başkanı Ekrem İmamoğlu iki ay önce verdiği demeçte: “Kadıköy Kurbağalı Dere’deki ıslah çalışmalarında sona gelindi. Derenin ıslahını hızlı bir çalışmayla çözdük. Dere canlandı; şimdi balıklar yüzüyor, koku sorunu bitti, kirlilikten eser kalmadı” demişti. Dereye uzanıp baktık dün. Etrafı tahta perdeyle çevrili. İki yanında gezinti yolu inşaatı sürüyor. Dere ağzında “Kıbrıs 74” adlı bir tekne hâlâ dip taraması yapıyor. Koku yok ama su kirli. Rengi çamur ile yeşil renk arası. Bu derenin son 8 yılda 4 kez ihalesi yapıldı. 247 milyon lira ödendi. Son ihale geçtiğimiz mart ayındaydı. İSTON’dan yapılan açıklamada çalışmaların 11 Ağustos’ta tamamlanacağı söylenmişti. Verilen tarihi üç ay geçtik, dere aynı dere. İlginç olan, 8 yılda 4 ihalenin hepsinin ıslahı bir türlü bitiremeyen aynı inşaat şirketine verilmiş olması. “Onu Allah ıslah etsin” diyoruz. Eskiler olsa öyle derdi. Derenin başka türlü ıslah olacağı yok! KONUK Mahmut Konuk 64 yaşında bir sağlık emekçisi. Bilfiil 40 yıl 14 gün hizmeti varmış. Devletteki işine KHK ile son verilmiş. Hizmeti yanmış. Ankara’da Yüksel Caddesi’nde “İşimi geri istiyorum” eylemi yapması ve bu eylemlere devam etmesi üzerine Mehmet Dersulu, Armağan Özbaş, Acun Karadağ, Nazan Bozkurt ve Alev Şahin’le birlikte 22 Ağustos’ta tutuklanmış. Hapishaneyle ilgili çeşitli şikâyetleri var. En basiti, mahkûmlara servisin kanserojen olduğu bilimsel olarak kanıtlanmış melamin tabaklarla yapılması... vs... Evi, ailesi, avukatı Ankara’da olduğu halde Adana’da hapis yatıyor. 9 Aralık’ta duruşmaya çıkacak. Son günlerde hukuk reformundan söz ediliyor. Bir insanın “İşimi geri istiyorum” yazılı bir pankartla kaldırımda oturmasının suç olmaktan çıkarıldığı bir günü de görür müyüz?.. DUMEZIL Georges Dumezil ile konuşmalar 1998 yılında Sinatle Yayınları’ndan çıktı. O günde beri kütüphanede durup durur. Fransız profesör Dumezil (1898-1986) dünya çapında bir dinler tarihi ve dil uzmanıdır. 1925-31 yıllarında 6 yıl Türkiye’de kalmış, İstanbul Üniversitesi’nde ders vermiş, bu arada dil araştırmalarını sürdürmüştür. Ömrünü Académie Française (Fransız Akademisi) üyesi olarak tamamlayan bu saygın profesörün dünyada çalışmadığı ve gezmediği az ülke kalmıştır. En başta sözünü ettiğimiz kitabın 128. sayasında Dumezil şöyle diyor: “Yaşadığım tüm ülkeler içinde her şeye yeniden başlamak elimde olsaydı öyle sanıyorum ki Türkiye’de yaşamak ve muhtemelen ölmek isterdim. Özellikle de Boğaz’da.” Cumhuriyet yıllarında Türkiye’de yaşamak bir Fransız öğretim üyesi için böylesine keyifli ve mutluluk verici olmuş. Ya bugün... YASSAH Yönetici için en kolay şey yasak koymaktır. Bir kelimelik bir bildiriyle yasağı koyarsınız. Böylece yönetici olarak varlığınızı duyurursunuz. Ancak çok sık yasak koyarsanız... Yasaklar pek anlamlı olmaz ve sonuç vermezse... Vatandaş yalama olur. Yasaklara uymaz. Denetim de olmazsa yasaklar işe yaramaz. Yasak mantıklı, inandırıcı, sonuç verici, eşitlikçi olmak zorunda. YOLLAR Anayasa Mahkemesi, karayollarında gösteri yürüyüşü düzenlenemeyeceğine ilişkin kanun hükmünü iptal etti. Trafik aksıyor gerekçesiyle, ne kadar aksadığına bakılmaksızın, bu tür gösterilerin yasaklanmasına Yüksek Mahkeme karşı çıktı. Denildi ki kararda: “Anayasa Mahkemesi’nin önceki kararlarında da işaret edildiği üzere, toplantı ve gösteri yürüyüşünün başkalarının günlük yaşamlarını bir miktar zorlaştırması kaçınılmaz olup demokratik toplumda bunun hoşgörüyle karşılanması gerekir.” Özetle: Biraz hoşgörü... ANIMALS Zülal Kalkandelen’in Cumhuriyet’te anlattığına göre... 2017 yılında, Harran Üniversitesi’nden yapılan bir açıklamayla, “üniversite bünyesinde bir grup bilim insanının yaptığı çalışma sonucunda, helal kesimde hayvanların acı çekmediğinin bilimsel olarak tespit edildiği” duyuruldu. Haber tüm medyada büyük ilgi gördü. Geçen ay hayvan hakları örgütü “Eyes on Animals” adına Harran Üniversitesi Veteriner Fakültesi’ne e-posta gönderildi. Bu çalışmanın yayımlandığı bilimsel derginin adı soruldu. Gelen resmi yanıt aynen şöyle: “Bu hipotezi öne süren Hocamız (Prof. Dr. Gürbüz Aksoy) 8 ay önce vefat etmiştir. Konu ile ilgili kurumumuzun bir bilgisi bulunmamaktadır.” Harran Üniversitesi’nin internet sitesinde bu çalışmaya dair haber hâlâ duruyor. Başlığı: “Üniversitemiz, helal kesimde hayvanların acı çekmediğini tespit etti.”",https://www.milliyet.com.tr/yazarlar/melih-asik/pitigrilliden-6358230
Melih Aşık,40 milyonluk kit!,24 Kasım 2020,"Sağlık Bakanlığı bünyesinde bu yıl yaz başında çalkantılar yaşandı. USHAŞ Yönetim Kurulu Başkanı Cevat Şengül istifa etti. Türkiye Sağlık Enstitüleri (TÜSEB) Başkanı Adil Mardinoğlu ile Genel Sekreter Hasan Türkez istifalarını verdiler. İlaç ve Tıbbi Cihaz Kurumu (TİTCK) Başkanı Hakkı Gürsöz görevden alındı. Kimi başka istifa ve görevden almalar da oldu. Bu fırtınanın sebebi sonradan anlaşıldı. Sağlık Bakanlığı bünyesinde satın almaları yürüten USHAŞ adlı birim Bioeksen adlı firmadan PCR test kitleri satın alıyordu. Kitlerin beherine 32 lira ödeniyordu. Yaz başında kitleri satın alma görevi Devlet Malzeme Ofisi’ne verildi. İhale açıldı. İhalede ortalama 9 lira 80 kuruş fiyat ortaya çıktı. Tanesi 32 liradan yani beherine 22 lira fazla ödenerek 1 milyon 700 bin kit alınmıştı. Fazladan 40 milyon lira ödenmişti. Veya ödenecekti. Rakamları bizzat Bakan Fahrettin Koca Meclis komisyonunda açıkladı. Koca, adı geçen firmaya geriye dönük olarak 32 liradan değil 9 lira 80 kuruştan fatura kesildiğini bildirdi. Büyük bir yolsuzluğunu önlediğini açıkladı Burada hakkı teslim edilmesi gereken bir kişi var: CHP Milletvekili Murat Emir. Emir test kitlerine aşırı ödeme yapıldığını geçen mart ayından beri söylüyor ancak alımlar sürüyordu. Sağlık Bakanı’nın olaya el koymasında herhalde Murat Emir’in uyarıları en büyük etkeni oluşturmuştu. Büyük bir soygun önlendi. Peki, adı geçen firma kara listeye alındı mı? Daha önceki alımlar inceleniyor mu? Durum savcılığa yansıtıldı mı? Merak ediyoruz... Ortada nihayet 40 milyon liralık bir soygun teşebbüsü var. İade yeter mi? Sağlık Bakanı Fahrettin Koca, bazı özel hastane ve laboratuvarların 250 lira olan korona testini fahiş fiyatlarla yaptıkları şikâyetlerini önce kabul etmemişti. Bazı meslektaşlarımız 500-550 liralık kendi faturalarını gösterince kabul etmek zorunda kaldı. Yaptığı açıklamada, bundan böyle fahiş fiyatla test yapanlara ceza verileceğini, fazla ödeme yapmak zorunda kalanların da aradaki farkı geri alabileceklerini bildirdi. Kaç vatandaş yeni bir zahmete katlanıp iade için uğraşacak? Belli ki vatandaşı kazıklayan özel hastane ve laboratuvarların aldıkları fazla para yanlarına kâr kalacak. Peki, bundan sonra ne ceza alınacak? O da belli değil... Maske takmayan vatandaştan 3 bin lira ceza alacağını açıklayan devlet, iki katı ücret alarak vatandaşı dolandıran özel hastane ve laboratuvara verilecek cezayı neden açıklamıyor. ŞİKÂYET YERİNE İBB Başkanı Ekrem İmamoğlu hakkında, Kanal İstanbul’la ilgili aleyhte yayın ve ilanlar için kamu kaynaklarını usulsüz harcadığı iddiasıyla soruşturma başlatıldı. Ekrem İmamoğlu bu girişime karşılık geçmişte Binali Yıldırım, Mevlut Uysal gibi isimlerin kamu kaynaklarını usulsüz harcadığını anlatıyor. Peki, onlarla ilgili soruşturma başlatmış mı? Hayır... Ankara Belediyesi danışmanlarından emekli Mülkiye Müfettişi Mahmut Esen bu konuda özetle diyor ki: “Geçmişteki bu usulsüz harcamalarla ilgili incelemelerin yapılması, belirlenen belediye zararının harcamayı yapan sorumlulardan talep edilmesi, ödemenin yapılmaması halinde dava açılması olanağı bulunmaktadır. İBB yönetimin bu konularda şikâyet yerine, yasal imkânları kullanması gerekmektedir.” İmamoğlu’nun geçmişin üzerine gitmeme siyaseti ona güvence sağlamıyor. BASKET FIBA 2022 Avrupa Şampiyonası elemelerinde mücadele eden Basketbol Erkek Milli Takımımız önümüzdeki cuma günü Hırvatistan, pazar günü de Hollanda ile karşılaşacak. Takımın bir bütün olarak bu iki maça konsantre olması gereken şu günlerde izahı zor bir olay yaşandı. Bu maçlara bir hafta kala takımımızın koçu Ufuk Sarıca’nın görevine son verildi, yerine dün Orhun Ene getirildi. Deyim yerindeyse, dere geçerken tam orta yerde at değiştirildi. Ufuk Sarıca 3.5 yıldır bu görevdeydi. Ergin Ataman’la birlikte ülkenin en başarılı iki koçundan biridir. Onu maça bir hafta kala görevden almak, takımın motivasyonunu bozmak nasıl nitelenebilir? Ciddiyetsizlikten başka sözcük bulamıyoruz. Bu da Federasyon Başkanı Hidayet Türkoğlu’nun basketbol dünyasına hediyesi...",https://www.milliyet.com.tr/yazarlar/melih-asik/40-milyonluk-kit-6362295
Melih Aşık,Paket servis,21 Kasım 2020,"Valilik açıklamasına göre... Bugünden itibaren... Restoran, lokanta, pastane, kafe, kafeterya gibi yeme içme yerleri 10.00 ila 20.00 saatleri arasında sadece paket servis veya gel al hizmeti verecek. Bu mekânlar saat 20.00’den sonra sadece telefonla ya da online sipariş alabilecek. Lokantaların bu düzene itirazları var. En azından lokanta ve kafelerin açık yerlerinde oturma izni olmalıydı, diyorlar. Şimdi ne olacak? İnsanlar lokantadan ya da kebapçıdan yemekleri alacak. Ya yolda yürüyerek yiyecek. Ya bir kaldırıma veya varsa parka oturup yemeye çalışacak. AVM’ler açık. Alışveriş serbest. AVM’lerdeki kafe ve restoranlar ise dışarıdakiler gibi 10-20 arası paket servis yapacak. Oralarda da insanlar içecek veya yiyeceğini alacak, (eğer eve götürmeyeceklerse) dinlenmek için konulmuş banklara oturarak yiyecekler. Bu mu istenen? Özetle: Bu tür kısıtlamalar konurken meslek sahiplerine danışılmalı. Fikirleri alınmalı. Bu arada bir lokanta işletmecisi dert yandı. Geçenlerde denetlemeye gelmişler. Aramışlar, taramışlar, hata bulamamışlar. Sonunda “Çöp torbaları neden mavi değil siyah”, diye buna takılmışlar. Ne fark eder, deyince de siyah poşetlerin kanserojen olduğunu söylemişler. İşletmeci arkadaş: “Öyleyse neden satışına izin veriyorsunuz diye sordum, yanıt veremediler, gittiler” dedi. MAX PLANCK Almanların ünlü Max Planck Enstitüsü’nden özellikle iğneden korkanları ve çocukları sevindirecek bir haber var. İğne kullanmadan, deri üzerine sürülerek vücuda nüfuz edecek bir aşı geliştiriyormuş Enstitü. Birkaç yıl içinde uygulamanın başlaması umut ediliyor. Max Planck deyince... Bu dünya çapındaki bilim merkezinin araştırmaları kadar ona adını veren bilim adamının acıklı hikâyesi de akla geliyor “Kuantum Kuramı”nın babası olan Max Planck 1918 yılında Nobel ödülüne layık görülmüştü. Ülkenin en ünlü bilim adamıydı. Planck’ın 7 çocuğundan hayatta kalan sonuncusu 1944 yılında Hitler’e suikast düzenlemekten tutuklandı. Kimi kaynaklara göre Nazi yöneticileri ünlü bilim adamına şu teklifi yapmışlar: - Nazizm’e inanç ve bağlılık duyurusunda bulun. Oğlun idamdan kurtulsun. Planck, hayatta en sevdiği insanı kaybetme pahasına inançlarına aykırı açıklamada bulunmamış. Oğlunu asmışlar. Kendisi de çok yaşamamış, 1947 yılında kahrından ölmüş. KURŞUN Kadıköy’de yaşlı başlı üç hanım yolumu kesti: - Affedersiniz, acaba saat 13’te sokağa çıkma yasağı bugün mü başlıyor? Benim bildiğim yarın başlıyor, dedim, rahatladılar. Çevrede gördüğüm kadarıyla insanımız yasaklara uyma konusunda dikkatli davranıyor. Yasağı çiğnemeye korkuyor. Yeri gelmişken bir de acı fıkra. Nazi Almanya’sı günleri... Sokağa çıkma yasağı saat 18’de başlıyor. Devriye gezen iki askerden biri yasağın bitmesine 10 dakika kala koşa koşa evine gitmeye çalışan şahsı uzaktan kurşunla vurup öldürüyor. Öteki öfkeli: - Daha yasağın başlamasına 10 dakika var, neden vurdun adamı? - Ben onun evini biliyorum, diyor beriki, 10 dakikada evine varması mümkün değildi. YAVAŞÇA İki tür belediyecilik var:  1. Halkçı, samimi belediyecilik.  2. Göz boyamacı, şovcu, reklamcı belediyecilik. Ankara Belediye Başkanı Mansur Yavaş birinci kategoriye örnek. Yavaş, geçen nisan ayında başlattığı muhtaç durumda olan 20 binden fazla insana günde üç öğün sıcak yemek uygulamasını halen sürdürüyor. Şimdi hizmete bir yenisi eklendi. Kovid-19’dan dolayı evinde karantinada olan ve gıda temininde güçlük çekenlere 15 gün sürecince kahvaltı ve akşam yemeği veriliyor. Bu hizmetten yararlanmak için yapılması gereken şey 0530 010 07 50 numaralı telefonu arayıp HES kodunu bildirerek istekte bulunmak. Talep sayısı şimdiden 3 bini geçmiş durumda. Yiyecekler Belediye’nin mutfağında hijyenik koşullarda hazırlanıyor ve kapalı kaplarda evin kapısına kadar getiriliyor. Alkışı hak eden bir hizmet bu.",https://www.milliyet.com.tr/yazarlar/melih-asik/paket-servis-6360112
Melih Aşık,Komiser öğüdü,31 Ekim 2020,"Genç adam karşımıza geçmiş anlatıyor: - Parkta kız arkadaşımla oturuyorduk, saat 21 sularıydı, polis geldi, hakkınızda şikâyet var, bizimle geleceksiniz dedi, yarım saat münakaşa ettik, yakamızı zor kurtarıp eve döndük. Zaman değişiyor, bu manzaralar hiç değişmiyor. Böyle olaylarda Mahmut Şevket Esendal’ın Komiser hikâyesini anımsarız. Polis Cemal Efendi sokakta birbirini öpen genç bir çift görür. Alıp karakola getirir. Sorgu sırasında çiftin evli olduğu ortaya çıkar. Yolda aşka gelmiş, birbirlerini yanaklarından öpmüşlerdir. Komiser polise döner: - Bak Cemal Efendi, karısıymış. Ne dersin bu işe? Cemal Efendi ısrarlı: - Karısı olsun efendim, sokakta öpülür mü? Komiser önündeki mangalın külünü karıştırarak muzip gülümser: - Ee, karısına göre, der, öylesi vardır, karanlık odada bile öpülmez. Sonra da polis Cemal’e kısa bir ders verir: - Bunlar kendi işlerinde, güçlerinde aile insanları. Biz gece gündüz bu sokakları bekliyoruz ki kimse bunları rahatsız etmesin. Ama karısı kocasını öpmüş. Yahut karısı değil de komşu kızı. Başını yarıp kolunu kırmamış ya! Sen eğer bunları kavga ederken görürsen o zaman getir kerataları, tıkayım deliğe.” Hikâyenin yayını 1949 yılıdır. DOSYA TCDD, Haydarpaşa ve Sirkeci Gar alanlarını kültür ve sanat etkinlikleri için kiralama ihalesi açmıştı. İhale pazarlığına bir tek şirket davet edildi. Davet edilmeyen İBB bunun üzerine dava yoluna gitti. Bölge idare mahkemesi ihaleyi usulüne uygun buldu. İBB’nin talebini reddetti. Bunun üzerine Danıştay’a gidildi. Ve Danıştay, geçen hafta Bölge İdare Mahkemesi’nin kararını bozarak ihaleyi iptal etti. Bir avukat dostumuz, İBB baş hukuk müşaviri Eren Sönmez ile ekibinin bu davada çok ustaca savunma yaptıklarını anlattı. Henüz 34 yaşında genç bir avukat olan Eren Sönmez’i ve arkadaşlarını kutlarken... Bir hatırlatma: İBB’nin bu kadar usta avukatları varsa... Raflarda da gerçekten geçen döneme ilişkin sayısız yolsuzluk dosyası duruyorsa... O dosyaları teker teker indirip dava açmanın zamanı değil mi? HASAN ABİ Yalakalık çağımızın âdetleri arasında malumunuz. Ancak bu işi de dozunda yapmak lazım. Misal... Hasan Abi mahallenin ünlü kabadayısıymış. Tıfıl bir oğlan da kabadayının gözüne girmek için uğraşır dururmuş. Bir gün nasıl olmuşsa olmuş, tıfıl oğlan Hasan Abi’nin rakı sofrasında bir yer kapmış. Masada yeniliyor, içiliyor ama Hasan Abi hiç konuşmuyormuş. Bizim tıfıl, Hasan Abi’nin dikkatini çekmek için yanıp tutuşuyor ama bir türlü fırsat bulamıyormuş. Hasan Abi gecenin sonuna doğru ilk kez ağzını açmış. Ağzına bir dilim kavun attıktan sonra konuşmuş: - Bu kavun da hiç iyi değilmiş... Bizim tıfıl çocuk lafı duyunca “Hah, işte tam zamanıdır” diye öne atılmış: - Hasan Abi’nin sohbetine de hiç doyum olmuyor, deyivermiş. Demesiyle de “Sen misin ağabeyimizle dalga geçen” diye öteki çömezler tarafından derdest edilip sokağa atılması bir olmuş. Yani dikkat... MESUT Mesut Yılmaz’ın ölümü üzdü bizi. Mülkiye’de aynı yıllarda okuduk. Siyasette izlediği çizgi bize uymazdı. Ama belli bir seviyenin altına inmedi. Uygar adamdı. Ağzından kötü söz çıktığı duyulmazdı. Her zaman çok sigara içti. Bir gün Milliyet’i ziyarete gelmişti. Odamda ayaküstü sohbet ederken söz sigaraya geldi. İkimiz de çok içiyorduk. Ancak ben ara sıra bırakıp yine başlıyordum. Sigarayı bırakmak için iyi bir metodum olduğunu söyledim. Nasıl, diye sordu: - Sigarayı günde 5 pakete çıkarıyorum. Ağzım burnum tıkanıyor. Kendiliğinden bırakıyorum! Metot hoşuna gitti: - Bu arada doya doya da sigara içiyorsun, bence güzel metot. Dedi ama vazgeçmedi sigaradan.  Son yıllarda oğlunun intiharı da üzmüş olmalı onu. Nur içinde yatsın. O da geldi geçti aramızdan. TERZİ Fransız arkeolog ve yazar Antoine Galland (1646 - 1715) bir süre İstanbul’daki büyükelçilikte çalışmış, uzun yıllar Doğu ülkelerini gezmiş, şiir ve hikâyeleri derlemiştir. Bu da onun naklettiği bir öykü. Şehrin surlarına yakın yerde oturan bir terzi, cemaatin önünden geçip mezarlığa götürdüğü cenazeleri görür, her cenaze geçişte duvara astığı çanağa bir çakıl taşı koyarmış. Ay sonu gelince çanağa koyduğu çakıl taşlarını sayar, o ay kaç kişinin öldüğünü bilirmiş. Bir gün ziyaretine gelen bir tanıdığı dükkânın kapalı olduğunu görmüş. Yandaki komşusuna terzinin nerede olduğunu sormuş. Komşu: - O da sonunda çanağa düştü, demiş. Hayat bundan ibaret. EMANET Ülkenin gündemi... Dış politikada Suriye, Azerbaycan, Kıbrıs, Fransa vs... İç politikada kadın cinayetleri, operasyonlar, mahkemeler, hapisler... Tartışılmayanlar mı? Bu ülkenin üretimi nasıl artar? Tarımı nasıl ayağa kaldırırız? Yatırımları ne tarafa sevk edelim Eğitimi nasıl düzeltiriz? Verimlilik nasıl artar? İsraf nasıl önlenir? Tasarrufa nereden başlarız? MARŞ Ekrem İmamoğlu İstanbulluları 29 Ekim’de saat 19.23’te İstiklal Marşı okumaya davet etti. Peki sonra? O kadar... Cumhuriyet Bayramı sadece “hazır ol”da söylenen İstiklal Marşı’yla mı kutlanır? Ardından bayraklar sallanarak Atatürk’ün Ankara’ya gelirken yollarda söylediği “Dağ başını duman almış” diye başlayan Gençlik Marşı, “Yaşa Mustafa Kemal Paşa” diye yürekleri titreten İzmir Marşı, “Türk’üz, Cumhuriyet’in göğsümüz tunç siperi” diye yeri göğü inleten 10. Yıl Marşı da söylenmez mi? Cumhuriyet Bayramlarının marşları bunlar değil midir? Lütfen biraz Cumhuriyet cesareti!..",https://www.milliyet.com.tr/yazarlar/melih-asik/komiser-ogudu-6343354
Melih Aşık,Maske mesafe!,27 Ekim 2020,"Sağlık Bakanı Fahrettin Koca, uyarı üzerine uyarı yapıyor. İstanbul’da korona salgını ülke genelinin yüzde 40’ına ulaşmış. Valilikte toplantı yapılmış, tedbirler gözden geçirilmiş. Bendeniz ise alınması gereken önlemlerin hâlâ alınmadığı inancındayım. Nedir onlar? Sıralayayım... - Lokanta ve kafelerin tuvaletleri pistir, kontrol yoktur. - Bu mekânların garsonları maske takmakta ama mutfaklarında çalışanlar maske takmamaktadır. Oysa salataları, soğuk mezeleri vs. ağız mesafesinde hazırlayanlar onlardır. Kontrol yoktur. - Okullarda tuvaletler hijyene uygun değildir. - İstanbul’un vitrini sayılacak Kadıköy’de yüzlerce kişinin girip çıktığı marketlerde dezenfektan yoktur. Kontrol eden de yoktur. - Kafe ve lokanta masalarının her müşteri değişiminde silinmesi gerekmektedir. Ama bunu yapan iş yeri çok azdır. Kontrol yoktur. - Bütün bu kontroller devlet-belediye iş birliğiyle kotarılabilir. Maalesef böyle bir iş birliği oluşmamaktadır. Gerekli kontrolleri ne ilgili bakanlıklar ne belediyeler yapıyor. Ya da yapılan kontroller yeterli olmuyor. Böyle devam ederse koronanın azalmasını kimse beklemesin... MEİS tartışması! Yunanistan’ın Meis Adası’yla birlikte yanındaki Karaada’yı da silahlandırdığını yazmış, bu adanın Yunanistan’a ait olmadığına ilişkin tezlere değinmiştik. Emekli büyükelçi dostumuz Daryal Batıbay gönderdiği notta diyor ki: - 1947 Paris Antlaşması’nda, Meis’in ve “adjacent islets” olarak adlandırılan civarındaki adacıkların egemenliğinin İtalya’dan Yunanistan’a devredildiği belirtiliyor. Bu tartışma, haklı olduğumuz konuda bize haksız duruma düşürebilir. AİHM eski yargıcı Rıza Türmen aynı fikirdedir. Ancak Karaada’nın adacık değil başlı başına ada olduğu ve Paris Antlaşması kapsamına girmediği de savunuluyor. Kimi görüşler ise adaların gayri askeri statüsüne uymayan Yunanistan’ın egemenlik hakkını da kaybettiği yolundadır. Karaada’nın statüsü ne olursa olsun... Ana sorun değişmiyor. Bir... Yunanistan Meis, ve Karaada’yı 1947 Paris Antlaşması’nın kesin hükümlerine aykırı olarak silahlandırmıştır. İki... Yunanistan bu adaların kıta sahanlığı ve münhasır ekonomik bölge (MEB) haklarının bulunduğunu, Oruç Reis’in Meis’in Yunan kıta sahanlığında sismik araştırma yaptığını öne sürüyor. Türkiye ise bu adaların ana karanın uzantısı olduğunu belirterek kara suları dışında yetki alanı bulunduğunu kabul etmiyor. Meis çevresindeki gerginliğin sebebi budur. Peki, Türkiye haklı tezlerini dünyaya anlatmakta ve savunmakta başarılı oluyor mu? Orası tam bir soru işareti. YUVA Ankara Mamak ilçesinin Eserkent semtinde, 5 blokta 1 artı 1 büyüklüğünde toplam 400 sosyal konut... 2002 yılında inşaatı bitmiş ancak her nedense devamı getirilmemiş, yerleşime açılmadığı için her biri zamanla harabeye dönmüştü. Mansur Yavaş Ankara Belediye Başkanlığı koltuğuna oturunca bu konutlara da el attı. Kısa süre hepsini adeta yeniden yarattı. 29 Ekim günü düzenlenecek kura töreniyle daireler kiracılarına kavuşacak. İçlerindeki beyaz eşyalarıyla (buzdolabı, çamaşır makinesi, masa üstü ocak, fırın ve davlumbaz) teslim edilecek dairelerin aylık kirası mı? Sıkı durun: 100 TL. (Yazıyla yüz lira) Peki, isteyen herkes kuraya katılabilecek mi? Hayır. Maddi durumu iyi olmayan yeni evli çiftlerle aynı durumdaki 65 yaş ve üzeri muhtaçlara kiralanacak konutlar. GÖSTERİ Pazar günü Gaziantep, Konya, İstanbul başta olmak üzere birçok ilde eş zamanlı olarak Suriyeliler gösteri yürüyüşü yaptılar. Suriyeliler Fransa Cumhurbaşkanı Macron’u protesto etme gerekçesiyle (bahanesiyle) sokaklarda yürüdüler. Hilafet sloganları attılar. Korona hassasiyeti tamamen unutuldu. Anlaşıldı ki korona siyasi davranıyor. Siyaseten doğru bulduğu eylemlerde bulaş faaliyetini durduruyor! TOGG Yerli otomobil TOGG’un bataryası için Çinli Farasis’in seçilmesiyle birlikte son durum şöyle: Elektrikli motor: Alman Bosch Batarya: Çinli Farasis Araç entegrasyonu (aktarma organları) : Alman EDAG Şasi sistemleri: İngiliz Mira Tasarım: İtalyan Pininfarina Yerli oto meraklıları bu tablo karşısında biraz şaşkın... Ancak iyimser olmak için sebepler de var. Hiç değilse aranan parçalar dışarıdan bulunabiliyor. LİSTE Padişah Abdülmecit dönemindeki saray çılgınlığını, lüks ve israfı yazmıştık geçen defa. Okurumuz İbrahim Esen tarihçi Sinan Meydan’ın bir yazısından alıntı göndermiş. Bir arşiv belgesi bu... “T.C. Başbakanlık Osmanlı Arşivi Daire Başkanlığı Belge no: Y.PRK.SGE.00001.00023.001. Tarih:H.23.07.1295” Abdülmecit’in eşi Şevkefza Valide Sultan’ın alışveriş listesi: 24 şişe kına kına şarabı 300 şişe Bordo şarabı 2 ambar Viyana birası 24 şişe Porto şarabı Ufak fıçı derununda sardalya Lakerda Havyar Bu israfa imparatorluk mu dayanır? Tabii dayanamadı...",https://www.milliyet.com.tr/yazarlar/melih-asik/maske-mesafe-6339829
Melih Aşık,Geldi geliyor...,03 Kasım 2020,"Dokuz Eylül Üniversitesi Deprem Araştırma Merkezi Müdürü Prof. Hasan Sözbilir, son yıllarda depremler konusunda ciddi çalışmalar yaptı. İzmir Depremi öncesinde de uyarılar yaptı. Ancak üzerinde durulmadı. Prof. Sözbilir, Türkiye’de 485 fay hattı bulunduğunu, bunların bilimsel olarak incelenmesi ve ona göre tedbir alınması için 2012 yılında harekete geçildiğini, 2023’e kadar zaman verildiğini, ancak bugüne dek sadece 100 fayın incelendiğini anlatıyor. Sebebini Ankara’ya, Deprem Araştırma Müdürlüğü’nün yapısal sorunlarına bağlıyor. Bilimsel tespitlere göre İzmir ve ilçelerinin altından geçen 17 aktif fay var. Bunların da incelenmesi ve yerleşimin ona göre düzenlenmesi gerekiyor. Prof. Sözbilir: - Neyse ki bu depremin merkezi denizin altından geçen bir fay idi, diyor, eğer İzmir’in altından geçen faylardan biri kırılsaydı büyük felaket yaşardık. Depremin merkezi İzmir’e 20 km uzaklıktaki Sisam Adası’ydı. Adada iki öğrenci yıkılan bir duvarın altında kalarak can verdi. Başkaca ölüm yok. Bazı evler hasar görmüş ama yıkılan ev de yok... Prof. Sözbilir, Balıkesir ve Tekirdağ için de yakın zaman için deprem tahmini yapıyor. Umarız ciddiye alınır. Bu arada arama kurtarma çalışmalarında Türkiye’nin en başarılı ülkelerden olduğu açıklandı. Ölümlere çare bulmuyoruz ama cenaze kaldırmakta başarılıyız. Bununla övünelim mi? Deprem barışı Oturduğunuz apartmanın depreme dayanacağından kuşku duyuyorsunuz diyelim. Belediyeye başvurup konutun muayeneden geçirilmesini isteyebilirsiniz. Ancak bina 99’dan önce yapılmışsa belediye yüzde 99 oranında güçlendirme ve yıkım kararı verecektir. Güçlendirme ucuz bir işlem değildir. Binanın yıkılıp yeniden yapılmasına gelince... Apartman lüks semtteyse müteahhit fazla daire yaparak diğer daireleri ucuza getirebilir. Fakir semtteki binanın yeniden yapımına ne müteahhit talip olur ne daire sahipleri bu yükün altından kalkabilir. Sonuçta kişi konutun depremde yıkılacağını bile bile içinde oturmaya devam eder. Bu kısır döngüyü kırmak için yasa çıkartmak gerekir. Ama kimse oralı değildir. Üstelik imar barışıyla imara aykırı binalara para karşılığı ruhsat verilmiş, sorumluları önceden kurtarılmıştır. GEÇİNİZ Bir internet sitesinde şöyle bir haber: “İzmir’de meydana gelen 6.6 şiddetindeki depremde yeni binalarında yıkılması tepkilere neden oldu. Sosyal medyada yetkililere seslenen kullanıcılar, sorumlulardan hesap sorulmasını istedi.” Teorik olarak doğru bir yaklaşım. Peki, pratikte ne olur? Devlet sorumlulardan hesap sorar mı? Sorumlular ceza görür mü? Hesap sorulmazsa halk konunun takipçisi olur mu? Yoksa ölen ölür, deprem üç günde unutulur, bir dahaki depreme kadar hayat eskisi gibi devam mı eder? Sorumlulardan hesap sorulsa her depremde bu kadar zayiat verilir mi? Peki, neden hesap sorulmaz sorumlulardan? Rahmetli milletvekili Hayrettin Uzun derdi ki: - Meclis’te iki tür milletvekili vardır: Müteahhitlikten geçinenler, müteahhitlerden geçinenler. Bu yapıdaki bir siyaset kendi kendine hesap sorar mı? ERBAŞ Diyanet İşleri Başkanı Ali Erbaş, İzmir depremiyle ilgili şöyle dedi: “Esasında deprem afeti bize hem dünya için, hem de ahiret için bir uyarıda bulunuyor. Deprem, kıyametin bir örneğidir, alıştırmasıdır.” Eğer deprem  kıyametin alıştırması ise... Yani ilahi bir varlığın iradesiyle meydana gelmiş ve insanları ikaz etmeye yönelik bir mesaj ise... İmarla ilgili yapılacak hiçbir düzenlemenin, çıkarılacak hiçbir yasanın, verilecek hiçbir idari cezanın en küçük anlamı yok. Betonun kalitesi şu olacak, demirin niteliği bu olacak, kolonlar şu kalınlıkta olacak şeklinde  koşullar sıralamanın âlemi yok. İlahi irade kıyamet alıştırması yapıyorsa, sizin insan olarak o iradeyi boşa çıkarmanız herhalde söz konusu olamaz. Ama artık  uygar ülkelerde 8  büyüklüğünde depremde bile kimse ölmüyor. Buna ne dersiniz Ali Bey? ŞÜKRET Körfez depreminden bu yana halkı ve devleti sürekli olarak uyaran, yurt çapında bilimsel araştırmalar yürüten, sonuçlarını paylaşan, önlem alınması için sürekli çağrılar yapan Prof. Naci Görür TV’de konuşuyordu. Söz arasında dedi ki: - Bugüne kadar devletten bir kişi bile bana teşekkür etmedi. Duyunca aman dedik iyi ki etmemiş. Sayın Hocam... Seni “İkide bir deprem olacak diye halkı galeyana getiriyor” diye tutuklamadıklarına şükret. Ne teşekkürü... O dediğin şey bu iklime yabancı. AİZANOİ İkinci Efes olarak da nitelendirilen Aizanoi Antik Kenti’nde kazı çalışmaları yapan Pamukkale Üniversitesi’ne bağlı ekibin başkan yardımcısı Ahmet Türkkan, yeni bulguları anlatırken diyor ki: “Tiyatroyu kazarken bu tiyatroda çalışmış, emeği geçmiş taş ustalarının gösterileri izlemesi için loca ayrıldığını, üzerlerine isimlerinin yazıldığını belirledik.” Emeğin değerini o zaman da biliyorlarmış!",https://www.milliyet.com.tr/yazarlar/melih-asik/geldi-geliyor-6345391
Melih Aşık,Mahcubiyetle...,10 Kasım 2020,"10 Kasım günü ekranlarda gece yarısına dek Atatürk’le ilgili filmler, programlar, açık oturumlar izleyeceksiniz. Gazeteler “Atam izindeyiz” gibi kocaman manşetlerle çıkacak, sağa sola Atatürk’lü bayraklar asılacak, sosyal medya Atatürk özdeyişleriyle, çarpıcı fotoğraflarla dolup taşacaktır. Atatürk sevgisi bir günlüğüne tavan yapacaktır. Ertesi sabahtan itibaren ise hayat eskiye dönecek, bir günlük tantananın ardından, Atatürk’ün vasiyetine hiç benzemeyen bir Türkiye manzarası tekrar önümüze serilecektir. Atatürk’ün ilkeleri, idealleri, tasarımları geçen yıllar içinde terk edilmiştir. Laik eğitim, halkçı politika, çağdaş kültür, muasır medeniyet, bağımsızlık yemini, hâkimiyet milletindir sloganı, devrimcilik, bilimsellik, sanata saygı gibi Ata’nın yücelttiği kavramlar uzağımızda kalmıştır. İşin daha da garip ve hazin olanı... Bugün yaşanan çıkmazlar tartışılırken suç ve sorumluluk yine Atatürk dönemine atılmaktadır. Aradan geçen 82 yıl hiç yaşanmamış, Atatürk aramızdan ayrılırken görevi genç nesillere devretmemiş gibi... Atatürk “Beni hatırlayınız” dememiş de “Bütün başarısızlıklarınızı benim üstüme yıkın” demiş gibi... 10 Kasım’larda bir siyah beyaz Atatürk fotoğrafı altına yazacağımız tek sözcük vardır: “Mahcubiyetle” Nerde o günler! Araştırmacı yazar Neşe Doster’in “Atatürk’e Hasret Mürekkepli Mektuplar” adlı güzel kitabından söz etmiştik. Kitapta Atatürk’e engin sevgi ve saygı yanında, geri gelmeyecek günlerin hüznü de yansıyor satırlara. Yakın dostu Falih Rıfkı Atay 60’larda yazıyor: “En mesut Türkler Atatürk yaşarken ölmüş olanlardır. O kurtarıcıydı. Bizler koruyucu bile olamadık. Nerede, ne zaman sendelersek, tutunmak için onu hemen yanımızda buluyoruz.” Yazar Cevat Fehmi Başkut: “Atatürk’ün arkada bıraktıkları bizi mesut müreffeh medeni ve büyük bir millet yapacak bir servetti. Biz ona yenilmesi hoş bir miras gözüyle baktık ve tam bir mirasyedi gibi davrandık.” Yazar Attilâ İlhan: “O yıllarda herhangi bir sınavdan kırık not almak biz öğrenciler için yalınızca derslerle sınırlı değildi. Zayıf not alınca vatanımıza karşı kendimizi suçlu hissederdik. Çünkü o zaman Gazi vardı. Cumhuriyet vardı. Onlara karşı sorumluluğumuz vardı.” Ve Aydın Boysan’ın şu sözleri: “Hızır gelip de bir kez daha ömrümün bir bölümünü yaşama fırsatını verse ben ilk yılları seçerim. Patlak ayakkabılarım, yarı aç midem, üşüten giysilerimle Cumhuriyet’in ilk yıllarını... Çünkü saygın bir ülkenin onurlu vatandaşlarıydık.” Keşke o günleri özlemek durumunda kalmasaydık. TAŞLAR 1 Kasım harf devriminin 92. yıl dönümüydü. Zihni geride kalmış bazılarından yine her zamanki teraneyi dinledik: “Halk bir gecede cahil kaldı.” “Ecdadının mezar taşlarını okuyamayan tek millet biziz.” Bunlara cevap bir okurumuzdan geliyor: “Osmanlı’dan kaç mezar taşı kaldı da okuyamıyorsunuz?” Hemen ardından bir soru daha: “Halkımız okuduğu Arapça duanın da anlamını bilmiyor. Bunu neden mesele yapmıyorsunuz?” MİLLET Atatürk 10. yıl nutkuna sade iki sözcükle: “Türk Milleti” diyerek başlar... Ve “Bu anda büyük Türk milletinin bir ferdi olarak bu kutlu güne kavuşmanın en derin sevinci ve heyecanı içindeyim” diye devam eder. Türkiye’de yaşayan insanlar “Türk milleti”ni oluşturur. Millet, sınırları belli bir toprak parçası üzerinde yaşayan, ortak duygu, düşünce ve kültüre sahip, milli birlik beraberlik duygusu taşıyan insan topluluğudur. Ümmet ise kendini sadece İslam dinine bağlı hisseden topluluk demektir. Milletvekilleri “milletin bütünlüğü” üzerine yemin ederek işe başlar. Sadece ümmetin değil bütün milletin temsilcisidirler. Bu bilinçte olmaları gerekir. SELANİK Anadolu Ajansı muhabiri 1 Şubat 1939 tarihli bülteninde Yunanistan’dan bildiriyor: “Ebedi Şef Atatürk’ün elim kaybı dolayısıyla Türklük âleminin geçirmiş olduğu kara günde Selanik Belediye Meclisi’nin toplanarak Atatürk evinin bulunduğu Apostolu Pavlo Sokağı’nın 450 metre uzunluğundaki kısmına Atatürk isminin verilmesi hakkında karar almış olduğunu daha önce bildirmiştim. Atatürk adını taşıyan levha yakında sokak başına konulacak ve levhanın konması dolasıyla tören yapılacaktır.” O levha konulmuş, sonra mı kaldırılmış, hiç mi konulmamış... Bilinmez. Atatürk’ün doğum yeri Selanik’te onun adını taşıyan bir sokak bugün yoktur. Komşumuz, Türk-Yunan dostluğu için yıllarca çaba gösteren, Venizelos tarafından Nobel’e aday gösterilen Atatürk’e, 450 metrelik sokağın adını çok görmüştür! ŞARAP Abdülhamit şarap içer miydi? Günlük tartışmalardan biri de bu. Torunu Nilhan Hanım Saray’a şarap girdiği yolundaki yazılara kızmış. Abdülhamit döneminde konser vermesi için Saray’a davet edilen piyanist Anna Grosser Rilke, kendisi için verilen ziyafeti anlatıyor: “Muhteşem bir sofra kurulmuştu, zengin bir mönü vardı, tek içki şampanyaydı. Türklere şarap yasaktı, şampanya soda - gazoz olarak kabul ediliyordu”* Görüldüğü gibi... Şarap yasak ama köpüklü şarap denilen şampanya serbest imiş. Saray her şeyin kolayını bulmuş. (*Kitap: İstanbul’da Bir Hoş Sada - İş Bankası Kültür Yayınları, sayfa 152)",https://www.milliyet.com.tr/yazarlar/melih-asik/mahcubiyetle-6350753
Melih Aşık,Mirası harcadık,29 Ekim 2020,"Atatürk, Samsun’a ayak basarken kafasında var olan ama kimselere söylemediği projeyi Nutuk’ta şöyle anlatır: “Efendiler... Bir tek karar vardı, o da milli egemenliğe dayanan kayıtsız şartsız bağımsız yeni bir Türk devleti kurmak.” Atatürk Cumhuriyet’in 10. yılında da şöyle diyor: “Cumhuriyet rejimi demokrasi sistemi ile devlet şekli demektir. Biz Cumhuriyet’i kurduk, demokrasinin bütün gerekleri sırası geldikçe yürürlüğe konmalıdır. Türkiye Cumhuriyeti’nde birbirini denetleyen partilerin doğacağına şüphe yoktur.” Ata’nın yol göstericiliği ne kadar sürecektir? Kendisi belirler: “Ben halkımıza ayakları yere basana ve kendilerini bulana kadar yolu kendim göstereceğim. Daha sonra kendileri için seçim yapabilir ve kendi kendilerini yönetebilirler. O zaman benim vazifem bitmiş olacaktır.” (Armstrong, 1961; s. 280) Atatürk’ün Cumhuriyet’in kuruluşundan ölümüne kadar 15 yılda yaptığı tüm devrimler çağdaş bir ulus yaratmak ve demokrasinin alt yapısını hazırlamak hedefine yöneliktir. Gençlere çağrıda bulundu: “Cumhuriyet’i bizler kurduk, onu yaşatacak sizlersiniz.” Ne var ki sonradan gelenler Cumhuriyet’in ilkelerini birer birer rafa kaldırdılar. Önce bağımsızlık terk edildi. Ardından, laiklik başta olmak üzere Cumhuriyet’in diğer kazanımları. Emperyalizm savaşta kaybettiklerini para vaadiyle geri aldı. Siyasetçiler Cumhuriyet değerlerini oy uğruna harcadılar. En utanılacak olan mı? Mirası har vurup harman savrulan, ilkelerine ihanet edilen Atatürk ve döneminin bugün hâlâ mevcut sorunların kaynağı olarak gösterilmesidir. Hem komiktir hem hazin... Atatürk ve işçiler “Cumhuriyet yıllarında İş Kanunu tasarısının hazırlıkları sırasında Türkiye’ye davet edilen Alman uzman gelir, bir süre durumu izleyip, anlatılanları dinledikten sonra, Türkiye’de iş süresinin 10 saat olmasını önerir. Atatürk, ‘Başka ülkelerde ne kadardır?’ diye sorunca, Alman uzman sekiz saat olduğunu belirtir. O zaman Atatürk, ‘Bizde niye 10 saat olsun?’ diye sorar. Alman uzman, ‘Önce 10 saat yapalım Paşam, sonra dokuza, daha sonra sekize indirelim’ der. Mustafa Kemal, ‘Olmaz, birden sekiz saat olması gerekir, çünkü biz peçeyi de önce bir santim, sonra iki santim kaldırmaya kalksaydık kaldıramazdık’ der ve 10 saat yerine günlük çalışma süresinin 8 saat olarak kabulünü emreder.” Bu satırlar M. Şehmuz Güzel’in “İşçi Tarihine Bakmak” adlı kitabından alındı. Bu kitap “ekitap.ayorum.com” sitesinde ücretsiz sunuluyor. Mülkiyeli arkadaşımız Prof. Şehmuz Güzel, Türkiye’nin işçi tarihini en sahih bilgi ve belgelerle kitaba döken bir bilim adamımız. Okumanızı öneririz. KARİYE Kariye Müzesi yarın cuma namazıyla cami olarak hizmete giriyor. Kariye 1511 yılında 2. Beyazıt döneminde camiye çevrilmiş, 1945 yılında müze olmuş, 1948- 58 yılları arasında restore edilmişti. Turistlerin Ayasofya ile birlikte en çok ziyaret ettikleri müzeydi. Bizans dönemine ait iyi korunmuş mozaik ve freskleriyle dünyanın önde gelen sanat merkezleri arasında sayılırdı. Kariye’nin fresk ve mozaikleri açılır kapanır perdeyle kapatıldı. Civarda pek çok cami bulunmasına rağmen namaz vakitleri freskler kapatılacak, sonra açılacakmış. Kariye’nin müze yapılması, Cumhuriyet rejiminin tarihe, kültüre, sanata, farklı inançlara, geçmiş uygarlıklara verdiği önemin uzantısıydı. Hedef malum, muasır (asri) medeniyet düzeyine varmaktı. YOLLAR “Merak etmeyin, Mustafa Kemal’ler tükenmez… Bir Mustafa Kemal daha gelir kurtarır milleti.” Buna benzer teselliler duydukça aklımıza Salih Kalyon dostumuzun anlattığı olay gelir. 60’lı yıllarda otobüs Karadeniz’in dağ yollarında tangır tungur ilerlemektedir. Yol fevkalade bozuktur. Yan yana oturan iki ihtiyar sohbet ediyor. Biri diyor ki: - Ha bu yolları birinci savaştan önce Ruslar yaptı. Öteki fikrini söylüyor: - Şimdi de gelsinler tamir etsinler onları. BOYKOT Fransa’nın devlet olarak Türk mallarına boykot ilan ettiğine ilişkin bir açıklaması olmadı. Belki kimi sivil toplum kuruluşları bu tür çağrılar yapmış olabilir. CHP’li avukat Şahin Mengü bu konuda CHP’nin aldığı tavrı eleştiriyor. Diyor ki: - Hiçbir devlet başka bir devlet menşeli malların boykot edilmesini açıkça isteyemez. İsterse, bu, Dünya Ticaret Örgütü kurallarına aykırı olur ve -mağdur olan devletin şikâyeti üzerine- boykot çağrısı yapan devlete yaptırım uygulanmasını gerektirir. Nitekim Suudi Arabistan’ın Türk mallarına son zamanlarda boykot uygulaması da sözüm ona sivil toplumdan gelişmiş bir faaliyet gibi yansıtılmıştır. CHP, iktidarın çağrısına destek vererek uluslararası kuralları tamamen unutmuş ve acemice davranmıştır. MARKA Fransız mallarını boykot işi nasıl ilerleyecek? Diyelim ki Louis Vuitton çanta, Lacoste, Pierre Cardin, Hechter marka elbise, Chanel, Christian Dior, Clarins, Lancome gibi parfümler almadınız. Peki... İçim süt, Dost süt gibi sütleri de almayacak mıyız? Hayat Su, Sırma Su, Erikli gibi suları içmeyecek miyiz? Bu içeceklerin adları Türk ama sermaye ve mülkiyetleri Fransız. Ayrıca Renault da var listede. Boykot yerli üretime doğru genişlerse zararı bize de dokunacak. Geçmişten bir anı... 1990’larda Apo yüzünden İtalyan mallarına boykot başlamıştı anımsarsınız. O arada fiyakalı olsun diye İtalyan markasıyla üretim yapan kimi firmalar da güme gitti. Bunlar peş peşe “Biz Türk’üz, İtalyan değiliz” diye açıklama yaptılar. Aklımızda kalan İtalyan özentisi markalar: Bellona ve Fierra mobilya, Bentini tekstil, Alpacino deri eşya vs...",https://www.milliyet.com.tr/yazarlar/melih-asik/mirasi-harcadik-6341652
Melih Aşık,Önceliğimiz hayat,07 Kasım 2020,"Her depremden sonra büyük laflar etmek.. Depremden ders çıkartıyor gibi konuşmak...  Suçluları cezalandırıyor gibi yapmak...  Ekranlarda bol tartışma ve nasihat programları düzenlemek... Ama birkaç gün geçip araya başka olaylar geçince depremi unutmak...  Ve konuyu uyutmak. Bugüne dek yaptığımız maalesef bu. Ancak İstanbul’un kapısında bekleyen deprem bizi unutmuyor. Er veya geç kapıyı çalacak. Yalnızca İstanbul’u değil bütün ülkeyi sarsacak. Yıllarca altından kalkamayacağımız dertler sarılacak ülkenin başına.  Körfez depreminden bu yana kimi önlemler alındı. Kimi önlemler denendi. Başarılı olmadı. Demek ki yeni yasalar, yeni uygulamalar gerekiyor.  Her depremden sonra aynı şey gündeme gelir. Binaların dayanıklılığı kontrol edilecek. Riskli binalar yıkılacak, yenileri yapılacak. Temenni budur ama sonuç vermez. Çünkü ne devlet ne belediyeler, ne vatandaş bu işe para ayırır. Ne de uygun planlama yapılır.  E. General Nejat Eslen diyor ki:  “Deprem bir güvenlik sorunudur ve savaşa hazırlanır gibi hazırlanmak gerekir.”  “Paramız yok savaşamıyoruz” diyemeyeceğimiz gibi, “Paramız yok, insanımızın hayatını koruyacak önlemleri alamıyoruz” diyemeyiz. Önceliğimiz budur. Önceliğimizin bu olduğunu kafamıza yerleştirirsek para da bulunur, çare de bulunur. Yeter ki birlikte yaşama azmini terk etmeyelim.  KIZILAY Telefona 2868 Deprem yaz, vereceğin 10 lira İzmir’e gitsin. Azerbaycan yazarsan, 10 lira dost ülkeye gidiyor. Kızılay 10’ar 10’ar bağış topluyor. Geçmişte külliyetli miktarda bağış alırdı bu derneğimiz. Bir güven sıkıntısı yaşıyor şimdilerde. Adı kimi tatsız haberlerle anılıyor. Örneğin, bu yılın başlarında bir gaz şirketinden yapılan 8 milyon liralık bağışın bir vakfa aktarıldığı ortaya çıkmıştı. Geçen ay şaşırtıcı bir haber daha yayımlandı. İçişleri Bakanlığı’nca yapılan soruşturma sonucu Genel Başkan Kerem Kınık ve Genel Müdür İbrahim Altan’a yardım ve bağışlar konusunda, “Güveni kötüye kullanma” gerekçesiyle para cezası verilmişti. Kınık’a 344 bin, Altan’a 70 bin lira ceza. Genel Müdür İbrahim Altan, Deniz Feneri davasından da 2013 yılında 2.5 yıl hapse mahkûm olmuştu. Dün Kızılay’ın internet sitesini gözden geçirdik. Kızılay’ın başındaki Kerem Kınık ve İbrahim Altan koltuklarında oturmaya devam ediyorlardı. Sözün bittiği yerdeyiz... Miras  Atatürk kendi üzerindeki İş Bankası hisselerini yıllık gelirleri TTK ve TDK’ya verilmek üzere 1938 yılında bir vasiyet mektubuyla CHP’ye bırakmıştı. CHP yüzde 28 oranındaki bu hisselerin güvenliği için İş Bankası Yönetim Kurulu’nda 4 üye bulunduruyor, gelirden hiç pay almıyor, hisselerin geliri tamamen Türk Dil Kurumu ve Türk Tarih Kurumuna naklediliyor. Bütçe görüşmelerinde CHP Ankara Milletvekili Murat Emir çarpıcı açıklamalar yaptı. Bu yılın mart ayında TTK ve TDK’ya ait 3.7 milyar liranın hazineye, tek hesap adı altında açılan bir hesaba aktarıldığını bildirdi. Bu aktarma talebi 2019 yılında da yapılmış, TTK Başkanı Refik Turan talebi kabul etmeyerek istifasını vermişti. Murat Emir iki kuruma nakledilen meblağların yine bu iki kurumca kullanılmasının takipçisi olacaklarını söyledi Meclis konuşmasında. Sözünü tutmalı.  KİTAP  Geçmişte de çok yazdık. Kitapların kapak içine yazarların mail adresi de konulmalı. Bu şekilde okurlarla aralarında diyalog kurulur, biz de kendilerine teşekkür etmek için yol bulmuş oluruz. Kitaplarda e-mail adresleri bulunmadığı için şimdi kendilerine yazılı teşekkürler yollayamıyoruz. Mesela... Sevgili Cahit Kayra ağabeyimiz bugünlerde evden pek çıkmadığı için “Bir Çalışma Odası” adlı, çalışma odasındaki kitap, belge, resim ve anı eşyasını anlatan kitabına teşekkür gönderemedik.  Tele 1 yorumcusu ve yazar Tuba Emlek’in “Cumhuriyet Yolunda İz Bırakanlar” kitabındaki birbirinden duyarlı röportajları okuduk ama bir teşekkür yollayamadık.  Neşe Doster’in “ATATÜRK’e, Hasret Mürekkepli Mektuplar” kitabında O’nun hasretiyle yazılmış satırları ilgiyle okuduk ama teşekkür yollayamadık Daha da var yollanamayan teşekkürler. Yazacağız onları da...  HUGUK  Tren bir saat gecikince istasyondaki adam sıkılmış, istasyon müdürünün yanına gidip söylenmiş:  - Tarifeye göre trenin bir saat önce gelmesi gerekirdi, hâlâ yok. Sizin tarifeniz ne işe yarar?  İstasyon şefi gayet ciddi:  - Tarife olmasaydı trenin ne kadar geciktiğini bilemeyecektiniz.  Bizim anayasa ve kanunlar da aşağı yukarı bu işe yarıyor.  Neyin hukuka ne kadar aykırı olduğunu onlara bakarak anlıyoruz.  Başka da pek işe yaramıyorlar.  (NOT: Osman Kavala 1099, gazeteci Müyesser Yıldız 133 gündür tutuklu)",https://www.milliyet.com.tr/yazarlar/melih-asik/onceligimiz-hayat-6348799
Melih Aşık,Gurbetçi çocuğu,12 Kasım 2020,"Bir gurbetçi çocuğu dünya çapında başarıya imza attı. Almanya’da BioNTech adlı kuruluşun sahibi ve yöneticisi Prof. Uğur Şahin, Kovid-19’a karşı aşıyı ilk bulan bilim adamı olarak dünyaca alkışlanıyor. Şahin ve aynı zamanda çalışma arkadaşı olan eşi Özlem Türeci’den dünya basını “Dünyayı kurtaran çift” diye söz ediyor. Uğur Şahin, 4 yaşında, işçi babasıyla birlikte Almanya’ya gitmiş, orada okumuş, profesör olmuş, eşiyle birlikte BioNTech firmasını kurmuş, 10 ay önce Kovid aşısını bulmak için kolları sıvamış ve girdiği bilimsel yarışta dünya birincisi olmuş. Yüzüne baktığınızda tipik bir Anadolu çocuğu çehresi görüyorsunuz. Başarısı “Göçmenler bu ülkede ne yapıyor?” diye aşağılamalara uğrayan gurbetçi toplulukların göğsünü kabarttı. Tabii Türkiye’nin de gururu oldu. Alman televizyonlarında birkaç röportaj izledik. Uğur Şahin’in Türk kökenli olduğundan pek söz etmiyorlar. Alman basını “Aşıyı Almanya buldu” diye yayın yapıyor. Bizim gazetelerde ise “Almanlar aşıya sahip çıktı” diye sitemli yazılar var. Ancak doğrusu da o... Bu başarı Almanya’nın başarısıdır. Şahin’i başarıya ulaştıran Almanya’nın imkânlarıdır. Aziz Sancar’ın Nobel ödülüne ulaşması da Amerika’nın imkânlarıyla mümkün oldu. Milli Takım’a bakın... Her maçta sahaya çıkan futbolcuların yarısı Almanya altyapısından yetişmedir. Türkiye’de yetişen çocukların eğitiminden sorumlu olanlar ne düşünüyor bu konuda? YASAK Ayakkabılarımı giyerken: - Ben bir tur atıp geleceğim, dedim. Eşim: - Saat kaç, diye sordu. - Dokuz buçuk. - Daha yarım saat var. - Neye yarım saat var - Çıkış saatine... İzin 10’da başlıyor. - Haa sahi... Peki yarım saat önce çıksam ne olur? - Polis görürse ceza yazar. - İyi, saat 10’da çıkarım. Bugün karşıya da geçeceğim, işlerim var. - Akşam da saat 4 olmadan eve dön. - Haa sahi, izin o kadardı değil mi? - Tabii... Size denetimli serbestlik uygulanıyor. - Denetimli serbestlikte bir imza veriyorsun, bir hafta serbestsin. 65’likte her gün 18 saat sokağa çıkış yasağı var. - O zaman sizinkine çeyrek serbestlik demeli. - Bence resmen ev hapsi. - Her neyse, siz de hak ettiniz yani. - Biz niye hak ettik?.. - Memleketi bu hale sizin nesil getirmedi mi? - Eeeee... - Toplu bir ceza veriyorlar ki aklınız başınıza gelsin. - Memleketi bu hale ben mi getirdim? - Ceza hepinizi kapsıyor işte... Hem Atatürkçü, laik, cumhuriyetçi filan da hep sizin içinizden çıkıyor. - Evet, genç neslin böyle kötü huyları pek yok. - Bence de... - Saat kaç oldu? - Ona çeyrek var. - Neyse, ben çıkıyorum kimseye görünmeden kıyı kıyı yürürüm. - Ben karışmam, sen bilirsin. Yaradan’a sığınıp evden dışarı adımımı sabah böyle attım. MANTAR Gazetelerde haber: “Çanakkale’nin Bayramiç ilçesinde, Kazdağları’nın yamaçlarında toplanan ayı mantarının kilosu 20 ile 25 TL’den alıcı buluyor.” Demek, ülkemizde kilosu 25 liradan mantar alıp yemeğini yapan aileler var. Fiyatı bir yana, mantar yemek başlı başına cesaret ister. Zehirlenme korkusu yüzünden mantar yiyemeyen çoktur. Yeri gelmişken bir fıkra... İdam mahkûmuna son arzusunu sormuşlar: - Bir tabak mantar yemeği istiyorum, demiş. Gardiyanlar şaşkın şaşkın bakarken eklemiş: - Ölüm korkusuyla ömür boyu ağız tadıyla bir mantar yemeği yiyemedim de. AŞI PLANI Kovid aşısının Almanya’da önümüzdeki yıl başından itibaren uygulaması başlıyor Alman hükümeti bir “Acil aşı planı” hazırlamış. Buna göre, ilk aşılanacak grup, göçmen kamplarındakiler ve cezaevindeki mahkûmlar olacak. Öncelik daha sonra hastabakıcılar ve acil servis çalışanları ile sağlık çalışanlarına verilecek. Bunu polisler, diğer sağlık personeli, öğretmenler, yuva eğitmenleri ve itfaiyeciler izleyecek. (Bizde öncelikli kişiler farklıdır, malum!) *** Bu aşı Türkiye’ye ne zaman gelir, ne kadar gelir? Bilemeyiz. Grip aşısı 1 milyon 350 bin doz geldi. Kimseye yetmedi. Grip aşısında talebin 10 milyon dozu bulduğu söyleniyor. Kovid aşısına ise en az 50 milyon talep olacak. Aşının iki dozu 40 dolar. İthalat için (nakliye hariç) iki milyar dolar gerekiyor. Aşıyla buluşmamız (sade vatandaş olarak) belli ki hayli zaman alacaktır. DENİZALTI Yunanistan harıl harıl çalışıyor... Türkiye’yi nereden nasıl köşeye sıkıştırırız. Zihinler bu yönde çalışıyor. Son haber: Yunan Dışişleri Bakanı Nikos Dendias, Alman Die Welt gazetesine yazdığı yazıda Almanya’nın Türkiye’ye T-214 modeli denizaltı satışını durdurmasını istedi. Yunanistan’ın elinde 4 adet T-214 denizaltı var. Türkiye ise Almanya’dan 6 adet T-214 satın almak üzere 2010 yılında anlaşma yaptı. Bu denizaltılardan ilki (Piri Reis) şu anda Gölcük’te monte ediliyor. Diğer 5 denizaltının ise önümüzdeki 5 yılda teslimi öngörülüyor. Dendias, Türkiye 6 adet T-214’e sahi p olursa dengenin Türkiye lehine değişeceği iddiasında. Almanya Yunanistan’ın hatırına Türkiye ile denizaltı antlaşmasını bozar mı? 6 denizaltının antlaşmada öngörülen bedeli 2.5 milyar euro. Yani 25 milyar lira. Hangi devlet Atina istedi diye böyle rakamlardan vazgeçer? Hem de 6 denizaltı için üretim planlaması yapılmış, parçaların imaline başlanmışken...",https://www.milliyet.com.tr/yazarlar/melih-asik/gurbetci-cocugu-6352607
Melih Aşık,Çürük apartman,05 Kasım 2020,"İzmir’de yıkılan Doğanlar ve Rıza Bey apartmanlarının çürük raporuna rağmen yıkılmadığı iddiaları sürerken... Kafa karıştıran demeçler birbirini izliyor. Nedir bu işin hukuku? Kadıköy Belediyesi’nin hukuk servisinden Avukat Barış Ozan Polat’tan aldığımız bilgiye göre... Bir kat maliki belediyeye veya Çevre Bakanlığı’na başvurarak oturduğu apartmanın kontrol edilmesini isteyebilir. Bakanlığın lisans verdiği kuruluşlardan biri bu kontrolü yapabilir. Sonucu bakanlığa ve ilçe belediyesine bildirir. Yapı hakkında riskli raporu verildiyse ilçe belediyesi 60 veya 90 gün süre tanıyarak binanın boşaltılmasını ister. Bu süreçte uygun bir güçlendirme planı getirilirse yıkımdan vazgeçilebilir. Aksi takdirde, bina polis marifetiyle boşaltılır ve yıkılır. Belediye çürük olduğu rapora bağlanmış binada oturulmasına izin veremez. Aslında çözümsüzlük de bu noktada başlıyor. Yasaya göre... Devlet veya belediyeler kendiliğinden kontrol yapamıyor. “Vatandaşın başvurusu” esas alınıyor. Vatandaş da evsiz kalmamak için çürük olduğunu bilse veya görse de evinde oturmaya devam ediyor. Yasa değişmeli. Belediyeler konutları resen kontrol etmeli. Çürük bina sahiplerine kredi verilerek veya bir başka yolla evlerini yenilemelerine imkân tanınmalı. Yapılması gereken işte bu. SİLİVRİ’DEN SONRA! Geçen yıl eylül ayında İstanbul Silivri açıklarında meydana gelen 5.8 büyüklüğündeki depremden sonra şöyle yazmışız: “Önceki gün görüldü ki... Bir deprem anında kimse ne yapacağını bilmiyor. Çünkü ne evde, ne okulda, ne iş yerinde bir deprem tatbikatı yapılmış değil.” İBB tarafından 2001 yılında İstanbul’un “acil eylem planı” hazırlanmış, bir deprem durumunda halkın toplanacağı çadır alanlarını, ihtiyaç duyulan helikopter pistlerini, seyyar hastaneleri, park etme yasağı getirilen yolları, toplayıcı yolları belirten, afet durumunda halkın bir kaos yaratmadan nasıl hareket edeceğini gösteren bir plan yapılmıştı. Sonradan unutuldu. Plan rafa kalktı. Silivri’den bu yana bir yıl geçti. Ne değişti? Hiçbir şey... Diyelim vatandaşta ve bütçede para yok. Bir acil eylem planı, TV’lerde bilgilendirme programları, okul ve hastanelerde deprem tatbikatı yapılamaz mıydı? Yapılamadı. Çünkü para ve reklam getirisi yok! Deprem taburları! Depremlerde en büyük can kaybı deprem sonrası yardımların gecikmesinden kaynaklanır. Depremde ölenler kurtarılamaz ama sağ kalanları kurtarma umudu vardır. Mağdurlara acilen ilk yardım malzemesi ve gıda paketleri götürülecek, yaralılar kurulan hastanelere taşınacaktır. Bir tahliye planı olmalı, öncelikle ana yollar temizlenerek açılmalıdır. Enkazın kapattığı yolları kim açacak? Rahmetli Çelik Gülersoy bu konuda çalışmalar yapmıştı. Demişti ki: “Bizde en organize kuruluş ordudur. Askeriyenin nasıl istihkâm taburları varsa deprem taburları da oluşturmalı. Bu birlikler her türlü araç gereçle donatılmalı. Elemanların eğitimine hemen başlamalı. Önce yol şebekesinin açılması yani en önce ulaşımın sağlanması gerekir. Sonra portatif hastaneler sorunu var. Sivil kurtarma ekipleri bir deprem anında kendi aile ve yakınlarını kurtarmaya yönelir. O yüzden muhtemel İstanbul depremi için deprem taburları civar illerde kurulmalıdır.” Sonraki yıllarda ordu deprem taburları kurdu. Ancak sayıları çok yetersiz. Bunlar acilen çoğaltılmalı. Çünkü yaklaşan İstanbul depremi ülke için her türlü savaş yıkımından daha büyük tehlike arz ediyor. KORUMA CHP İstanbul Milletvekili Zeynel Emre, Türkiye genelinde kaç kişiye resmi koruma tahsis edildiğini, bunlardan kaçının iş insanı olduğunu bir önergeyle sormuş. Koruma dediniz de... Geçenlerde CHP’li bir dostumuz eski milletvekilinin arabasına binmiş. Öne oturmak istemiş. - Sen arkaya gel demiş dostu. - Neden? - Öne koruma oturacak. - Senin koruman mı var? İyi de seni kim tehdit ediyor? - Kimse tehdit etmiyor demiş araç sahibi, devlet eski bakanlara özel araç, şoför ve koruma veriyor. Bu devletin tahsis ettiği araç. - Senin bakanlığın var mı yahu, unutmuşum. - Var, 90’larda 6 ay bakanlık yapmıştım. Devletin eski İçişleri, Adalet, Milli Savunma bakanlarına araç ve koruma vermesi anlaşılabilir. Ancak bütün eski bakanlara koruma ve araç verilmiş. Bunun mantığı var mı? Bir de özel şahıslar varmış bu arada... Nedir bu savurganlık? BALON Yıllardır gözümüzde büyüttüğümüz, örnek aldığımız, örnek verdiğimiz muhteşem Amerikan demokrasisi meğer bol yıldızlı balondan ibaretmiş. Gözümüzde boşuna büyütmüşüz. Bırakınız bundan sonrasını... Şu ana kadar olanlara bakmak bunu anlamak için yeterli. Başkan’ın seçimi kaybetse de koltuktan inmeyebileceğini düşünmek, onu koltuktan indirmek için orduya güvenmek, kim kaybederse ötekinin taraftarı sokağa dökülür diye konuşmak, dükkânlar yağmalanmasın diye dış cepheleri kalaslarla kapatmak, Beyaz Saray’ı barikatlarla korumaya almak... Bizde bile seçimlerde böylesine şiddet havası esmiyor. Böylesine güvensizlik dalgası ülkeyi sarmıyor. Bir avuç milyarderin çıkarına işleyen Amerikan demokrasisi artık ülkeyi terk ediyor. Bir daha zor geri gelir...",https://www.milliyet.com.tr/yazarlar/melih-asik/curuk-apartman-6347163
Melih Aşık,Hukuktan aşağı!,15 Ekim 2020,"Ergenekon ve Balyoz davalarının acar avukatlarından Hüseyin Ersöz, tweet mesajlarında anıları tazeliyor. Diyor ki: “Çok açık ve net ifade ediyorum: Polisleri, Savcıları, Hâkimleri bir kenara koyun. Kumpas davalarda, komplonun ortaya çıkmasını ‘engelleyen’ kişiler, dijitalleri inceleyen “bilirkişilerdir’!” Bugüne kadar o bilirkişilerden bir tekine dahi hesap sorulabilmiş değil! Evet... Sahte kanıtlara sağlam raporu vererek yüzlerce insanın hapiste çürümesini sağlayan bilirkişiler vardı. Ağır suç işledikleri halde sonradan peşlerine düşülmedi. Yargıdan kaçtılar ya da kaçırıldılar. Onlar yargılanmıyor ama... Fetö’ye destek ne kelime, ömürleri boyunca Fetö’nün karşısında durdukları halde kimi gazeteci ve yazarlar hapis cezasına çarptırılıyor. Bir veya birkaç köşe yazısı gazetecinin hapse girmesi için yetiyor. *** Bu arada bir de ışık tartışması baş gösterdi. Anayasa Mahkemesi’nin eski milletvekili Enis Berberoğlu ile ilgili “Yeniden yargılansın” kararını kabul etmeyen Ağır Ceza Mahkemesi’nin bu davranışı gündeme oturdu. Tartışmalar kızışınca Anayasa Mahkemesi üyelerinden Engin Yıldırım Twitter hesabından ‘Işıklar yanıyor’ diye bir mesaj attı. Darbe öncelerinde Genelkurmay’ın ışıkları yanardı. Mesajda bu ima görüldü. İktidar tarafı bu mesaja tepki gösterdi. Anayasa Mahkemesi arada sıkıştı.Türkiye işte bunlarla meşgul. İTTİFAK Mantar gibi yeni partiler kuruluyor. Tabii ki siyasi partiler demokrasinin vazgeçilmez unsurudur. Herkesin parti kurma hakkı vardır. Ama neden bu kadar çok parti? Hem de seçime daha üç yıl varken... Ve hem de yüzde 1-2 oy alıp alamayacakları bile kuşkuluyken? Bir dostumuz bu merakları şöyle giderdi: - Yeni sistem, malum, ittifakları zorunlu hale getirdi. CHP veya İyi Parti gibi partilerin dışında kalmış kişiler Meclis’e parti kurarak girmeye çalışıyor. Bir parti kuracaksın. Yüzde 1-2 oyluk bir taban oluşturacaksın. Sonra ittifakın kapısını çalacak aranıza katılırım ama bana üç beş sandalye vereceksin diye pazarlığa oturacaksın. Yüzde 1 oy bile ittifak için değerlidir. Karşılığında bir iki sandalye verilir. Yüzde 1’lik parti ittifaka alınır. Hesap budur. FAİZ Hollanda, Amsterdam’dan yazan okurumuz diyor ki: - Buraya yeni geldim, belki de o yüzden pek çok şey beni şaşırtıyor. - Mesela? - Mesela burada bankalar mevduata faiz vermiyor. Hatta eğer mevduatınız 1 milyon euro’nun üzerindeyse size negatif faiz uyguluyor yani sizden faiz alıyorlar. - İlginç... - Düşünüyorum da... Burası Hıristiyan bir ülke. Faiz yok. Bizim ülkemiz Müslüman ülke. Ama Diyanet İşleri Başkanlığı bile faiz alıyor. Faizsiz iş gören yok. Ne ilginç. - Doğru. - Dahası, halkımız uygulanan faizi de yetersiz buluyor, parasını dolara, euro’ya falan kaydırıyor. - Bu da doğru. - Sonuçta Avrupa’nın en faizci ülkesiyiz. Ne demişti geçmişte bir Osmanlı Paşası? “Gâvurlar İslamiyet’i bizden daha iyi uyguluyor” dememiş miydi! - Tabii bunun da sebepleri var. - Vardır tabii. Ama ben sonucu konuşuyorum. GÜLER Dünyaca ünlü foto muhabirimiz Ara Güler, aramızdan ayrılışının 2. yıl dönümünde, yakın dostu Melih Berk’in kadrajından çıkan fotoğraflarla Küçükçekmece’de anılıyor. Ara Güler, ardında 2 milyon fotoğraf karesi bıraktı. Ancak sergilenecek fotoğraflar daha önce hiçbir yerde görünmedi. Bu fotoğrafları Ara Güler’in yakın dostu Melih Berk çekti Sergide, Ara Güler’in en doğal halleri, dostlarıyla özel anları, doğum günü partileri, kişisel özelliklerinin yanı sıra yine dostlarının onun hakkında yazmış oldukları metinler yer alıyor. “Güle Güle Ara Güler” başlıklı sergi 17 Ekim 2020 Cumartesi günü saat 18.30’da Küçükçekmece Cennet Kültür ve Sanat Merkezi’nde kapılarını aralıyor. İmkânınız olursa kaçırmayın. HİTLER İnsanların adlarının kısa ve çabuk algılanır olması özellikle siyasette avantaj sağlar mı? Sağlıyormuş. Örneği Adolf Hitler’den veriyorlar. Hitler’in babası Alois bir kadının gayrimeşru çocuğu idi. Bu kadının adı Maria Anna Schicklgruber idi. Dolayısıyla, Hitler’in babası “Alois Schicklgruber” adını taşıyordu. Alois’in gayrimeşru babası, Johann Heidler, oğlunu beklenmedik şekilde 84 yaşında, (muhtemelen bir miras olayı nedeniyle) nüfusuna kaydettirdi. Böylece Alois’in ve sonra da oğlu Adolf’ün soyadı (Heidler) Hitler oldu. Eğer Johann Heidler ölümünden az önce miras nedeniyle oğlu Alois’i nüfusuna kaydettirmese Adolf’ün soyadı da Schicklgruber olacaktı. Pek çok kişi o takdirde Hitler’in Hitler olmayacağı kanısındadır. Çünkü kimse: “Heil Schicklgruber” şeklinde bir selamlamanın görkemli bir etki doğuracağı ve milyonları etkileyeceği kanısında değildir. TAŞ Oturduğumuz semtte dükkânların önünde yer yer kaldırım taşları kırılmış. Hiçbir iş yeri sahibi kırık taşları onarmak için çaba göstermiyor. Herkes bekliyor ki belediye gelsin onarsın kaldırımları. Belediye ne zaman mı gelir? Bazen bir ay sonra, bazen bir yıl sonra. Keyfi bilir... Şark böyledir. İnsan sokağa yabancıdır. Garp farklıdır. Orada adam sokağı evinin uzantısı olarak görür. Okurumuz Tamer Karadağlı anlatıyor: - Yıllardır evimin önünü süpürürüm. Sağ ve soldaki komşuların evlerinin önünü de süpürürüm. Bu davranışımı komşular örnek alır diye bekliyordum. Kimse örnek almadığı gibi, karşı komşu bir gün: “Keşke benim evime komşu olaydın” demesin mi?",https://www.milliyet.com.tr/yazarlar/melih-asik/hukuktan-asagi-6330321
Melih Aşık,Hüzünle izliyoruz,24 Ekim 2020,"Yunanistan’a ait Meis Adası’nın yanı başında iki küçük ada var: Karaada ve Fener Adası. Bu adalar kime aittir? Emekli Tümamiral Cihat Yaycı’ya göre, “Fener Adası ve Karaada Yunanistan’a ait değil”dir. Türkiye’ye aittir. Kimi başka yorumlara göre ise bu iki ada aidiyeti tartışmalı adalardandır. Ne var ki Yunanistan 1847 Paris Antlaşması’na aykırı olarak Meis’i silahlandırdığı gibi, kendisine ait olmayan Karaada’ya da mavi beyaz bayrağı çekmiş ve askeri tesis kurmuştur. Kaş’ta yaşayan okurumuz telefonda diyor ki: - Karaada’da 4-5 yıl önce hareketlenme görmeye başladık. Buraya botlar ve helikopterlerle malzeme taşındı. Kıyıda bazı binalar belirdi. Biz dürbünle takip ettik durumu. Geceleri adada ışıklar yanıyordu. Durumu yetkililere haber verdik. Fazla ilgilenmediler. Bizim medya durumu geçen ay 10-13 Eylül tarihleri arasında tespit ediyor. TRT dahil birçok medya organı Karaada’nın silahlandırıldığını, asker yerleştirildiğini, nöbet değişimi yapıldığını görüntülerle saptıyor. Dışişleri Bakanlığı Meis’in silahlandırılmasına bir ara sözlü “tepki” gösteriyor. O kadarla yetiniyor. Karaada’yı ise hiç gündeme getirmiyor. Biz Libya, Suriye, Azerbaycan’daki askeri başarılarla övünürken Yunanistan’ın Karaada’ya el koymasına ve silahlandırmasına ses etmemişiz. Görmezden gelmişiz. Karaada kıyılarımıza 3 kilometre, Yunanistan’a 580 kilometre uzaklıktadır. Gelecek nesillere ağır faturalar bırakılıyor. LÜKÜS HAYAT! Türkiye makam aracı yönünden dünyanın bir numarasıymış. Bizde çoğu Mercedes olmak üzere 125 bin makam aracı varken, Almanya’da bu sayı sadece 9 bin, Japonya’da 10 bin, Fransa’da 8 bin imiş. Zaman zaman tasarruf çağrıları yapılıyor. Fayda verir mi? Vermez. Lüks, ihtişam, gösteriş öyle bir hastalık ki... Bir kez tutulan, bir daha kolay kolay kurtulamaz. Misali Osmanlı döneminden verelim. Sene 1854... Kasada para bitmiş. Devlet İngiltere ve Fransa’nın desteğinde Rusya’ya karşı Kırım savaşına giriyor. İlk dış borçlanma o yıl yapılıyor. İngiltere’den 200 bin sterlin alınıyor. Sene 1856... Savaş sürerken, bir yandan da inşaatı süren Dolmabahçe Sarayı tamamlanarak padişahların ikametine açılıyor. Küçük bir saray görünümündeki Küçüksu Kasrı aynı yıl yapılmıştır. Bu arada Ortaköy ile Beşiktaş arasında hanedanın saraylara sığmayan yakınlarının kalacağı Feriye Sarayları açılıyor. Bu binaların bacası yoktur. Çünkü yemekler saraydan geliyor. Aynı yıllarda Abdülmecit’in kızları Cemile ve Münire Sultan için Fındıklı’da çifte saraylar (Bugünkü Mimar Sinan Üniversitesi) inşa ediliyor. Abdülmecit’in 19 karısı ve ikbali ile 20 çocuğu 300 cariyesi vardır. Saray masraflarına ailenin çılgın alışverişi ekleniyor. O kadar ki Abdülmecit ölüm döşeğinde: “Beni karılarım ve kızlarım bitirdi” diyecektir. Sene 1865... İç ve dış borç hızla büyüyor. Ama saray tutkusu devam ediyor. Beylerbeyi Sarayı bitirilerek açılışı yapılıyor. Sene 1872... Borçlar dağ gibi ama Çırağan Sarayı hizmete giriyor. Abdülaziz ilk günlerini burada geçiriyor. Sonra çok rutubet var diyerek Dolmabahçe’ye geçiyor. Sene 1876... Tahta çıkan 2. Abdülhamit için Yıldız Sarayı tamamlanıyor ve padişah oraya yerleşiyor. Sonuç... 1856-1876 yılları arasında 20 yılda 4 saray. Osmanlı 1875 yılında iflas ilan ediyor. Alacaklı devletler 1881 yılında vergi gelirlerini toplayıp dış borçları ödeyecek Düyunu Umumiye’yi kuruyor. Bu borçları Cumhuriyet ancak 1954 yılında bitirecektir. Lüküs hayat insanlarda öyle bir bağımlılık yapıyor ki... Bindikleri geminin batıyor olması da onları durduramıyor. Hatta batan gemide eğlenmeye devam ediyorlar. ÇUBUK 29 Ekim’de Ankara’da önemli bir açılış var. Ankara Belediyesi tarafından yeniden düzenlenen Çubuk-1 barajının rekreasyon alanı o gün halka açılıyor. Atatürk’ün talimatıyla 7 yılda inşa edilen Çubuk Barajı, yıllarca Ankara’nın su ihtiyacını karşılamasının yanında, piknik ve rekreasyon alanı olarak da Ankaralılara hizmet vermişti. Bu alan ve Atatürk’ün baraj yapımı sırasında denetleme ve çalışma amacıyla kullandığı ziyarete açık Atatürk Evi, Melih Gökçek’in başkanlığı döneminde kaderine terk edilmişti. Başkan Mansur Yavaş bu alanı yeniden Ankara’ya kazandırdı. Baraj çevresi belediye iştiraki ANFA tarafından temizlenirken, binlerce ton çöp ve moloz başka alanlara taşındı. Alana binlerce ağaç ve bitki dikildi, yollar yapıldı. Atatürk Evi aslına uygun olarak restore edildi. Mansur Yavaş, yeniden yaratılan Çubuk Barajı çevresini 29 Ekim’de açıyor. KORİDOR Kitap piyasasında olay yaratan bir yayınevi “Koridor”... Beyaz Balina ile kardeş yayınevi. Türkçe ve yabancı klasikler yayımlıyorlar. Şu sırada kitapçılarda 11 yerli, 52 çeviri kitapları var. Bu kitapların özelliği mi? Kapakları takır takır bez ciltli, kapak resimleri özenli, yazıları okunur büyüklükte, kâğıdı kaliteli. En önemlisi fiyatları. 7 ile 15 lira arasında değişiyor. Yayıneviyle konuşuyoruz... - Biz 20 yıl önce her çocuk her kitabı okuyabilsin sloganıyla yola çıktık, diyor, bugün de amacımız çok fazla sayıda insana çok fazla kitabı okutabilmek. Kitapların başında çevirmenin ve editörün isim ve tanıtımları yer alıyor. Çevirmenler tabii o dili ve edebiyatı iyi bilen isimler. Editörler de çeşitli üniversitelerin o dille ilgili kürsülerinde çalışan öğretim üyeleri. Diğer yayınevleri çok şaşırmış bu işe. 10-15 liraya ciltli klasikler. Gerçekten şaşırtıcı. RADYO Yeni bir radyo aldık. Radyonun düğmesini bir baştan bir başa çevirdik. Yüzden fazla istasyon birbiri ardından geçiyor. Her istasyon üzerinde beş on    saniye durarak yürürseniz... Söylenen şarkıların sözlerini, yapılan yayınları biraz dinlerseniz. Ülkenin kültür düzeyi hakkında fikir sahibi olursunuz. Deneyiniz.",https://www.milliyet.com.tr/yazarlar/melih-asik/huzunle-izliyoruz-6337763
Melih Aşık,Avrupa dostluğu!,10 Ekim 2020,"Avrupa Birliği’ne bırakın tam veya yarım üye olmayı.. Onların gözünde dost bile değiliz artık. Son örneğini E. Büyükelçi Şükrü Elekdağ AB zirvesinin kararlarını yorumlarken ortaya koydu: - AB, Yunanistan ve Güney Kıbrıs’ın izin vermediği alanlarda Türkiye’nin sondaj ve sismik araştırma yapmasını yasaklıyor. Aksi takdirde ekonomik yaptırım uygulayacağını bildiriyor. Türkiye bu baskılar üzerine Oruç Reis ve Yavuz sondaj gemilerini limana çekiyor. Mavi Vatan projesi rafa kalkıyor. AB Türkiye’ye resmen düşman muamelesi yapıyor. İlginçtir... AB merkezlerinden bir yandan da hâlâ Türkiye günün birinde AB’ye üye olabilirmiş havası yayılıyor. Neden böyle bir hava basmaya gerek duyuyorlar? Büyükelçi Onur Öymen’in tespiti: - AB ilişkiyi tamamen keserse baskı yapamaz. O yüzden bir yandan da Türkiye’ye gelecek için umut vermeye devam ediyor. İlişkiler neden bu noktaya geldi? Hatayı iki tarafta da aramak lazım.  İBB’nin kreşleri İstanbul Büyükşehir Belediyesi’nin son günlerde en önemli icraatı 15 adet çocuk etkinlik merkezinin (kreş) açılması oldu. Geçen hafta törenle hizmete giren bu kreşler görece fakir semtlerde; Arnavutköy, Avcılar, Bakırköy, Başakşehir, Beylikdüzü, Beyoğlu, Esenyurt, Kartal, Küçükçekmece, Pendik, Sancaktepe, Silivri, Selimpaşa, Sultanbeyli ve Sultangazi’de açıldı. İBB Sosyal Hizmetler Daire Başkanı Yavuz Saltık’tan aldığımız bilgiye göre... Bu çocuk merkezlerine 78 okul öncesi öğretmeni, 10 psikolog,4 sosyal hizmet uzmanı, 4 psikolojik danışman, 1 gıda mühendisi, 36 çocuk gelişim ve eğitim elemanı, titiz inceleme ve araştırmalardan geçirilerek alındı. Sözü geçen kreşlerden yaklaşık 0- 6 yaş arası 1500 çocuğun yararlanacağını, hedefin 5 yılda 1500 kreş açılması olduğunu öğrendik. İBB daha önce hiç kreş açmamış. Bunlar ilk tesisler. Büyük ölçüde bağışlardan yararlanmış İBB bu kreşleri açarken. Kreşlerden şehit, gazi ve çok fakir aile çocukları ücretsiz yararlanacak. Diğer aileler maddi durumlarına göre ayda 690 veya yüzde elli indirimle 345 lira ödeyecek. Eğitimde başarının büyük ölçüde okul öncesi eğitime bağlı olduğunda uzmanlar birleşiyor. Belediyenin bu hizmeti o açıdan önemli. Bu çabaya destek olalım.  DOPDOLU  Meteoroloji Genel Müdürlüğü ve İstanbul Valiliği’nin dolu uyarısı üzerine vatandaş alarma geçti. Otomobili kıymetli olanlar garajdan dışarı çıkarmadı. Kapalı garajı olmayanların kimi aracını AVM’lerin garajlarına bıraktı. Kimi karton parçalarıyla örttü. Bir ilahiyat fakültesi bahçesinde otomobilini önce kartonla örtüp üzerine de büyük bir Türk bayrağı seren görevliye Hüseyin Antika adlı vatandaş haklı tepki gösterdi. O kadar ki sonunda o görevli bayrağı toplayıp geri götürmek zorunda kaldı.  Kırklareli Valisi kapalı pazar alanlarını otomobil sahiplerine açarak güzel bir jest yaptı.  Peki beklenen dolu yağdı mı? Yağmadı.  İlginçtir... İTÜ Meteoroloji Mühendisliği Bölümü’nden Prof. Dr. Orhan Şen yağışlardan önce bir mesaj geçerek:  “Kuvvetli yağış riski var ancak dolu riski görünmüyor” şeklinde açıklama yapmıştı. Onun dediği çıktı.  EVLEK  Hollanda hükümeti, evlerinden çalışanların, evin ısıtılması, su tüketimi, tuvalet kâğıdı, çay - kahve vb. giderlerinin arttığını dikkate alarak, devlet memurlarına ayda 360 euro ek ödeme yapmaya başladı. Özel sektör işverenlerine de benzer ödemeleri yapması için çağrıda bulundu. Türkiye’de benzer ödeme neden düşünülmesin!  KUR ABD Başkanı Donald Trump şu tehdidi geçen yıl iki kez savurmuştu: - Türkiye Kürtleri vurursa ekonomisini mahvederim. Sonra da eklemişti: - Daha önce de yaptım.. Ne zaman yaptı? Papaz Bronson’u Türkiye teslim etmeyince dolar 7.27’ye çıkıvermişti. Papaz gidince düştü. Türkiye’nin böyle dostları var! İstekleri yerine gelmeyince döviz kurunu pompalıyorlar. Dünya finans muslukları ellerinde çünkü. Bugünkü istekleri nedir? Akdeniz’den Azerbaycan’a, Kıbrıs’tan Ayasofya’ya... O kadar çok talepleri var ki... O yüzden düşünerek atmamız gerekirdi adımlarımızı. Karşımızda küresel çete var çünkü.  İYİLİK  İyi Parti iki hafta önce kongresini yaptı. Kongrede delegelere “Bu isimlere oy vermeyin” diye bir liste dağıtıldı. Listedeki isimler: “Ümit Özdağ, Hayrettin Nuhoğlu, İsmail Koncuk, Yavuz Temizer, Aylin Cesur, Aytun Çıray, Feridun Bahşi, Ayhan Erel, Berna Biçer ve Aydın Sezgin” idi. Bu kişiler, iktidarı sert eleştiren kişilerdi. Listeyi kim hazırlamıştı peki? Kuşkular Teşkilattan Sorumlu Genel Başkan Yardımcısı Koray Aydın üzerinde toplandı. Kurultay sonrasında 18 milletvekili Genel Başkan Meral Akşener’e başvurarak Koray Aydın’a yönetimde tekrar görev vermemeye çağırdı. Meral Akşener ise Koray Aydın’a yönetimde yine aynı görevi verdi. Böylece parti iki kanada ayrıldı. Bir tarafta 18, diğer tarafta 20 milletvekili kaldı. AKP ile yakınlaşmaya karşı duranlar ile sıcak bakanlar ayrıştı. Sonuç muhalefeti zayıflattı, iktidar cephesini rahatlattı. PAPAĞAN  Olacak şey değil ama oldu. İstanbul’da ağaçlarda yeşil papağanlar görülüyor artık. Fenerbahçe Orduevi civarında bir papağan sürüsü bile görülmüş. Tropik kuşlarının İstanbul’da işi ne? İki tahmin var:  - Kaçak olarak Türkiye’ye getirilen ve gümrükte yakalanan papağanlar genellikle doğaya salınıyor.  - İkincisi... 1996 yılında TEM otoyolunun Kavacık - Beykoz kısmında papağan taşıyan bir kamyonet devrilmiş, yüzlerce papağan dağılan kafeslerden uçup gitmişti. Bunların ürediği sanılıyor.  Papağanlar yemek artıkları ile kedi ve köpek mamalarının bol bulunması yüzünden İstanbul’u sevmişler. Sayılarının 5 bini bulduğu söyleniyor.  Orman alanlarına girerlerse zararları dokunabilirmiş. Falan da... Rantiyeler kadar zararlı olacaklarını sanmıyoruz.",https://www.milliyet.com.tr/yazarlar/melih-asik/avrupa-dostlugu-6326454
Melih Aşık,Meis’te fırtına,22 Ekim 2020,"Bu satırların yazıldığı sıralarda Yunan internet siteleri Meis Adası’nın güneyinde Türk ve Yunan savaş gemilerinin karşı karşıya geldiğini bildiriyor. Bu kaynaklara göre, Oruç Reis sismik araştırma gemisi Meis açıklarında (haberlerde kâh 9 kâh 18 milden söz ediliyor) çalışma yaparken Türk savaş gemileri onu korumakta, Yunan gemileri Meis’in 6 millik karasuları içinde mevzilenmektedir. Her an bir çatışma ihtimal dâhilindedir. Olay şudur... Yunanistan, Türkiye kıyılarına 2 kilometre ötedeki Meis adasının kıta sahanlığı hakları olduğunu iddia etmekte, Türkiye’nin bu alanda araştırma ve sondaj yapmasını protesto etmektedir. Kıta sahanlığı malum, bir ülkeye kıyısından 200 metre derinliğe kadar, deniz dibi kaynakları üzerinde egemenlik hakkı veriyor. Türkiye Ege adaları ve Meis’in ana karanın uzunluğu içinde yer aldığını, bu yüzden kıta sahanlığı hakkının bulunmadığını savunuyor. Adalet Divanı’nın da bu durumu haklı gösteren kararları vardır. Yunanistan ise kıta sahanlığı tezinde ısrarlı. Onların hesabına göre Meis’in ana karasının 4 bin katı büyüklüğünde kıta sahanlığı vardır! Yunanistan her gün AB ülkelerine, ABD’ye, BM’ye şikâyet mektupları yazıyor. Türkiye’nin mektup yazacağı merci yoktur. Ancak hükümet en azından kendi halkına Meis etrafında neler olup bittiğini, Yunanların ne istediğini, Türkiye’nin hangi hakları bulunduğunu anlatmalı. Bizim kamuoyu da olup bitenden pek haberli görünmüyor.  Fransa’da baskınlar  Fransa’da geçtiğimiz günlerde çarpıcı ev baskınları yaşandı. Polis sabahın erken saatlerinde Sağlık Bakanı Olivier Veran, eski Sağlık Bakanı Agnes Buzyn, eski Başbakan Edouard Philippe ve eski Hükümet Sözcüsü Sibeth Ndiaye’nin evlerine ve bürolarına baskın yaptı. Oradaki bilgisayar ve cep telefonlarının imajlarını aldı.  Bir bakanın evinin basılması tabii Türk vatandaşının pek anlayabildiği konu değil.  Fransa’da olabiliyor. Orada La Cour de Justice de la République/CJR adlı bir üst mahkeme var.  Prof. Şehmus Güzel’den aldığımız mütemmim (tamamlayıcı) bilgiye göre...  Fransız vatandaşı ve STK’lar mahkemeye bakanları ve yüksek bürokratları şikâyet edebiliyor.  Bu mahkeme ev baskınları dâhil her türlü soruşturma, inceleme, yargılama yetkisine sahip.  Para ve hapis cezaları verebiliyor.  Son baskınlar koronadan ölenlerin yakınları ile doktorların ve sağlık personelinin yaptıkları şikâyet üzerine başlatılan soruşturmayla ilgiliydi. Cumhurbaşkanı Macron şimdilik sıyırdı ama dokunulmazlığı bittiğinde o da yargılanacak. Davalardan ne çıkar bilinmez. Ancak halkın yetkilileri şikâyet edeceği bir organın bulunması, onların yargılandığını görmesi, sorumluların ortaya çıkarılması, elbet bir demokratik ferahlık yaratıyor.  MEMUR  İzmir Ege Üniversitesi Hastanesi’ne N.K. isimli bir vatandaş kızıyla geliyor.  K.H. isimli bir doktorun gerekli müdahaleyi geciktirmesi sonucu baba doktorla tartışıyor ve ona kızgınlık anında “Benim ödediğim vergilerle maaşını alıyorsun, bana düzgün davranmak zorundasın” diyor.  Tartışma başlıyor. Konu mahkemeye kadar uzanıyor. Mahkeme doktoru haklı buluyor. O sözün doktorun şeref ve saygınlığını rencide ettiğine karar veriyor. Şaşırdınız mı? Şaşırmayın...  Bir memurun en duymak istemeyeceği söz herhalde budur.  Çünkü memur bizde kendini vatandaşın amiri görür. Genel olarak vatandaşa tepeden bakar. Nasıl olsa bana mahkûm diye kibirlendikçe kibirlenir. Esas amirin o değil de karşısındaki sade vatandaş olduğu hatırlatılınca asabileşir. Unutmadan ekleyelim. Vatandaş da “Maaşını ben veriyorum” diye memuru uşak yerine koymamalıdır.  VİRÜS  Okullar peyderpey yüz yüze eğitime geçiyor. Korona salgını yönünden en büyük tehlike tuvaletler. Bir öğretmen anlatıyor:  “Geçen yıl, Fatih civarında farklı okullarda sınavlara girdim. Bütün tuvaletler alaturka, hiçbir okulda tuvalet kâğıdına ve kâğıt havluya denk gelmedim. Sıvı sabun vardı çok şükür. Okulların bütçesine ilaveten veliler de yardım ediyor. Bence işe tuvaletlerin düzenlenmesinden başlamalı. Dün bir akrabanın eski eşi, 51 yaşında koronadan vefat etti. Virüsü okula giden küçük çocuğundan kapmış.” KONYA Konya’daki Necmettin Erbakan Üniversitesi Rektörü Cem Zorlu sosyal medyada IBAN numarası vererek cami inşaatına para istedi. Rektör mesajında şöyle dedi:  “66 metre yüksekliğindeki minareleri ile Konya’mızın her tarafından görülebilen 15.000 kişilik muhteşem camimizin inşaatına başlıyoruz.”  Bursa’da Uludağ Üniversitesi’nin bahçesine yapılan 10 bin kişilik cami için de bu söylem kullanılmıştı:  “Bursa’nın her yanından görülebilen bir cami için kolları sıvıyoruz.”  Uludağ Üniversitesi’nden bir hoca anlattı:  “Bizim cami için para toplanmasında da zorluklar baş gösterdi. Birçok hoca, cuma günü dersi olmadığı halde kampüse geliyor, hocalar ve personel eski caminin önündeki kaldırımlarda namaza durarak çevreye büyük bir caminin gerekliliğini anlatmaya çalışıyor.”  PATRON Dinci kanallardan birinde ürün satış duyurusu:  5 adet nazar muskası, 5 adet cin mektubu, 5 adet aile içi muhabbet ayeti... Fiyat 49 TL artı kargo ücreti.  Bir vatandaşımızın bu fiyata ilişkin yorumu: Patron çıldırdı!  HARİTA  Milli Savunma Bakanlığı eski Genel Sekreteri Ümit Yalım ciddi bir iddiada bulunuyor, yaptığı yazılı açıklamada diyor ki:  “Dışişleri Bakanlığı, 13 Ekim 2020 günü resmi Twitter sayfasından yayınladığı bilgi notu ile büyük bir skandala imza attı. Kullandığı 10 haritadan 8’i Yunan Hidrografi Dairesi tarafından üretilen haritalar olup Yunan tezlerine göre çizilmiştir. Bilgi notunda kullanılan Yunan haritalarının üçünde işgal edilen Türk adaları Yunan adaları olarak gösterilmiş. Bu haritalar derhal çıkarılmalı ve yerine Dışişleri Bakanlığı’nın hazırlayacağı haritalar konmalıdır.”",https://www.milliyet.com.tr/yazarlar/melih-asik/meiste-firtina-6336117
Melih Aşık,Sayıştay sonrası!,13 Ekim 2020,"Muhalefet milletvekilleri peş peşe Sayıştay raporlarındaki yolsuzluk ve usulsüzlük tespitlerini dile getiriyorlar. Falanca bakanlıkta ihale yolsuzluğu, filanca kurumda milyonluk usulsüzlük... Milletvekilleri bu usulsüzlükleri kamuoyuna duyurduktan sonra ne oluyor peki? Hiç bir şey... Haber üç günde unutuluyor. Yolsuzluk veya usulsüzlük, yapanın yanına kâr kalıyor. Peki, ne olmalı? Emekli savcı ve milletvekili Ali Özgündüz’le bunu konuşuyoruz. Diyor ki: - Sayıştay TBMM adına inceleme yapar. Vardığı sonuçları ilgili kuruluşlara bildirir. Bir usulsüzlük varsa bakanlığın veya benzer ilgili kuruluşun teftiş kurulu inceleme yapar. Vardığı sonuçlara göre savcılıkları harekete geçirir. Sorumlulara karşı zararın tazmini için dava açar. - Peki, Sayıştay rüşvet, zimmet gibi suçlar saptamışsa... - O zaman savcılar, ilgili kuruluştan soruşturma izni isteyerek resen soruşturma başlatır. - Burada milletvekiline düşün görev nedir? - Milletvekili yolsuzluk veya usulsüzlükle suçlanan kişiler hakkında yapılan soruşturmaları takip eder. Dosyanın sümen altına atılmasını önler. Kamuoyunu bilgilendirerek olayın gündemde tutulmasını sağlar. - Günümüzde bunlar yapılıyor mu? - Belki yapanlar vardır ama ben pek duymuyorum. Sonuç: Milletvekilleri ve medya, yürütülen soruşturma ve davaları ısrarla izlemeli, suçluların ve sorumluların paçayı kurtarmasına engel olmalıdır. Fikri takip şart. ANKARA BAŞKENT 13 Ekim Ankara’nın başkent oluşunun 97. yıl dönümü.  Ankara, 1923 yılında Cumhuriyet’in ilanından önce Büyük Millet Meclisi’nde kabul edilen tek maddelik bir kanunla başkent olur. Neden Ankara? Mustafa Kemal 16 Ocak 1923’te İzmit’te gazete başyazarlarına demeç verirken başkent seçimindeki kriterleri şöyle izah eder: “İki nokta-i nazardan tahkikat yapmak icap eder. Biri her nevi taarruz ve tecavüze karşı yerinden kıpırdamayarak kuvvet ve sükûnetini muhafaza edebilecek bir yer olmalı. Yoksa bir geminin topundan telaşa düşebilecek bir yerde hükümet merkezi olamaz. İkincisi... Hükümet merkezi öyle bir yerde olmalı ki hükümet nazarını (bakışını) memleketin bütün muhitlerine müsavi (eşit) surette atfedebilsin. Memleketin bir kenarına çekildiğimiz zaman vatanın bizden uzak kalan gayri mamur yerlerini unutuveriyoruz.” Başkent olarak akla üç şehir, Ankara, Sivas ve Kayseri gelmiştir. Konu TBMM’de tartışılır. 13 Ekim’de Ankara başkent ilan edilir. Başkent o gün 30 bin nüfuslu fakir bir köy görünümündedir. 6 odalı tek bir oteli vardır. Elektrik yoktur. Yola öyle çıkılır. CAN Son bir haftada sahte içkiden 17 kişi hayatını kaybetti. Bir gazete: “Sahte içki can aldı” diye başlık atmış Bir vatandaş sosyal medyada bu başlığı çizip altına şu notu düşmüş: “Aşırı vergi can aldı” TEBLİĞ Oda TV yöneticisi iki gazeteci; Barış Pehlivan ve Barış Terkoğlu MİT’le ilgili bir haberden olayı hapse girdiler, aylarca yattılar, hapisten çıktılar. Dün şu açıklamayı yaptılar: “...2017’den bu yana ikimiz hakkında ‘Çağrı Üzerine Koruma’ tedbiri vardı. Aldığımız ölüm tehditlerine dair yaptığımız şikâyetlerin ardından İstanbul Valiliği almıştı bu kararı. Zira El Kaide, IŞİD, Hizbullah ve başka radikal örgütlerin açık ölüm tehditlerine yoğun bir şekilde maruz kalıyorduk. İstanbul İl Koruma Komisyonu her yıl toplanır, hakkımızdaki tehditleri inceler ve bu kararı yenilerdi. Ama şimdi... Elimize bir tebligat verdiler. Dediler ki İstanbul Valiliği hakkınızdaki koruma kararını kaldırdı!” Görüldüğü gibi... Bu ülkede gazetecilik çok zor zanaat. VİRÜS Bursa Uludağ Üniversitesinin bir önceki rektörü Prof. Yusuf Ulcay göreve 2015 yılında atandı. Ancak hakkında, üniversiteyi geriye götürdüğüne ilişkin şikâyetlerin yoğunlaşması üzerine 2019 yılında görevden alındı. Tekstil mühendisi Ulcay, şimdi de garip mesajlarıyla dikkati çekiyor. Örneğin son attığı tweet’lerden biri aynen şöyle: “Corona virüs diyor ki: ‘Yakaladıklarımın yüzde 2’si ölümü tadacak’, Millet panik... Allah diyor ki: ‘Her nefis ölümü tadacaktır’ Millette tık yok İlginç değil mi?” MEİS Oruç Reis denize açıldı... Yunanistan’dan şikâyet geldi. Oruç Reis Meis Adası’nın 6.5 mil güneyinde sondaj yapacakmış. Burası  Meis’in kıta sahanlığına giriyormuş. Yunanistan 2 kilometre ötemizdeki Meis Adası’na sahip olduğu gibi adanın güneyine de kıta sahanlığı bahanesiyle bizi sokmak istemiyor. AB’yi yardıma çağırıyor. Yok artık... KORKU İnternet medyamızın çok sevdiği bir haber başlığı var: “Korkutan deprem” Bir yerde deprem olduğunda hemen bu başlık atılıyor. Peki... Hiç korkutmayan deprem olabilir mi? Mesela, ‘sevindiren deprem’ mümkün mü? Haberlerde dikkatimizi çeken bir başka deyim de şu: “Hain darbe” Özellikle Fetö darbe girişimiyle ilgili kullanılıyor bu deyim. Peki darbenin “merhametli”si, “şefkatli”si, “yurtsever”i olur mu? Darbe zaten haince bir olay değil midir? KARNE CHP ne yapıyor, ne yapmıyor? Yazar Levent Gültekin Diken’de o konuya değinmiş: “Son cumhurbaşkanlığı seçiminden bugüne kadar iktidarın getirdiği demokrasiyi ve hukuku biraz daha zayıflatan tek bir yasayı bile engelleyemedikleri halde Meclis’te durmaya devam ediyorlar. Hiçbir etkileri olmadığı halde RTÜK gibi anayasal kurum olma vasfını kaybetmiş kurumlarda kalmaya devam ederek iktidara meşruiyet kazandırmaktan vazgeçmiyorlar. Olup biteni ‘yargı darbesi’, ‘irade gaspı’, ‘hukuk garabeti’ gibi gelinen durumu anlamsızlaşmış sözlerle kınamak dışında dişe dokunur tek bir şey yapmıyorlar.”",https://www.milliyet.com.tr/yazarlar/melih-asik/sayistay-sonrasi-6328475
Melih Aşık,BEKİR COŞKUN,20 Ekim 2020,"Bundan 50 yıl önce... 12 Mart darbesinin sıkıntılı günlerinde, biz 7 Gün dergisinde çalışırken delikanlının biri boynunda asılı fotoğraf makinesiyle koşa koşa gelir, yazı işleri müdürüne bir iki kare fotoğraf bırakır, yine koşa koşa çıkar giderdi. Onun Bekir olduğunu çok sonra öğrendik. O yıllarda serbest foto muhabirliği yapıyordu. Akşamları da müzikhollerde kanun çalarmış. Sonraları Günaydın’da muhabir, ardından büro şefi oldu. Uzun süre birlikte çalıştık. Ankara notları yazarak sütun yazarlığına başladı. Sonra köşe yazarlığına geçti. Türkiye’nin en kısa ama en etkili yazı yazan gazetecisi oldu. Laik cumhuriyetin eşsiz ve yılmaz savunucusuydu. Aynı zamanda insanlara hayvan ve doğa sevgisini aşılayan eşsiz bir kalem. Bir zaafı vardı; çok sigara içiyordu. Geçen yıl hastanede ziyaretine gittiğimde kardeşleri de yanındaydı. Biraz düzelince sigaraya yine başlayacağını söylüyordu. Öylesine bir tutku. - Çok şeyler yapabilirdik ama yapamadık, demiş bir röportajında. Bu da onun tevazuu. Talep edilenden çok fazlasını yaptı. Türkiye’yi bekleyen tehlikeleri en güzel o anlattı. Anlayabilenlere... Ankara’da boynundaki fotoğraf makinesiyle mesleğe sokakta başlayan delikanlı, güzel duygular, doğru düşünceler, zarif bir üslup, gazetecilik dersleri, mutlu dostluklar bırakarak ayrıldı aramızdan. Başta sevgili eşi Andre, tüm sevenlerinin başı sağ olsun. Mevsim artık sonbahar... İKTİDAR Mülkiye’den değerli sınıf arkadaşımız Tayfun Kalkan, “İktidara yürüyoruz” diyen ama dışarıdan bakınca pek öyle görünmeyen ana muhalefet partisine kimi sorular sormuş: - Mesela, bakanlıkları izleyen komisyonlar oluşturup, iktidara geldiğinizde hangi kadro ile, neyi, ne zaman, nasıl yapacağınızın ayrıntılarını çalışsanız nasıl olur? - Mesela, siyasi iktidara tavsiyeler geliştiren düşünce kuruluşu olmak yerine, iktidara geldiğinde neleri, nasıl yapacağını halka anlatan bir siyasi parti konumuna geçseniz nasıl olur? - Mesela, insanları küçük görmeden, sorunlarının ne olduğunu öğrenmek yanında, düşüncelerini, tavsiyelerini de dinleseniz, sonuç vermeyen yaklaşımlarınız yerine biraz da farklı yöntem ve eylemleri hedefinize alsanız nasıl olur? - Mesela, kendinizi sonucu belli yeni bir “seçime” değil, “iktidara” hazırlasanız nasıl olur? AYFON 12 IPhone 12 (Ayfon 12) ABD’de 699 $-1099 $ arası fiyatla satışa çıkıyor. 5 bin ile 9 bin lira arası bir fiyat. Türkiye’de ise aynı cihaz 23.000 TL’ye satılacakmış. Arada en az 13 bin lira fark var. Neden? Devletin paraya ihtiyacı var. Üzerine vergi koyuyor. Sosyal medyada bu durumdan şikâyet eden mesajlar gördük İyi de birader... Iphone 12 almaya mecbur musun? Elindeki Iphone 6, 8 veya 11 modellerinde mevcut dijital imkânları kullanıyorsun da sana yetersiz mi geliyor? Paran çok da harcayacak yer mi arıyorsun? Kimi kaynaklara göre 2 milyon, kimilerine göre 3 milyon çocuğun tableti yok. Bu çocuklar dersleri izleyemiyor. Bir tablet 500 liradan başlıyor. Fazladan 23 bin liran varsa 46 çocuğu tablete kavuşturabilir, onları eğitimle buluşturabilirsin. Neden bunu düşünmüyorsun? MESLEK KKTC’deki Cumhurbaşkanlığı seçimi öncesi “Seçimleri Ersin Tatar kazansın, ben mesleği bırakırım” diyen A&G araştırma şirketi sahibi Adil Gür bir düzeltme yaptı, Ersin Tatar kazanacak dedim ama mesleği bırakırım demedim, dedi...Adil Gür ilginç bir isim... 2017 Anayasa referandumu öncesinde çok iddialı tahminler yapmış, “Evet; yüzde 68.8. Hayır; yüzde 39.2” diye küsuratlı oran bile vermişti. Malum, o seçimde evet oyları yüzde 51.41, hayır oyları yüzde 48.59 çıktı.  Avrupa ya da Amerika’da bu denli yanılan araştırmacı dükkana kilit asar, mesleği bırakırdı. Ancak Adil Gür hiçbir şey olmamış gibi mesleğe devam etti. Daha da tuhaf olan... Adil Gür,  ekranlarda, ciddi tahminler yapan anket uzmanlarından daha sık görünüyor. Televizyoncular iyi tahmin yapandan çok iyi manipülasyon yapanı seviyor... TUVALET Mekanik sistemler uzmanı Filiz Pehlivan, yabancı uzmanların hazırladığı Kovid-19 rehberindeki kuralları anlatıyor: “Çocuklarımız tuvalette maskelerini çıkarmayacaklar ve kesinlikle armatürlere eğer fotoselli değilse dokunmayacaklar, muslukları peçeteyle kapatacaklar, oradaki her türlü dokunma noktası risk taşıyor...” Okul tuvaletleri bu kadar tehlikeli de kafe ve lokanta tuvaletleri tehlikesiz mi? Aynı hatta daha fazla tehlike kafe ve lokanta tuvaletlerinde var. Okul tuvaletlerini müdürler denetleyebilir. Kafe ve lokantaları denetleyen hiçbir merci ve makam yok. Yazıyoruz, kimse oralı olmuyor. Korona bu kafayla önlenmez. ZWEIG Stefan Zweig’ın, ülkesinin acılarına dayanamayarak genç denebilecek yaşta (61) eşiyle birlikte intihar eden bu müthiş yazarın pek çok kitabı var piyasada. Koridor Yayınları onun kitaplarını, üstelik harika ciltlerle basıyor. Can Yayınları hemen tüm kitaplarını yayımladı. Bir Zweig rüzgârı esiyor. Kitap ve siyaset severlere bu Avusturyalı yazarın özellikle iki kitabını tavsiye ederiz: “Joseph Fouche” ve “Vicdan Zorbalığa Karşı”. Bugünü de yakalayabilirsiniz 80 yıl öncesinin satırlarında. YAZI “Derinliği anlaşılmasın diye suyu bulandırıyorlar” diyor bir yazısında Nietzsche. Dolambaçlı cümlelerle yazılan yazılar da öyledir. Bazıları, sığlığı anlaşılmasın diye dolambaçlı cümleler kurarlar. Ya da yazının çok ama çok derin anlamları vardır, biz anlayamayız. En iyisi anlaşılır cümlelerden oluşan yazıları okumak.",https://www.milliyet.com.tr/yazarlar/melih-asik/bekir-coskun-6334391
Melih Aşık,Panoramik İstanbul,17 Ekim 2020,"İstanbul Büyükşehir Belediyesi, Londra’da satışa çıkan, Fatih Sultan Mehmet’in Bellini tarafından yapıldığı sanılan tablosunu satın aldı. 6 Ekim’de ilk kez halk önüne çıkardı. Kültürel açıdan yankı yapan bir etkinlik oldu bu. İstanbul Belediyesi benzer etkinlikler düşünüyor mu? Bu konuda bir fikir verelim... 1989 yılı sonunda Paris’te Muhteşem Süleyman Sergisi açılmıştı... Sergi için canla başla çalışanlardan biri (kaybı her zaman üzüntüyle anılan) Stefanos Yerasimos idi. Sergide bir “İstanbul Görüntüleri” bölümü de vardı. Yerasimos kendisiyle röportaj yapan Şehmus Güzel’e bu bölümü anlatıyor: “Burada özellikle üç tane İstanbul panoraması var. Biri Danimarkalı ressam Melchior Lorck tarafından 1559’da yerinde çizilen 11.5 metrelik Panorama of İstanbul. İkincisi, Paris Bibliothèque Nationale’da muhafaza edilen, 3 metrelik, tarihsiz (1556-1583 arası olmalı) panorama. Üçüncüsü ise Viyana Kütüphanesi’nden getirilen, tarihsiz (1588-1590 arası) panoramadır. Bunlar bugüne dek hiçbir yerde sergilenmemiş, Dresden Kütüphanesi’nden getirilen, toplam uzunluğu 15 metreyi geçen ve İstanbul saray hayatını anlatan, 1573-1578 tarihli eser de var.” Bu heyecan verici, 3 metrelik, 11 metrelik, 15 metrelik panoramik resimlerden kimsenin haberi yoktur. Ancak yerleri artık belli. Bunlardan en az bir ikisinin getirilip bir süreliğine İstanbul’da sergilenmesi düşünülebilir. Bunun için uzun uğraşlar gerekebilir. Ama uğraşmaya da değer. Tabii eğer kültür aşkınız gel - geç değilse... Gerçek aşk ise...  İZMİR YOLUNDA  Bir yerden bire yere gitmenin güzelliği nedir? Yolda bambaşka doğa manzaraları, yerleşimler, insanlar, tatlar bulursunuz, ufkunuz genişler, seyahat anlam kazanır. Genç insanlar yurdunu tanır, insanını sever. Şimdi yeni yollar yapılıyor. Seyahat nasıl bir anlam kazanıyor derseniz... İstanbul’dan İzmir’e yolculuk yapan Nazlı Hamiş hanımefendi anlatıyor: “İstanbul’dan yola çıkıp Osmangazi Köprüsü’nden geçiyorum, Yalova’yı göremeden Gemlik’e ilerliyorum... Gemlik’e gelince denizi görüp şaşıracağımı söyleyen Orhan Veli’yi anacaktım ama ne Gemlik’i görebiliyorum ne denizi. Bursa’da bir İskender yiyelim demeye kalmadan Bursa çok gerilerde kaldı diyor yol arkadaşım... Karacabey’de koşuşturan, şaha kalkan tayları göremiyorum, Mustafakemalpaşa’da bir tatlı yiyemiyorum. Susurluk’ta ünlü kazanın olduğu benzinliği göremeden geçiyor, Mihaliç peyniriyle yapılan şahane tostu yiyip, yayık ayranını içemiyorum. Balıkesir çıkışında ünlü sucuktan alamıyorum, yoluma devam ediyorum, Saruhanlı’da padişah Yıldırım Beyazıt’ın çocuklarının savaştığı ovayı göremediğimden hüzünleniyorum, Manisa’da yağlı bir Manisa kebabı yiyemiyor, üzümünden tadamıyorum. Sabuncu tünelinden geçemiyor, anemon (ters lale) tarlalarını, güzelim ormanlarını göremiyorum. Sonunda İzmir’e geliyorum ama ‘seyahat ettim’ diyemiyorum.”  ÇINAR  Büyük yazarımız Yaşar Kemal’in 97. doğum gününü 6 Ekim’de kutlarken hayat hikâyesinde kimi tarihler gözümüze çarptı. İlk şiirini 1939 yılında yani 16 yaşındayken, Halkevi dergisi yayımlamış. İlk kitabı “Ağıtlar” ise 1943’te Adana Halkevi tarafından basılmış. Yaşar Kemal o zaman henüz 20 yaşında. Demek ki Cumhuriyet yıllarında Adana’da adı duyulmamış bir köylü gencin şiirini yayımlayan hatta kitabını basan bir Halkevi var... Bugün gençler aynı imkânları bulabiliyor mu? MASKE  Kullandığınız maskeler sağlıklı mı, değil mi?  Whatsapp’ta, ATV eski spikeri Şebnem Sunar’a ait bir video dolaşıyor. İnternette “Şebnem Sunar annesi maske ÜTS” diye aratınca haber olarak da çıkıyor. Sunar, söz konusu videoda annesinin kalitesiz maske nedeniyle zehirlendiğini, TÜBİTAK’ın geliştirdiği ve Sağlık Bakanlığı’nca kullanılan ÜTS (Ürün Takip Sistemi) isimli bir uygulama olduğunu, bunu cep telefonuna indirdiğimiz takdirde piyasada satılan maskelerin kutuları üzerindeki barkodu okutarak o maskelerin Sağlık Bakanlığı kayıtlarında olup olmadığının sorgulanabildiğini anlatıyor.  Hemen akla geliveren sorular:  1. Devlet bu programı neden herkese duyurmuyor? 2. Neden üretim aşamasında yeterli kontrol yapılmıyor?  MOLA  Ezgi Mola TRT ekranlarında yayınlanan Masumlar Apartmanı dizisinde başrol oynuyormuş. Hatay’daki yangın üzerine bir tweet atmış ve şöyle demiş: “Bakalım yeniden ağaçlar dikilip Hatay’daki yaralar onarılmaya çalışılacak mı yoksa rant alanı mı olacak? ‘Ne olacak zaten yandı, boş orası villa olsun, otel olsun’ diyen bir kara cahil güruh görmeyiz umarım! Bakalım kaç ağaç dikilecek?” Bu mail üzerine Ezgi Mola devlet düşmanı ilan edilmiş, TRT’deki diziden atılması önerilmiş, sosyal medyada lince uğramış. Mesajın anlamı açık... Ezgi Hanım, Hatay’daki alana yeniden ağaçlar dikilsin, otel motel dikilmesin, diyor. Bugüne dek yangın alanlarına otel motel dikilmemiş olsa bu uyarı gereksiz görülebilirdi. Ama Bodrum’da ve benzeri yerlerde otel dikmek için orman yakılmıyor mu? Yangınların bir sebebi de bu göz yumma değil mi?  ‘Beğenmedim diyemez’  CHP’li Enis Berberoğlu hakkında Anayasa Mahkemesi’nin verdiği karara, İstanbul 14. Ağır Ceza Mahkemesi garip şekilde direniyor. Oysa Anayasa’nın 153. maddesi şöyle başlıyor:  “Anayasa Mahkemesinin kararları kesindir.”  Aynı madde şu şekilde sona eriyor: “Anayasa Mahkemesi kararları Resmi Gazete’de hemen yayımlanır ve yasama, yürütme ve yargı organlarını, idare makamlarını, gerçek ve tüzel kişileri bağlar.”  Eski Yargıtay Birinci Başkanı Prof. Sami Selçuk aynı konuya değiniyor:  - İlk mahkeme, Anayasa Mahkemesi’nin verdiği kararı hiçbir açıdan asla ve kat’a değerlendiremez. Anayasa’nın buyruğu da hukuk düzeninin buyruğu da budur. Bu yüzden “Benim alanıma girdin, kararı beğenmedim, uymuyorum, eski kararımda direniyorum” diyemez. Beğenmese bile, yargıçlar o karara uymak ve gereğini yapmak zorundadırlar.",https://www.milliyet.com.tr/yazarlar/melih-asik/panoramik-istanbul-6332210
Melih Aşık,AB’nin şimşekleri!,08 Ekim 2020,"Kısa süre önce yapılan Avrupa Birliği Liderler Zirvesi’nin ardından yayımlanan bildiri yaptırım öngörmediği için bizim basınımız tarafından olumlu tonda karşılandı. Üzerinde durulmadı. Emekli Büyükelçi Şükrü Elekdağ, Uğur Dündar’a verdiği röportajda bambaşka bir tablo çiziyor oysa. Diyor ki özetle: - Zirve kararları, Türkiye’ye yönelik sert ve tehditkâr bir üslupla yazılmış. AB, Türkiye’nin Doğu Akdeniz’de gerçekleştirdiği sismik araştırma ve sondaj faaliyetlerini Yunanistan’a ve (Güney) Kıbrıs’a karşı yapılmış “uluslararası hukuka aykırı, yasa dışı” faaliyetler olarak değerlendiriyor; Türkiye’nin Doğu Akdeniz’deki tutumunda bir değişiklik olmadığı takdirde, Türkiye’ye karşı yaptırımları devreye sokacağını vurguluyor. Kararda atıfta bulunulan belgelerin içeriğinden, bu yaptırımların ekonomik nitelikte olacağı anlaşılıyor. Bu ifadeler, Oruç Reis ve Yavuz’un, Doğu Akdeniz’de araştırma ve sondaj faaliyetlerinde bulunmalarının AB tarafından yasaklanmış olması anlamına geliyor. Nitekim Oruç Reis’ten sonra Yavuz sondaj gemisi de üç gün önce limana çekildi. Kıbrıs açıklarında sondaj yapan Yavuz’un neden döndüğünü yukarıdaki satırlar anlatıyor. Elekdağ’a göre AB’nin hedefi, Türkiye’nin “Mavi Vatan” projesini ortadan kaldırmak, Akdeniz’deki faaliyetimizi Yunanistan iznine bağlamaktır. S-400’ler canlı! Yunanistan’ın ciddi gazetelerinden Ekatimerini hafta sonunda ilginç bir özel haber verdi. Buna göre, 27 Ağustos’ta Yunan F-16’ları Fransa ve İtalya’nın da katıldığı tatbikattan dönerken Türkiye’de konuşlanmış S-400’lerin aktif hale getirilmiş radarları Yunan uçaklarını izlemiştir. Gazete bizim S-400’lerin test için Sinop’a götürüleceğini de yazdı. Nitekim bir gün sonra gazetelerimizde Karadeniz’e doğru yol alan S-400 rampalarının fotoğrafları yayımlandı. S-400’lerin depoya kaldırıldığı yolundaki haberlerin pek doğru olmadığı bu gelişmelerden anlaşılıyor. Bu füzelerin Atina’yı hayli telaşlandırdığını da kaydedelim. Bir Yunan strateji uzmanı geçenlerde bu füzelerin Yunan F-16’larını daha havalanırken üslerinde vurabileceğini yazmıştı. Bu arada Yunanistan 500 milyonluk savunma bütçesini önümüzdeki yıl 2 milyar 500 milyon euroya çıkaracağını açıkladı. Paralar tabii her zaman halkın cebinden çıkıyor. ATLAR Adalar’da elektrikli araçlar çalışmaya başladı, faytonlar tarihe karıştı. Peki faytonların atları ne oldu? Bunu merak edip İstanbul Valisi Ali Yerlikaya’ya soran bir meslektaşımız aldığı cevabı sütununda şöyle yazıyor: “Hayvansever dernekler bu süreçte çok yardımcı olmuşlar. Sayıları 1500’e yaklaşan atların tamamına yakını Tarım İl Müdürlüğü tarafından sahiplendirilmiş. Atları sahiplenmek isteyenlerin geçmişleri ve koşulları incelenmiş ve emin ellere verilip verilmediği ile ilgili her biri için ciddi bir çalışma yapılmış. Atlar bugün koşulları uygun olan hayvanseverlerin bakımına verilmiş.” Geçenlerde mahallemizde bir kedi doğum yaptı, günlerce aradık yavruları verecek aile bulamadık. 1500 ata kısa sürede hayvansever sahip bulunması o yüzden ilgimizi çekti. Yine de ara sıra bu atların hayatta olup olmadığı kontrol edilmeli. AÇLIK Geçenlerde CHP Milletvekili Mahmut Tanal’a bir bilgi geldi. Şanlıurfa Ceylanpınar Tarım İşletmesi’nde çalışan kadrolu işçilere sabah kahvaltısı verilirken aynı iş yerinde taşeron olarak çalışan işçilere verilmiyordu. Sabah, aynı servis araçlarıyla gelen işçilerin bir bölümü kahvaltı ederken, diğerleri onlara uzaktan bakıyordu. Tanal, iddianın doğruluğunu Tarım Bakanı Bekir Pakdemirli’ye sordu. Gelen yanıt şuydu: “Yasa izin vermediği için taşeron işçilere kahvaltı veremiyoruz. Bunun için yasa çıkarılması gerekmektedir.” Tanal ikinci bir önerge hazırlıyor. İşçilere kahvaltı verilmesi için yasa gerekmediğini, yönetmeliğe bir madde eklenmesinin yeterli olduğunu anlatacak. İTİRAF Eski milletvekili Emin Şirin geçenlerde Taksim toplantısında CHP İstanbul İl Başkanı Canan Kaftancıoğlu’na, “Neden erken seçim istemiyorsunuz?” diye soruyor. Cevap şöyle geliyor: “Biz erken seçim istemiyoruz. Çünkü biz seçim gününe ve seçimden sonra Türkiye’yi idare etmeye tam olarak hazır değiliz.” Aslında CHP’nin manzarası da bu sözleri doğrular nitelikte. Parti Türkiye’yi yönetmeye hazır görünmüyor. O yüzden Kemal Kılıçdaroğlu seçim talebinde bulunmuyor. O zaman soralım: Kılıçdaroğlu 10 yıldır genel başkan. Partisini 10 yılda neden iktidara hazırlayamadı? Nesi eksik? Partisini özel olarak iktidara geçirmemeye çalıştığı, bu şekilde iktidara destek olduğu yolundaki söylentiler doğru mu? Bu görüşün doğru olmadığının ispatı var mı? HADİSE Zeynep Algı adlı bir Twitter kullanıcısı, sahihliği tartışmalı “İşlerini bir kadına bırakan topluluk asla felah bulamaz” hadisini “İşlerini bir erkeğe bırakan topluluk asla felah bulamaz” şekline dönüştürerek tweet attı. Ve tam 5 ay sonra emniyete ifade vermeye çağırıldı. Zeynep Algı’yı YÖK kararıyla kapatılan Şehir Üniversitesi’nin İslami İlimler Fakültesi hocalarından Mustafa Özel’in emniyete ihbar ettiği sonradan anlaşıldı. İlahiyat hocası hadisin değiştirilmesini suç saymış. Kendileri de emniyete çağırılıp sorulmalıydı. Ülkemizde kadınlar rektör, bakan, parti lideri, başbakan olurken siz bu hadise uygun davranıp o kadınların göreve gelmesine karşı çıktınız mı? Çıkmadınızsa, şimdi neyi savunuyorsunuz?",https://www.milliyet.com.tr/yazarlar/melih-asik/abnin-simsekleri-6324588
Melih Aşık,Yerli ve milli!,22 Eylül 2020,"Osmanlı’da gelir getiren bütün kuruluşlar yabancı sermaye tarafından işletilirdi. Limanlar, demiryolları, su kaynakları, elektrik, havagazı tesisleri, aklınıza ne gelirse... Hepsinin kârı yabancı şirketlerin kasasına akardı. Florya Plajı’nı bile yabancı sermaye işletmekteydi. Cumhuriyet’le birlikte bütün bu işletmeler zaman içinde devletin ve yerli sermayenin eline geçti. Cumhuriyet yönetimi ülke kaynakları üzerinde tam hakimiyet kurdu. Derken... Özellikle 1980’den sonra Dünya Bankası ve IMF reçetelerinin de desteğiyle yabancı sermaye tekrar atağa geçti. Bugün adına bakarak yerli sandığınız pek çok ürün ve işletme artık yabancılarındır. Kuruyemiş ve çiklet bile yabancıların. Birkaç örnek verelim: BİZİM YAĞ: Japon Ajinomoto, COLA TURKA: Japon Drinco, İÇİM SÜT: Fransız Lactalis, ÇAMLICA GAZOZ: Japon Drinco, YENİ RAKI:İngiliz Diageo, DAMLA SU: Coca Cola, ERİKLİ SU: Nestlé, SAKA SU: Japon DRINCO, YÖRSAN: Dubai Abraaj, YUMOŞ: Hollanda Unilever, YEDİGÜN: ABD Pepsi, KENT ŞEKER: İngiliz Cadburry, FİLİZ GIDA: İtalyan Barilla, NUH MAKARNA: Japon Nisshin,UNO: İspanyol Vedanta, REBUL: Japonya, FALIM SAKIZ: İngiliz Cadburry, PEYMAN Kuruyemiş: Bridgepoint, JELİBON: İngiliz Cadburry. HACI ŞAKİR: Amerikan Colgate. CAN BEBE: Belçika Ontex, BEYMEN: Katar, ATASUN OPTİK: Hollanda... Kârlı çalışan hangi firma varsa yabancı sermaye parayı bastırıp satın alıyor. Bizim yerli ve milli sevgimiz ise sadece lafta kalıyor! JÜSTİNYEN Doğu Roma yani Bizans’ın tarihten silinmesinden bu yana 600 yıl geçti... O dönemden geriye neler kaldı? Ayasofya, Kariye, surlar, sarnıçlar, su kemerleri... Başka? Bir de Jüstinyen Kanunları... Jüstinyen dönemi (527-565) Bizans’ın en parlak yıllarıdır. Rahmetli Aytunç Altındal’ın Türkiye ve Ortodokslar adlı kitabından okuyoruz: “Ünlü Roma Hukukunun temeli olan yasaları Jüstinyen ‘Corpus Juris Civilis’ adıyla bir araya getirmiştir. Jüstinyen tarafından konulmuş olan ve medeni /sivil hayatı yönlendiren yasalar hiçbir değişikliğe uğramadan, Bizans yasaları tanımıyla Napolyon tarafından kendi medeni kanununa aktarılmıştır. Napolyon kodeksi denilen bu kanun ve Jüstinyen’in Bizans için koyduğu yasalar günümüzde olanca ağırlığı ve canlılığı ile Latin Amerika’da, Kanada’nın Quebec eyaletinde ve ABD’de Luisiana eyaletinde yürürlüktedir.” HEDEF - Sizce kaç Atatürk var? - İki tane... Biri Atatürk, öteki Mustafa Kemal... Biz ona bazen Gazi Mustafa Kemal de diyoruz... - Atatürk’ü neden ikiye böldünüz? - Tek parça yok edemedik, iki parçaya böldük. - İnönü’yü neden Mustafa İsmet ve İnönü diye ikiye bölmüyorsunuz? - Ana hedefimiz Mustafa Kemal. - Bundan ne kazancınız oluyor? - Entel ve solcu olmanın gereğini yerine getiriyoruz. - O zaman ne oluyor? - Yurt dışında piyasamız artıyor, kokteyllere, konferanslara davet alıyoruz, adam yerine koyuluyoruz. - Cumhuriyet’in kurucusuna vurmak ayıp olmuyor mu? - Herkes bir tarafından vuruyor, bir de biz vursak ne çıkar? Yüce Atatürk çöker mi? - Bak Atatürk dedin... - Ağzımdan kaçtı. Hem zaten aramızda yabancı yok ki... İHRAÇ Uzun yıllar Aydınlık hareketi içerisinde yer alan yazar Hikmet Çiçek, Doğu Perinçek’in liderliğindeki Vatan Partisi’nden ihraç edildi. İhraç kararında, Çiçek’in, “Tayyip Erdoğan hükümetiyle aynı gemideyiz” şeklindeki MYK kararına uygun hareket etmemesi gerekçe olarak gösterildi. Kararda, Hikmet Çiçek’in Oda TV’deki kimi yazılarında Milli Savunma Bakanı Hulusi Akar, iş insanı Ethem Sancak ve hükümete eleştiriler yönelttiği iddiası bir başka gerekçe olarak gösterildi. Çiçek’in Vatan Partisi üyesi olduğu halde, “Türkiye’de devrimci bir parti yok” demesi gerekçeler arasında sayıldı. Bu arada... Araştırmacı yazar Hikmet Çiçek’in şu sıralarda ilginç bir kitabı piyasada satılıyor: “Fetö’nün Solcuları”... Kitapta FETÖ’yü meşrulaştırmaya çalışan sol görünümlü kişiler anlatılıyor. Faydalı bir el kitabı olmuş. KURBAĞA İBB Başkanı Ekrem İmamoğlu kendi hesabından bir Kurbağalıdere mesajı yayınlanmış. “Kurbağalıdere’nin ıslahını hızlı bir çalışmayla çözdük. Dere canlandı; şimdi balıklar yüzüyor, koku sorunu bitti, kirlilikten eser kalmadı” diyor. Dün Kurbağalıdere önünden geçtik. Islah çalışmaları devam ediyor. Derenin iki yanındaki inşaat da bitmemiş, işçiler çalışıyor. Kıyı bandı yaya geçişine hâlâ kapalı. Bu bilgiyi Ekrem İmamoğlu’na kim verdiyse doğruyu söylememiş. İnşaat çalışması belki bir iki ay sonra bitecek. O zaman törenle açarsınız dereyi. Böyle alelacele doğru olmayan açıklamaya ne gerek var, onu anlamadık. ŞAPKA Aziz Nesin’in yakın dostu Oralp Basım’ın onunla ilgili çok hoş hikâyeleri vardır. Onlardan birini dün telefonda anlattı: - Aziz Bey İstanbul’da bir ara benim evde kalıyordu. Bir gün dışarıdan geldim, baktım masanın üzerinde bir şapka, bir kaşkol falan... Yaz günü bunların burada işi ne, diye merak ettim. Birazdan Aziz Nesin geldi. Sorunca: - Bunlar Nâzım Hikmet’in dedi. - Yahu Nâzım’ın şapkasının, kaşkolünün burada işi ne? - Rusya’dan şairler geldi. Vera onlara Nâzım’ın bu eşyalarını verip bize göndermiş. Bir müze yapılırsa müzeye koyarsınız, demiş. Nâzım’ın kaşkolüyle şapkasına dokunduk. Anlatılmaz bir duyguydu.",https://www.milliyet.com.tr/yazarlar/melih-asik/yerli-ve-milli-6311996
Melih Aşık,Dost bulamadık!,19 Eylül 2020,"Kimine göre aşırı milliyetçi... Kimine göre Türkçü... Kimine göre ırkçı... Kimine göre yurtsever... Yazar ve şair Nihal Atsız (1905-1975) hakkında görüşler çeşitlidir, kişiliği hâlâ tartışılır. Şair ve yazar Nihal Atsız’ın vasiyetinde oğlu Yağmur Atsız’a bıraktığı “Yağmur Oğlum” diye başlayan şu satırlar ise ünlüdür... Okuyalım: “Komünizm bize düşman bir meslektir. Bunu iyi belle. Yahudiler bütün milletlerin gizli düşmanıdır. Ruslar, Çinliler, Acemler, Yunanlılar tarihi düşmanlarımızdır. Bulgarlar, Almanlar, İtalyanlar, İngilizler, Fransızlar, Araplar, Sırplar, Hırvatlar, İspanyollar, Portekizliler, Romenler yeni düşmanlarımızdır. Japonlar, Afganlılar ve Amerikalılar yarınki düşmanlarımızdır. Ermeniler, Kürtler, Çerkezler, Abazalar, Boşnaklar, Arnavutlar, Pomaklar, Lazlar, Gürcüler, Çeçenler içerdeki düşmanlarımızdır...” *** Şaka yollu soralım: - Nihal Atsız bugün yaşasaydı sanırız vasiyetinin büyük ölçüde hayata geçirildiğini düşünürdü, öyle değil mi? HOLLANDA ÖRNEĞİ... Hollanda’nın Amsterdam kentinde yaşayan genç bir okurumuz not göndermiş. Diyor ki: - Burada maske zorunluğu yok. Ama başka sıkı tedbirler var. Örneğin her kafe ve lokantaya girişte kapıdaki deftere adınızı, soyadınızı, telefon numaranızı, giriş saatinizi yazıp bırakıyorsunuz. Eğer personel ve müşterilerden birinde korona çıkarsa kendinizi karantinaya almanız için sizi o numaradan arayıp buluyorlar. Bu arada elden ele dolaşan menü de yok. Lokanta veya kafenin içki ve yemek listesi anında cep telefonunuza yollanıyor, seçimi oradan yapıyorsunuz. Bu arada temizliğe aşırı önem veriliyor. *** Bize gelince... Lokanta ve kafelerde hâlâ müşterilerin arkasından masalar silinmiyor. Tuvaletler pislik içinde. Ne tuvaletler, ne mutfaklarda temizlik kontrolü yapılıyor. Herkes ilgisiz. Sonra da “temizlik” deyip duruyoruz. İRADE Birkaç hafta önce ekranlara savaşçı söylem hâkimdi. - Savunma yüzyılı sona erdi. Donanma Mavi Vatan’da. Yunan sustu. Akdeniz bizden sorulur, vs... Birkaç hafta geçti. Arada olanlar malum. Jargon değişti: - Diplomasinin gücüne inanmak lazım. Önceliğimiz diyalog. Savaş tehlikesinin uzaklaşması iyi oldu, vs... Savaşçı ruh, birden barışçı ruh oldu. Peki, sorunları masada çözümlemek daha iyi değil mi? Daha iyi ama... Gelin bu noktada strateji uzmanı E. Gen. Nejat Eslen’e kulak verelim: - Eğer caydırıcı gücünüz yoksa... Diyalog sonuç vermediğinde askeri gücü harekete geçirme iradesi gösteremiyorsanız... Masada hiçbir şey elde edemezsiniz. HAMAM Hamamın şiiri olur mu? Peştemal, hamam tası, kurna, göbek taşı, tellak, kese, kubbe, takunya, vs. üzerine şiir yazılır mı? Yazılırmış... Murathan Mungan, son kitabı “Hamamname”nin satırlarında gezinenlere olağanüstü bir şiir ve edebiyat tadı sunuyor. Düz yazıyı şiirleştirmiş. Sıradan sözcüklerin nasıl da şiire dönüştüğünü biraz hayranlık, biraz da hayretle izliyorsunuz. Suyun tariflerini okurken ruhunuz yıkanıyor. Uzun sözün kısası... Hele bir okuyunuz derim. ASLAN Masallar çoğu kez malum: “Ormanlar kralı aslan bir gün...” diye başlar. Gazeteci arkadaşımız Mustafa Kemal Erdemol bir tweet atmış. Diyor ki: “Aslan ormanlar kralı falan değildir kardeşim. Aslan ormanda yaşamaz. Ormanlar kralı aslan diye başlayan hiçbir hikâyeyi okutmayın çocuklarınıza.” Erdemol şimdilerde Cumhuriyet’te çalışan ama geçmişte yıllarca İngiltere’de gazetecilik yapmış soylu bir arkadaşımızdır. Yukardaki konuyu göz göre göre yaptığımız yanlışlara örnek olarak vermiş. Bilvesile sorduk: - Aslan neden ormana girmiyor? - Çünkü ormanda yaşamak zor. Aslanın manevra kabiliyeti kendini savunması için yeterli değil. Kendini ormanda güvende hissetmiyor. Düz ve açık alanlarda yaşıyor. - Peki, biz neden ona Ormanlar Kralı diyoruz: - Cehaletimizden. MÜLKİYE En güzel marşlarımızdan biri Mülkiye Marşı’dır. “Başka bir aşk istemez, aşkınla yanar kalbimiz Ey vatan gözyaşların dinsin yetiştik çünkü biz” diye başlayan marşı gözlerimiz yaşararak okuruz, dinleriz. Şimdi ne mi olmuş? TRT Mülkiye Marşı’nı Vatan Marşı diye çalmaya başlamış. Marşın güftesini Mülkiye öğrencisi Cemal Edhem (Yeşil) Bey okulun 1918 yılında savaş sonrası yeniden açılışı üzerine yazmış. Marşın bestecisi Mülkiye’de hocalık da yapmış olan Musa Süreyya Bey’dir. Yaşayan en eski Mülkiyeli olan, 1938 yılı mezunu Cahit Kayra ağabeyimize sorduk: - Sizin zamanınızda bu marşın adı ne idi? - Mülkiye Marşı idi. Vatan Marşı dendiğini hiç duymadım. Eyy TRT... Marşımızı geri ver. BİBER CHP Bursa Milletvekili Orhan Sarıbal ziraat mühendisi olup aynı zamanda çiftçilik yapar. Son kurultaya kadar CHP’nin tarımla ilgili genel başkan yardımcısıydı. CHP MYK’da tarımla ilgili başkan yardımcılığı lağvedildi. Parti Meclisi’ne de seçilmesine rağmen Sarıbal’ın MYK’daki görevi sona erdi. Telefonda sorduk: - Dünyada özellikle pandemi sonrası tarıma özel önem verildiği, Türkiye’de tarımın özel bir yeri olduğu halde CHP’de tarımla ilgili başkan yardımcılığı neden lağvedildi? - Ben de merak ediyorum ama sebebini bilmiyorum. - Bölgede durum nasıl? - Domates üreticisi perişan oldu. Peşinden şimdi de kırmızıbiber üreticinin elinde kaldı. Çiftçi bedava verse kimse almıyor. Tarımda sorunlar büyük. Ama çiftçinin halini kimse sormuyor.",https://www.milliyet.com.tr/yazarlar/melih-asik/dost-bulamadik-6309913
Melih Aşık,Çemberin içi dışı!,29 Eylül 2020,"Ya dışındasındır çemberin/ Ya da içinde yer alacaksın/ Kendin içindeyken/ Kafan dışındaysa/ Çaresi yok kardeşim/ Her akşam böyle içip kederlenip/ Mutsuz olacaksın” Murathan Mungan’ın Yeni Türkü tarafından bestelenen bu şiiri biraz politik nasihat da içeriyor. Küresel güç dengesinde ya Atlantik cephesinde ya Avrasya tarafında yer alacaksın. Çemberin hem içinde hem dışında olamayacağın gibi arasında da kalamazsın. S-400 hamlesiyle Atlantik ekseninden çıkış için bir hamle yaptık. Ancak ABD, CAATSA yaptırımlarını gündeme getirince durakladık. S-400’leri depoya kaldırdık. Suriye ve Libya’da kâh ABD, kâh Rusya ile birlikte iş tuttuk. Sonuçta zaman zaman ikisiyle de karşı karşıya geldik. Arada kaldık. ABD Yunanistan’la sarmaş dolaş oldu. Öte yandan, İdlib’de Rusya ile aramızda ipler gerildi. Demeye kalmadı... Azerbaycan’da bizi de ilgilendiren yeni bir cephe açıldı. Suriye parçalanıyor, ABD petrol hediyeli Kürt devleti kurmakla meşgul. Biz ise YPG ve PKK ile uğraşacak tek güç olan Şam ordusunu hâlâ İdlib’de oyalıyoruz. Acaba bir siyaset değişikliğinin zamanı gelmedi mi? Esad’la barışarak Şam ordularını YPG üzerine yönlendirmek, böylece Rusya ile de buzları eritmek bizim için en uygun yol olarak görünmüyor mu? ABD’nin çevremizde oluşturduğu çemberi de ancak böyle kırabiliriz. TEPEDELENLİ ALİ PAŞA Kızılay deprem veya eğitim için halktan 10’ar liralık yardımlar topluyor. Eskiden büyük kampanyalar yapılırdı. Zenginler yardımsever görünmek için büyük yardımlar yapardı. Devir değişti. Varlıklı kesimler artık bu konuda isteksiz. Ünlü yazar Alexander Dumas’nın kaleminden çıkan Tepedelenli Ali Paşa’nın hayatını anlatan kitabı okurken ilginç bir yöntem öğrendik. Size de aktaralım. Tepedelenli Ali Paşa yardım toplayacağı zaman el altından birtakım memurlara ve geliri sınırlı kişilere birer ikişer altın dağıtılıyor. Bu fakir kişiler önceden tembihli. Aldıkları altınları kampanya başlayınca hazineye yardım diye geri veriyorlar. Bu yardımlar davul zurnayla ilan ediliyor. Bu durumda varlıklı kişiler mahcup olmamak için daha büyük yardımlar yapmaya mecbur kalıyorlar. Hazineye para yağıyor. (Kitap Kırmızı Kedi’den yayımlandı.) BAYKAM Anlatacağımız eğlenceli olay ressam Bedri Baykam’ın babası, CHP’nin eski ünlü siyasetçilerinden Suphi Baykam’la ilgili... Rahmetli Güngör Yerdeş’in anılarından aldık. Adana’nın bir köyünden kalkmış, önce doktor, sonra milletvekili olmuş Suphi Baykam ele avuca sığmaz bir milletvekilidir. Bir gün bakmışlar Suphi Baykam eski TBMM binasının önünde mendil açmış, dileniyor. Gelen geçen üç beş kuruş atıyor. Tabii fotoğraflar da çekilip ertesi gün yayımlanıyor. Amacı sorulunca: - DP’li milletvekillerinin yolsuzluklarını protesto ediyorum, diyor. - Topladığınız bozuk paraları ne yapacaksınız? - Gözünüz doysun diyerek onlara vereceğim... DİL Yeni Şafak yazarı Yusuf Kaplan dil devrimini eleştiren bir yazı yazdı: “Dil Devrimi, dilimizin İslâmî muhtevasını bitirdi. Din de, İslâmî ruhunu yitirdi. Dil, gidince; din de gitti, hayat çölleşti” dedi. Bir okurumuz Kaplan’ın yazısında yer alan, dil devriminin getirdiği sözcüklerin altını çizmiş. Şunlar: “toplum, amaç, etki, denetlemek, gerçek, yayımlamak, zorunlu, yıl, akım, savunma, sorumluluk, ilkel, tepki, nicelik, nitelik, kavram, çoğulcu, atılım, ölçek, yitirmek, düş, yön...” TERÖR Teröre karşı mücadelenin başarıya ulaşması için ön koşullardan biri de devletin mutlaka hukuk sınırları içinde kalmasıdır. Terörle mücadelede hukuk dışına çıkarsanız terörist taraftar ve sempati kazanıyor. Siz kamuoyunda itibar ve haklılık kaybına uğruyorsunuz. Neticede hukuk silah kadar güçlü ve zamanında silahı da yenen bir kurum olarak beliriyor. İster FETÖ, ister PKK, ister DAEŞ terörü olsun. Terörist istediği kadar hukuk dışı eylemlere girişsin Siz devlet olarak hukuk sınırları içinde kalmaya mecbursunuz. Ne intikam duygusu ne siyasi hesaplar hukukun önüne geçmemeli Kamuoyunda devlete güven sarsılmamalı... BARO Türkiye Barolar Birliği İstanbul’da ikinci bir baro kurulmasına onay verdi. TBB Başkan Yardımcısı Av. Hüseyin Özbek, Başkan Metin Feyzioğlu ve TBB yönetim kurulunun gerekli incelemeyi yapmadan onay verdiğini bildirerek karşı oy yazısı yazdı ve dedi ki: “İmza sahiplerinin kimliğinin teyidi, haklarında disiplin soruşturma-kovuşturma dosyası bulunup bulunmadığı vs. hususlarında bağlı oldukları İstanbul Barosundan bilgi alınmadan, kamu avukatlarının hangi ilde, hangi kurumda görev yaptığı, esas görev yerleri, geçici görev yerleri, vs.  açıklığa kavuşmadan  oylamaya geçilmesi hukuka ve yasaya açık  aykırılık  oluşturmaktadır.” İki bin üyeli yeni baro böyle bir hukuk tartışması içinde doğdu. KUŞKU BERDEVAM CHP Kurultayı’nın ardından MYK’daki “Tarım Politikaları” ile ilgili genel başkan yardımcılığı lağvedildi. Ülkede ve dünyada tarımın önemi zirveye çıkarken CHP’de bu masa neden kaldırıldı? Parti Meclisi Üyesi ve Bursa Milletvekili Orhan Sarıbal neden MYK dışında bırakıldı? Yoksa parti dışı güçlerden bu yönde talep mi gelmişti? Üç ayrı yazıda bu soruları sorduk. Derken, geçen hafta sonunda Orhan Sarıbal aniden tarımla ilgili Genel Başkan Başdanışmanlığına getirildi. Sanılır ki bu yöndeki sorular bu atamada etkili oldu. Ancak merak sürüyor: - MYK’da tarım masası neden kaldırıldı? Milli tarımdan rahatsızlık duyan güçlerin bunda etkisi oldu mu?",https://www.milliyet.com.tr/yazarlar/melih-asik/cemberin-ici-disi-6317405
Melih Aşık,Hisseden beyin...,03 Ekim 2020,"Psikolog Acar Baltaş’ın “Akılsız Duyguların Cezasını Kararlar Çeker” adlı kitabını raftan indirip okurken bizi yöneten beynimizi pek de (belki de hiç) tanımadığımızı anlıyoruz. Bunun da faturası hem insana hem topluma çok ağır çıkıyor. Diyor ki yazar: “İnsan beyni verdiği tepkileri ve aldığı kararları iki ayrı bölgede işlemden geçirir. Bunlardan biri ‘düşünen beyin’dir. Düşünen beyin, akıllı, planlayan, yönlendiren, uzun vadeye odaklanan, kontrollü ama zayıf ve yavaştır. Diğer bölge ise ‘hisseden beyin’dir. Hisseden beyin kısa vadeye odaklı, tembel, heyecanlı, düşüncesiz ancak güçlü ve hızlıdır. Özellikle haz, çıkar, tehlike ve tehdit içeren durumlarda kararlarımızı bilincimize yani ‘düşünen beyin’e başvurmadan veririz. Sonuçta düşünen beyne sadece verilen yanlış kararları savunacak gerekçeler üretmek kalır. Özellikle para ve maddi kazanç beklentisi içine girmek hisseden beyinde şimşekleri çaktırır ve dikkati dağıtarak riskleri ve engelleri görmemize engel olur.” İş hayatında olsun, siyasi tercihlerimizi kullanırken olsun aldatıldım, kandırıldım vs. gibi mazeretler üretirken düşünmeli. Acaba bizi başkaları mı aldattı yoksa biz “hisseden beyin”in kumandası altında, fazla düşünmeden, maddi çıkarların, tatlı hayallerin peşine düştüğümüz için mi kaybettik?  DANIŞMAN  Kemal Kılıçdaroğlu son olarak Bursa Milletvekili Orhan Sarıbal’ı tarımla ilgili başdanışman olarak atadı. Normalde danışmanlar vardır, onları başındaki kişi de başdanışmandır. Bizim liderlerin atadığı danışmanlar ise doğrudan “baş danışman” oluyor! Acaba burada başdanışman “başkan danışmanı” anlamına mı geliyor?  Tuhaf...  Liderlerin çok kişiye danışması iyidir.  Ancak bunun sakıncaları da yok değildir.  Bakınız Francis Bacon (1561-1626) yüz yıllar önce danışman kullanmanın üç sakıncasını nasıl özetliyor:  Birincisi, işlerin açıkça görüşülmesiyle saklı gizli diye bir şeyin kalmaması...  İkincisi, kralların kendilerini öğüt alarak küçük düşmüş, yetkileri zedelenmiş gibi hissetmeleri...  Üçüncüsü, öğüdün içten olmaması, öğüdün alandan daha çok verenin çıkarına uygun düşmesidir.”  Yani... Danışmana danışırken de dikkat...  LATTE 2  Avrupa’da en çok Starbucks mağazası olan ülke İngiltere imiş. İngiltere’de 723 Starbucks bulunurken, Türkiye 523 mağaza ile ikinci sırada imiş. Ekonomist Mahfi Eğilmez bu ilgiyi Twitter’da “züppe etkisi ve gösteriş tüketimi” diye nitelemiş. Biz de yazmıştık. Meslektaşımız Nevin Pehlivan, Mahfi Hoca’nın tespitine itiraz etti. - Gençler Starbucks’a züppelik olsun diye gitmiyor, dedi. - Ya neden gidiyor? - Çok açık...  Çünkü self servis... Kahvenin alıp bir masada birkaç saat oturabiliyorsun. Laptopunu önüne koyup çalışabiliyorsun. Garson ikide bir tepene dikilip, hadi kalk artık der gibi bakmıyor. Garson öyle bakmasa da sana öyle gelir zaten. Üstelik salonları geniş. Mobilyalar çeşitli ve rahat, istediğini seçip oturuyorsun. Gelenler benzer düzeyde insanlar, yabancılık çekmiyorsun. Bütün bunlar önemli...  ÇYDD  Çağdaş Yaşamı Destekleme Derneği’nin eğitim masraflarını üstlendiği binlerce çocuk var. Tabii ki bu dernek de Kovid’den dolayı mali güçlük içinde. ‘Anadolu’da Bir Kızım Var’ kampanyasına destek için ‘EĞİTİM’ yazıp 4622’ye göndererek 10 TL bağışta bulunabilirsiniz.  KAYYUM  2014 yılındaki Kobani eylemleri gerekçe gösterilerek tutuklanan Kars Belediye Eş Başkanı Ayhan Bilgen görevden alındı. İçişleri Bakanlığı Bilgen’in yerine Kars Valisi Türker Öksüz’ü kayyum olarak atadı.  Bu arada Belediye Eş Başkanı Şevin Alaca’nın da aralarında bulunduğu 5 Belediye Meclis üyesi ve 2 İl Genel Meclis üyesi de görevden uzaklaştırıldı. Seçilmiş bir belediye başkanının hakkında henüz yargı kararı olmadığı halde görevden alınarak yerine kayyum atanması seçilmişlere saygı kriterine uyuyor mu? Bu tartışılıyor...  ALMANYA KISKANIR  Son yıllarda zaman zaman dillere takılan bir espri var: - Almanya Türkiye’yi kıskanıyor... Bazıları bu iddiayı dile getirirken bazıları da sosyal medyada Almanya ile Türkiye’nin ekonomi verilerini karşılaştırıyor ve Almanya’nın Türkiye’yi kıskanması için ne sebep olabilir diye soruyorlar. Peki acaba Almanya Türkiye’yi hiç mi kıskanmadı? Kıskanmıştır. Ne zaman mı? Birinci Dünya Savaşı sonrasında Almanya, Versailles Antlaşması’yla teslim oldu. Türkiye Sevr Antlaşması’nı yırtarak kurtuluş mücadelesine başladı. İşte o zaman... Alman basını 1922 yılında kendilerini aşağılayan ama Türkiye’yi yücelten pek çok makale yayımlamış. Rahmetli Orhan Koloğlu’nun kaleme aldığı, Tarihçi Yayınları’ndan çıkan “Türk-Alman Tarihi” adlı kitapta o zamanın gazetelerden alıntılar var. Mesela: Süddeutsche Zeitung: “Mustafa Kemal’in Anadolu’daki özgürlük savaşı ödülünü aldı. Bunlar biz Almanların Türkleri kıskanması gerektiren başarılarıdır.” Dresdner Neueste Nachrichten: “Kemalist hareket Alman halkına benimsenecek örnek olarak yansıtılmalıdır. Oysa Sevr Türkiye’yi Versay’ın Almanı bağladığı gibi bağlamıştı.” Süddeutsche Zeitung:”Eğer milliyetçi bilinç uyanmamış olsaydı, Türkiye’nin kaderi de Almanya’nınki gibi olurdu.” Almanya’yı son olarak o zaman kıskandırmıştık!",https://www.milliyet.com.tr/yazarlar/melih-asik/hisseden-beyin-6320745
Melih Aşık,Din kardeşleri,01 Ekim 2020,"Suudi Arabistan hükümeti, bizim ürünlere ambargo ilan etti, ‘Made in Turkey’ yazan hiçbir ürünü ithal etmeyeceğini açıkladı. İki ülke arasında 6 milyar dolarlık ticaret hacmi vardı. Müteahhitler Birliği, Suudilerin Türk müteahhitlerine de ciddi zorluk çıkarmaya başladığını, 2018’de yaklaşık 3 milyar dolarlık müteahhitlik işi aldıklarını, bu yıl sekiz ayda rakamın 21 milyon dolara düştüğünü bildiriyor. Kararın turizme de önemli etkisi olacak. Suudlarla yakınlığı bilinen Bahreyn ve Dubai’nin de ülkemize yönelik gizli ambargo uygulayacağı gelen duyumlar arasında. Bir zamanlar iç ve dış politikada “Din çimentomuzdur”, “Din tek birleştiricidir” gibi söylemler moda olmuştu. Din kardeşimiz Araplar artık İsrail’i dost, Türkiye’yi düşman ilan edecek kadar atarlandılar. Neden böyle oldu? Oturup sakin kafayla düşünmekte yarar var. PARİS NOTLARI  Paris’teki dostumuz Mehmet Güzel korona sürecindeki Fransa’yı anlatmış: “Son altı ayda birçok küçük dükkân, lokanta iflas etti. Maalesef dahası da gelecek. İşsiz sayısı artıyor. İşsizlerin isyan etmemeleri için ücretlerinin yüzde 80’ini devlet ödüyor. Feci şekilde borçlanan devlet borcunu ödemek veya ‘sıcak para bulmak’ için yeni özelleştirmelere bile gitti. Herkes ve hatta Paris güvercinleri bile tatildeyken, hükümet, çaktırmadan, teknik bir kararnamede ‘routes nationales’ nam yolların özelleştirilmesini yürürlüğe koydu. Geçen yıl barajları özelleştiren bu iktidar şimdi otoyollar ile şehirler arasında kalan ulusal yolları özelleştiriyor. Herkes tatildeyken yürürlüğe konulan kararnameye pek itiraz eden de olmadı. Çünkü itiraz edecekler tatildeydi. İşler sarpa sarıyor; gösteriler, çatışmalar da eksik değil...”  PASS  Mahmut Tanal’ın muhtarlara ve sanatçılara da yeşil pasaport verilsin teklifi üzerine birkaç satır yazmıştık. Okurumuz Turgay Özbek diyor ki: “Ülkemizde neden yeşil pasaport verildiğini de sorgulamanız yerinde olmaz mıydı? Bir devlet düşünün ki 2 milyon (yeşil pasaportlu) vatandaşını kalan 81 milyon vatandaşından farklı görüyor. Yeşil pasaport icat etmek yerine, normal Türk pasaportunu daha saygın hale getirmeye çalışmak hakkaniyete daha uygun olmaz mıydı?” Okurumuz haklıdır. Biz 1980’lere kadar elimizdeki lacivert pasaportla Avrupa ülkelerine vizesiz girerdik. Aylarca da kalırdık. Vize zorunluğu, 12 Eylül yönetimine tepki olarak geldi. Bir daha da kalkmadı. Aksine sıkılaştı. Memurlar için yeşil pasaport kıyakçılığı icat edildi. Sıradan memur bu pasaportla vizesiz dolaşıyor. Bilim adamı, yazar, sanatçı, sporcu, iş adamı vize kuyruklarında. Ne mantığı var bunun? Milletvekilinin ve yakınlarının diplomatik pasaport taşıması da aynı ölçüde mantıksız. Utandırıcı bir ayrıcalık.  SORU  Eğitimde gerçekten mi başarısızız?  Yoksa çağdaş eğitim yönünde başarısızlık başka bir bakışla başarı mı sayılıyor?  Bu kadar istikrarlı bir başarısızlık sizi de düşündürmüyor mu?  ALTIN  Bir nikâh hediyesi için cumhuriyet altını almamız gerekti.  Kuyumcuya girdik, 3272 lira fiyat verdi. Biraz da sohbet olsun diye sordum:  - Başka kuyumcularda daha ucuz olabilir mi? Gerçek fiyatı bu mu?  Kasadaki delikanlı cep telefonunu gösterdi:  - Bakın burada Kuyumcular Odası’nın fiyat tarifesi var, ben bu fiyat üzerinden satış yapıyorum.  - Öteki kuyumcular belki daha ucuz verir?  - Vermezler abi, Whatsapp’tan haberleşiyoruz, hepimiz bu tarife üzerinden işlem yapıyoruz.  Hani serbest piyasa vardı falan diye sormadık tabii.  Şeker hoca  Celal Tilgen, Malatya’da şeker fabrikasındaki caminin imamıydı. Güler yüzü, hoş sohbeti, özellikle de esprili ve hoşgörülü cuma vaazlarıyla tanınırdı. Onun vaazlarında cehennem, ateşler, alevler, eziyetler, acılar yoktu. Hep güzellikler, hoşluklar vardı. O yüzden cumaları cami ağzına kadar dolu olurdu. Yıllar önce sohbet etmiştik kendisiyle. Celal Hoca caminin halı, perde gibi ihtiyaçlarını “vaaz arasına reklam alarak” karşıladığını söyleyince merakla “Nasıl?” diye sormuştuk. Gülerek anlatmıştı... Vaaz sırasında cemaate örneğin: - Size imanın şartı kaçtır, diye sorsam bilmezsiniz, diye sitem ediyor, ardından sadede geliyordu; - Ama Malatya’nın en iyi perdecisi kimdir diye sorsam, hepiniz hemen şak diye Perdeci Hasan’dır hocam, dersiniz... Şeker Hoca koronadan birkaç gün önce vefat etti. Nur içinde yatsın.  LATTE  Avrupa’da en çok Starbucks mağazası olan ülke İngiltere imiş. İngiltere’de 723 Starbucks bulunurken, Türkiye 523 mağazayla ikinci sırada, Fransa 183 mağazaylae üçüncü sıradaymış. Ekonomist Mahfi Eğilmez bu ilgiyi Twitter’da “züppe etkisi ve gösteriş tüketimi” diye nitelemiş. Geçelim... Gazeteci Fatma Sibel Yüksek, bir kafede “Sizde Samsung marka telefonun şarj aleti var mı?” diye sormuş. Kötü kötü bakmışlar. Çünkü çevrede herkes pahalı cinsten iPhone kullanıyormuş. Asgari ücretle çalışan genç garsonlar dâhil. Zaman böyle...",https://www.milliyet.com.tr/yazarlar/melih-asik/din-kardesleri-6319044
Melih Aşık,Dil bayramı,26 Eylül 2020,"Bugün Dil Bayramı’nın 88. yılı. Atatürk’ün katılımıyla 1932 yılında düzenlenen I. Türk Dili Kurultayı’nın açılış günü olan 26 Eylül’ü her yıl “Dil Bayramı” olarak kutluyoruz.  Dilimiz güzeldir. Arapça ve Farsçadan arındıkça daha da güzelleşiyor. Bu dille her şeyi ifade edebileceğimizi Yaşar Kemal’den Aziz Nesin’e, Nâzım Hikmet’ten Orhan Kemal’e, Sabahattin Ali’den Sait Faik’e nice şair ve yazarımız eserleriyle ispatlamıştır. Dilin Türkçeleşmesinde TRT’nin çabalarına da büyük yer açmamız gerekir. TRT, kurulduğu 1960’larda sürekli Türkçe sözcükler kullanarak onların dile yerleşmesinde etken oldu. Yeni sözcükler ilk zamanlar garip gelmişti. Türk Dil Kurumu alaya alındı. Zaman içinde alıştık. Benimsedik. Bugün o sözcüklerle konuşuyoruz. Misal mi:  “...anlayış, bakan, basın yayın, barış, başarı, başkan, bilgi, bilim, birim, çoğunluk, dayanışma, değerli, deneme, dönem, duygu, düzenlemek, egemenlik, eğitim, emekli, etki, genel, gelir, gelişme, gerekli, görev, işçi, katkı, kazanım, kesim, kişisel, kural, kurum, kuruluş, okul, öğretmen, öğretim, ödül, önemli, örnek, özel, özgüven, salgın, savcı, sayın, seçim, sevinç, sonuç, soru, sorun, sorumlu, süreç, üretim, üretken, tepki, tüketim, tüketici, yarışma, yaygın, yönetici, yönetmek…” vs...  Günümüzde ne yazık ki dilimizi Türkçe temelinde geliştirmek için eskisi kadar çaba gözlenmiyor. Bu da ayrı bir ayıbımız.  KOBANİ  Ankara Cumhuriyet Başsavcılığı’nın 5-9 Ekim 2014 tarihleri arasında düzenlenen Kobani eylemlerine ilişkin yürüttüğü soruşturma kapsamında 7 ilde 82 kişi hakkında gözaltı kararı verildi. Aralarında HDP’li eski milletvekilleri Nazmi Gür, Ayla Akat Ata, Emine Ayna, Sırrı Süreyya Önder, Altan Tan, Ayhan Bilgen’in de bulunduğu kişiler sabah saatlerinde evlerinde gözaltına alındı, sonra da Ankara’ya götürüldüler. Kobani olayları toplumu sarsan terör eylemleriydi. O eylemlerin yarattığı nefret hâlâ hatırlardadır. Ancak soruşturmanın 6 yıl sürmesi ve 6 yıl sonra kaçması muhtemel görünmeyen kişilerin gözaltına alınması soru işareti yarattı. Sözü geçen kişiler pekâlâ tutuksuz olarak da yargılanabilirdi. Avukat Celal Ülgen dün şöyle bir yorum yaptı: - Bizi HDP’lileri savunmaya mecbur bırakıyorlar. Böylece HDP ile aramızda bağ kurmak istiyorlar. Öyle veya böyle... Adalet üzerine gölge düşmemelidir.  YEŞİL  Yaklaşık 2 milyon kişi bazı ülkelere vizesiz giriş olanağı veren “yeşil pasaport” sahibi. Bunlara bu yılın başında 15 yıl ve daha fazla meslek kıdemi olan avukatlar dâhil edildi. Sayı daha da şişti. Kimi Avrupa ülkelerinde “yeşil pasaport”a da vize getirilmesi tartışılırken CHP milletvekili Mahmut Tanal üzerine tuz biber ekti. Tanal, muhtarlara ve sanatçılara da yeşil pasaport verilmesini öngören yasa teklifi verdi. Türkiye’deki muhtar sayısı 50 bin dolayında. Bunlara “sanatçı” sayılacak kişiler eklendiğinde rakam daha da büyüyecek. Kimin sanatçı sayılıp kimin sayılmayacağı da ayrı tartışma konusu... Tanal şaka mı yaptı... Veya yeşil pasaport sayısı öyle çoğalsın ki yabancı ülkeler yeşil pasaporta da artık vize istesin diye mi düşündü? İkisi de mümkün.  TABLET  Günümüzde 18 milyon 200 bin çocuğumuz üniversite öncesi eğitimde. Ancak bu çocuklardan 9 milyonu internet olanaklarına sahip değil. Füsun Sarp Nebil’in T24’teki yazısından öğreniyoruz ki geçmişte eğitimi desteklemek amacıyla Evrensel Hizmet Fonu diye bir fon kurulmuş. Milyarlarca lira toplanmış. Ancak bu paralar amaca uygun harcanmamış. Bugün paranın izi bile bulunamıyor. 2010 yılında Fatih projesi ortaya atılmış, 16 milyon öğrenciye 4 yıl içinde tablet sağlanacağı büyük tantanayla açıklanmıştı. Proje yürümedi. Bugün varlıklı aile çocukları dersleri izleyebilirken, milyonlarca çocuğumuz evde vaktini pineklemekle geçiriyor. Gelecek nesillerin eğitimi, yerli otomobil projesi, Kanal projesi gibi büyük projelerden daha önemlidir. Çocuklarımızı cehaletten kurtarmak önceliğimiz olmalıdır. Aileler boğazından kesip parasını çocuğunun eğitimine yatırıyor. Devletin de aynını yapması gerekmez mi?  JAPON  Köşemizde yabancı sermayenin Türkiye’de sahip olduğu markaları anlatırken Ajinomoto markasının Bizim Yağ’ı satın aldığını yazmıştık. Bize ulaşan bilgi notunda şöyle diyor: “Ajinomoto 2013 ve 2017 yılında iki anlaşmayla köklü gıda markası Kükre Gıda A.Ş. hisselerini satın almıştır. Aynı yıl Yıldız Holding’den, Bizim Mutfak markasının ürünlerini üreten Örgen Gıda satın alınmıştır. Şirketimizin Bizim Yağ ile ilişkisi bulunmamaktadır. Zaman zaman isim karışıklığı olmaktadır.”",https://www.milliyet.com.tr/yazarlar/melih-asik/dil-bayrami-6315456
Melih Aşık,KIBRIS ISINIYOR!,24 Eylül 2020,"Dışişleri Bakanı Mike Pompeo açıkladı, ABD, Kıbrıs Rum Yönetimi’ne uyguladıkları silah ambargosunu kaldırıyor. Washington artık Yunanistan ve Kıbrıs Rum Yönetimi’ne destek verdiğini açıkça sergilemekten çekinmiyor. Güney Kıbrıs kime karşı silahlanacaktır? Belli ki Türkiye’ye ve KKTC’deki Türk askeri birliklerine karşı. Çünkü etrafında başka düşmanı yok. Peki, Türkiye bu tehlikeli gidişe karşı ne yapıyor? İktidar ve muhalefetten zayıf iki açıklama dışında hiçbir tepki görmediğimizi belirtelim. Rum Yönetimi’nin 1997 yılında Rusya’dan S-300 füzeleri almaya kalkıştığı zaman Türkiye’nin gösterdiği tepkiler hatırlardadır. Ankara, füzelerin Kıbrıs’a ulaşmaması için abluka uygulayacağını, füzeler monte edildiği takdirde hava hücumuyla tahrip edeceğini çok açık dille bildirmişti. Rumlar bu tepkiler üzerine füzeleri alamadı. S-300 füzeleri Girit Adası’na hapsedildi. Günümüzde şartlar çok daha kritik. ABD Suriye’de Kürt devleti oluşturma çalışmalarını sürdürürken, bir yandan da Yunanistan’da üs kuruyor, birlikte tatbikat yapıyor. Bizim ‘stratejik müttefik’ saydığımız ABD etrafımızda çember oluşturuyor. F-35 projesinden bizi çıkarıp 8 uçağımıza el koydular. Ara sıra ekonomimizi mahvetmekten veya iç işlerimizi yönetip, muhalefeti iktidar yapmaktan söz ediyorlar. Peki, biz ne yapıyoruz, ne yapacağız? Üzerinde düşünmemiz gereken soru bu. GARİP KARAR Pandemi sonrası ekonomi yeniden şekillenirken... Tarım bütün dünyada önem kazanırken... CHP tarımla ilgili genel başkan yardımcılığını lağvetti. Genel Başkan bu kararı neden aldı? Tarımla ilgili son Genel Başkan Yardımcısı Orhan Sarıbal’a sebebini sormuş, “Ben de bilmiyorum” yanıtını almıştık. Diyelim ki Sarıbal’dan memnun değiller. Parti Meclisi’nde bu göreve gelebilecek Gökhan Günaydın gibi bir isim daha vardı. O da ziraatçıydı. Bu konu konuşulurken CHP’li bir dostumuz dedi ki: - Bu isimler yerli tohumu savunur. Milli ziraatı savunur. Bundan rahatsız olan parti dışından (belki yurt dışından) güçlü birileri o görevin lağvedilmesini istemiş olabilir. Sebep bu mudur? Başka bir şey mi? Bu mantıksız kararın mantığını CHP mutlaka açıklamalıdır. OĞLUM ALMANYA’DA Uzun süredir konuşup görüşmediğimiz bir dostumuzdu. Telefonda biraz sohbet ettik. Söz oğluna geldi: - Oğlan nasıl? Hatırladığım kadarıyla zeki bir çocuktu. - Oğlan İstanbul Lisesi’ni bitirdi. Abituru geçti. Almanya’da üniversiteye başladı. (Abitur Alman sisteminde üniversiteye devam etmek isteyen lise mezunu öğrencilerin girdiği bir sınav. Türkiye’de Almanca okuyan öğrencilere de bu şans tanınıyor. Sınavı geçen öğrenci Alman üniversitelerinde parasız okuyabiliyor.) - Yine de epey masraflı olmalı... - Yılda 10 bin euro’luk harcaması olacak. Ancak orada da burs sınavına girip kazandı. Bize yükü çok azaldı. - Ne okuyor? - Bilgisayar yazılımı. - Gelecek için ne düşünüyor? - Ben artık Türkiye’ye dönmem, diyor. - Orada çok Türk öğrenci var mı? - O şehirde yalnızca İstanbul Lisesi’nden 30 kadar Türk öğrenci varmış. Çoğunun umudu mezuniyetten sonra orada iş bulup kalmakmış. Oğlum anlattı. Zeki ve başarılı gençler eskiden ülkesine dönüp faydalı olmayı düşlerdi. Şimdiki durum ise tersine. Ama biz bu gençler için ‘haksızlar’ diyemiyoruz. DOKTOR Doktorları döversek hastamıza daha iyi bakarlar. İyi bakmazlarsa yine döveriz. Bağırıp çağırıp küfredersek yola gelirler. Bize biat ederler siyasetin emrine girerlerse tıbbımız ilerler. Ülkemizde böyle bir anlayış var. Gelişmiş ülkelerde ise anlayış farklı Orada tıp dünyasına bilim egemen. Tıp adamları saygı görüyor. İnsanlar doktorlara güveniyor. Hastane kapılarında hasta yakını - doktor savaşları yaşanmıyor. Biz bu farkı ne zaman ve nasıl kapatacağız? HAKKARİ Hakkâri Üniversitesi’nde açılan araştırma görevlisi sınavına girmeye 20 kişi hak kazanmış. Sınavı Rektör Ömer Pakiş’in oğlu kazanmış. Hakkâri Cumhuriyet Başsavcılığı şikâyetler üzerine soruşturma açmış. Böyle bir durumda mahkemenin sonucunu beklemeye gerek var mı? Bu delikanlının sınavı bileğinin hakkıyla kazandığına kim inanır? Rektörün bunu düşünüp oğlunu sınava sokmaması gerekirdi. Böyle bir rektör üniversite yönetebilir mi? MALUMAT ABD’nin başkenti Washington nasıl yazılır? Washington mu, Vaşington mu? Basında genellikle birinci şekil tercih ediliyor. Ancak Türk Dil Kurumu’na göre doğru yazılış ikincisidir. TDK’ya göre eskiden dilimize yerleşmiş Batı kökenli kişi ve yer adları Türkçe söylenişlerine göre yazılır: Napolyon, Şarlken, Vaşington, Atina, Brüksel, Cenevre, Londra, Marsilya, Münih, Paris, Roma, Selânik, Venedik, Viyana, Hollanda, Letonya vb. Ancak... Latin harflerini kullanan dillerdeki özel adlar özgün biçimleriyle yazılır: Beethoven, Byron, Cervantes, Chopin, Molière, Puccini, Rousseau, Shakespeare; Bologna, Buenos Aires, New York, Nice, Rio de Janeiro vs... Ancak Batı dillerinde kullanılan adların okunuşları ayraç içinde gösterilebilir: Shakespeare (Şekspir) vb. (Bilgi Malumatfuruş sitesinden) HORTUM Maltepe Belediye Başkanı Ali Kılıç, Twitter’a kısa bir video koymuş. Videoda elinde hortumla şu fışkırtarak Atatürk heykelini yıkarken görülüyor. Altına da şöyle yazmış: “Maltepe Meydanı’ndan herkese günaydın! Bu kentin meydanlarına, sokaklarına, Maltepelilerin en büyük sevdası ulu önderimiz Gazi Mustafa Kemal Atatürk’e, devrimlerine ve mirasına gözümüz gibi bakıyoruz.” CHP’li bir vatandaş görüntünün altına şu yorumu yapmış: “Bugünlerde akıl sağlığımı korumakta çok zorlanıyorum.”",https://www.milliyet.com.tr/yazarlar/melih-asik/kibris-isiniyor-6313655
Melih Aşık,Vatanı sevmek...,06 Ekim 2020,"Zaman öyle bir zaman... Kim daha savaşçı görünürse o daha cesur, daha vatansever sayılıyor. Vatanseverlik savaş severlik ile ölçülüyor. Barıştan söz edenler neredeyse korkak ve hain... Vatanseverlik böyle tek boyutlu bir kavram mıdır? Her sorunda silaha sarılmak, çözümü silahta aramak mıdır? Osmanlı devlet adamı ve yazar Süleyman Nazif, yüz yıl önce vatan ve vatanseverliğe dair militarist anlayışlar karşısında bakın neler yazıyor: “Biz eğer vatanımızı hakkıyla sevseydik dağları bu kadar çıplak, enharı (nehirleri) bu kadar tarmar (bulanık) ormanları bu kadar garet dide (yağmalanmış) sahilleri bu kadar ıssız, ovaları bu kadar bikes (kimsesiz) hülasa toprağı bu kadar sefil ve efradı (fertleri) bu kadar müzmahil (perişan) olmazdı. Vatanlar yalnız harp zamanlarında ve yalnız dış düşmanlara karşı korunmaz. Sulh ve sükûn saatlerinde ülke insanlarına düşen büyük görev daha mühim ve daha zorludur. Memleketi yıkımdan kurtarmak ve bugün baykuşlar öten yerlerin ufuklarına refah ve bahtiyarlığın şevkli şarkılarını aksettirmektir.” (Mukaddime) Özetle... Vatan müdafaası önce kendi yurdumuzu zenginleştirmekten geçiyor. Kendi ürününü değerlendirmek, kendi madenini çıkarmak, kendi toprağını zenginleştirmek... Kendi işçin, kendi öğretmenin, doktorun, mühendisinin emeğini yüceltmek... Vatanseverlik buralardan başlıyor. ARALIKTA BİTİYOR! Geçen hafta yayımlanan genelgeyle kimi etkinlikler yasaklandı. Genelge diyor ki: “Sağlık Bakanlığı ile Bilim Kurulu’nun tavsiye kararı doğrultusunda, mevsimsel etkiler de göz önünde bulundurularak 2 Ekim 2020 tarihinden itibaren 1 Aralık 2020 gününe kadar sivil toplum kuruluşları, kamu kurumu niteliğindeki meslek kuruluşları ve üst kuruluşları, birlikler ve kooperatifler tarafından düzenlenecek bütün etkinlikler yasaklanmıştır. Gerekli önlemlerin alınması…” Bugünden 1 Aralık tarihine hangi önemli etkinlikler var... Aklımıza ilk gelenler baro seçimleri, 13 Ekim Ankara’nın başkent oluşu, 10 Kasım ve 29 Ekim Cumhuriyet Bayramı. Virüs ekim ve kasımda tehlikeli ama 1 Aralık’tan itibaren tehlike arz etmiyor! Genelge böyle bir öngörüyle hazırlanmış. GÖNÜL Ataşehir’deki Fetih Mahallesi’nde bir gurup duyarlı hanım bu yılın başlarında bir dayanışma birliği oluşturdu. Mahallede yaklaşık 13 bin 500 kişi yaşıyor, yaklaşık 200 aile yardıma muhtaç durumda bulunuyormuş. Dayanışma Birliği varlıklı aileler ile muhtaç aileler arasında ilişki kuruyor. Yardımları alıyor ihtiyaç sahiplerine dağıtıyor. Eğer para yardımı söz konusu ise araya girmiyor, yardımı yapanla alacak olanı karşı karşıya getiriyor. Ataşehir Belediyesi, Dayanışma Birliği’ne küçük bir mekân tahsis etmiş. Giysi ve gıda yardımları burada toplanıyor, ihtiyaç sahipleri gelip buradan alıyor. Slogan: “Fazlaysa bırak, eksikse al” Bu tür dayanışma örgütlerine çok ihtiyaç var. Bu işi yaparsa gayretli ve yüce gönüllü hanımlar yapar. Diğer mahallelerde benzer örgütler bekliyoruz. Ataşehirli hanımları kutluyoruz. AYAKTOPU Bir Anadolu kentinden yazan öğretmen okurumuz kenti yönetenlere sormuş: 1-  Ligde oynayan ve hep alt sıralarda kalan futbol takımının şehrimize ne faydası vardır? 2 - 50 yılda kaç milyon dolar yutmuştur? 3 - Neden oyuncuların yüzde 60-70’i yabancıdır? 4 - 50 yılda elle tutulur bir başarısı var mıdır? 5 - Kamu kaynaklarından ve vatandaşın cebinden bu kulübe aktarılan paralar bilime, eğitime, tarıma, hayvancılığa, sağlığa harcansa daha iyi olmaz mı? 6 - Amatör spor dallarının tümüne bu kadar para harcanmakta mıdır? Okurumuz futbolun şu faydasını unutmuş: Kafayı futbola takan vatandaş günlük dertlerini unutmakta, hele de bir galibiyet vaki olursa sonsuz mutlu olmaktadır. Bundan büyük fayda mı olur! ZÜPPE Starbucks kafelerine gençler neden rağbet ediyor? - Züppelikten, dedi bir değerli hocamız. Tartışma sürerken... ABD Canton üniversitesi öğretim üyesi Emre Balıkçı kardeşim şu notu göndermiş: - Züppe etkisi diyenler bence bu kavramın mucidi Veblen tarafından nasıl kullanıldığını bilmiyorlar. Her yerde olan, binlerce kişinin rahatlıkla ulaşabildiği ürün züppe etkisi yaratamaz. Züppe etkisi yaratan mal, zor ulaşılabilir ve aşırı pahalı olmalı. Starbucks bu tanıma uymuyor. SAĞLIK Sağlık Bakanlığı, Gülhane Eğitim Hastanesi (eski GATA) Başhekim Yardımcısı Dr. Ali Edizer’i görevden aldı. Tarikat üyesi olduğu bildirilen Dr. Ali Edizer mesajlarında medeni kanunu eleştiriyor, erkeklere “Eşinizi boşamayın, ikinci eş alın” gibi tavsiyelerde bulunuyordu. Sosyal medyada tepkiler yoğunlaşınca görevden alma gerçekleşti. Vatandaş Saniye Hanım soruyor: - Bu kişiyi başhekim yardımcılığına kim, hangi özelliklerinden dolayı getirdi? - Sosyal medyadaki tepkiler olmasa yine görevden alınır mıydı?",https://www.milliyet.com.tr/yazarlar/melih-asik/vatani-sevmek-6322910
Melih Aşık,Varlık Özmenek,21 Ağustos 2020,"Yakın dostumuz Varlık Özmenek’i (77) kaybettik. Bizim neslin, özellikle Ankara basınının yakından tanıdığı, soylu bir gazeteciydi Varlık. Köy Enstitülerinin efsane hocalarından Hamit Özmenek’in oğluydu. Hayata o da öğretmen olarak başlamıştı. Talih bizi 1967 yılında TRT’nin sınav kapısında buluşturdu. Ankara Televizyonu’nda aynı serviste yıllarca birlikte çalıştık. Köy Enstitüleri, öğretmenler ve eğitimle ilgili ses getiren programlar yaptı Varlık. 12 Mart darbesi sonrası TRT’den ayrıldıktan sonra Ankara’da Yenigün gazetesi ve 7 Gün dergisinde yine birlikte çalıştık. Uzun yıllar ANKA ajansı kadrosunda yer aldı. Sosyalizme inanan, iyi bir Türkiye İşçi Partiliydi. Yürüyüş dergisinde çalıştı, uzun yıllar Bilim ve Sanat dergisini çıkardı. Türkçeyi, her yazısında yeni sözcükler üretecek kadar iyi kullanırdı. Sofralarda olağanüstü espriliydi. Ne anlatırsa anlatsın dinlemeye doyamazdınız. Son yıllarda görüşemez olmuştuk. Geçen yıl Alzheimer olduğu haberi geldi. O hiç bitmeyecek sanılan hayat neşesi giderek söndü, tanımayanların çok şey kaybettiği o soylu adam bu yaz sıcağında sessizce aramızdan ayrıldı. Sevgili eşi Aylin’e, kızları Aslı ve Elif ile tüm yakınlarına başsağlığı dilemekten başka çaremiz yok. Ölüm, hayatın ucunda hepimizi bekliyor. Önemli olan geride kalanların kalbinde, zihninde, damağında iyi tatlar, güzel anılar bırakmak. Varlık, hep sevgiyle ve güzel anılarla anılacak bir insanlık dostuydu. Nur içinde yatsın, kişiliği ve meslek aşkı genç nesillere örnek olsun...",https://www.milliyet.com.tr/yazarlar/melih-asik/varlik-ozmenek-6286787
Melih Aşık,TARİKAT KÜLTÜRÜ...,17 Eylül 2020,"Bir türlü çağa ayak uyduramayan gündemimizde şimdi de tarikatlar ve cemaatler var. Tarikat şeyhinin küçük bir kızı istismar etmesi dikkatleri o yöne çekti. Akşamları ekranlarda tarikatlar konuşuluyor. Hepsinin kötü olmadığı, sosyolojik alanda ihtiyaç oluşturdukları, vs. anlatılıyor. Verilen rakamlara göre... Sadece İstanbul’da 445 tekke var. 800’ün üzerinde medrese faaliyet gösteriyor. Ülke çapında 2480 tarikat yurdunda 380 bine yakın çocuk barınıyor. En az 1 milyon çocuğun tarikatlarda eğitim gördüğü söylenirken... Acaba bu tür eğitimin çocuklara ve gençlere ne gibi faydaları vardır? Bakınız, tarikatları olumsuzlayan eğitimciler hangi sakıncalar üzerinde duruyor: - Tarikatlarda çocuklara ve gençlere teslimiyetçi kültür aşılanır. - Eğitim, lidere sorgusuz sualsiz inanma ve itaat üzerine kuruludur. - Bu yapı bireyin hür düşünce sistemini yok eder. - Kişinin dünya görüşü, ait olduğu tarikat tarafından şekillenir. - Liderin yönlendirdiği tek tip insan yaratılır. - Çocuk ve gençler şeyhin karşısında bir şeyi yanlış da bulsa söyleyemez. Çünkü saygısızlık sayılır. Böylece bireylerin ve toplumun kendini geliştirmesi, doğrulara yönelmesi önlenir. Böyle bir eğitim ve kültür çağımıza uygun mudur? Tartışılması gereken budur. Atina’nın silahları Yunanistan Fransa’dan 18 adet Rafale uçağı satın alacakmış. Ayrıca, 4 savaş gemisi ve 4 helikopter için ihale açılacakmış. Başbakan Miçotakis önümüzdeki 10 yılda 10 milyar dolar harcama yapılacağını açıkladı. Yunan halkı sevindi mi bu habere? Üzülmesi gerekir. 2000 yılında Yunanistan’da adam başına milli gelir 17 500 dolar dolayındadır. 2008 yılında bu rakam 22 bin 500 dolara yükselir. O yıl başlayan kriz sonucu milli gelir bugün yine 17 bin dolar düzeyine inmiştir. Kardak krizinin ardından yükselen savaş harcamaları Yunanistan’ın krize girmesinde başlıca etkendir. Bugün yine benzer noktadayız. Bu harcamalar Türkiye’yi de zorluyor. İki ülke barışsa, silah harcamalarından yapacakları tasarrufla halklarını gül gibi yaşatırlar. Ama bunu beceremiyoruz. Politika alanına maalesef silah tekelleri hâkim. ATA Bu fotoğrafı Anıtkabir Derneği’nin 2019 yılı takviminden aldık. Daha önce hiçbir yerde görmemiştik. Atatürk 1930’larda Haydarpaşa Garı’na geliyor ve orada böylesine şık giyimli ve zarif bir topluluk tarafından karşılanıyor. Arşivlere takılıp kalmış ama 1930’ların İstanbul zarafetini göstermesi açısından çok anlamlı bir fotoğraf bu. GIDA Gıda ve Tarım Bakanlığı hileli ve taklit üretim yapan 91 firmanın adını ilan etti. Bu firmalar arada bir ilan ediliyor. Peki, ne işe yarıyor? Hiç... Kimse kimseyi aldatmasın. Bu ülkede halkın sağlığı önemsenmiyor. SIZMA 2002-2010 arası AKP iktidarına destek olan ancak kullanıldıktan sonra kenara atılan, “İkinci cumhuriyetçi” veya “Yetmez ama evetçi” diye de anılan liberal aydınlar “Aksaçlılar” diye bir grup oluşturdular. İktidara karşı sert bildiriler yayımlıyorlar. Acaba şimdi ne yapmaya çalışıyorlar? Enver Aysever, Cumhuriyet’teki sütununda şu tahminde bulunmuş: - Muhalefete sızmaya çalışıyorlar. BARIŞ CHP Rize İl Başkanı Saltuk Deniz’e kocaman bir alkış. Sebebine gelince... 1 Eylül Dünya Barış Günü’nde çeşitli etkinlikler yapılırken... Kimsenin aklına gelmeyen şey Saltuk Deniz’in aklına geldi. Ve o İsmet İnönü’yü andı. Dünya Barış Günü, malum, Alman ordularının Polonya’ya girerek İkinci Dünya Savaşı’nı başlattığı gündür. Dünya savaşı 60 milyon insanın ölümüne yol açtı. Dünya Savaşı’ndan ülkesini sağ salim çıkaran da bir lider vardı: Cumhurbaşkanı İsmet İnönü... İnönü’yü birçok yönden eleştirebilirsiniz. Ancak diplomasi manevralarıyla Türkiye’yi büyük savaşın dışında tutması çok büyük başarıdır. Türkiye her yıl 1 Eylül’de İsmet İnönü’yü anmalı. İnönü barış kahramanıdır. KINA Bahreyn’in İsrail ile ilişki kurması bizim Dışişleri Bakanlığı tarafından protesto edildi. Emekli Büyükelçi Namık Tan: “İsrail ile ilişkisi bulunan bir ülkenin, İsrail ile ilişki kurdu diye başka bir ülkeyi kınamasını komik buldum” diyor. Derken, bizim Dışişleri Bakanlığı Fas’ın İsrail’e sivil uçuşlar için izin vermesini bir açıklamayla kınadı. THY İsrail’e günde 14 sefer yaparken Fas’ı kınamak... Bu da aynı şekilde garip kaçtı.",https://www.milliyet.com.tr/yazarlar/melih-asik/tarikat-kulturu-6308273
Melih Aşık,Fatih’in mimarı...,04 Ağustos 2020,"Ayasofya’ya ilişkin bilgileri gözden geçirirken dikkatimizi Fatih Camii’nin öyküsü çekiyor. Fatih’in en büyük hayali İstanbul’da Ayasofya’dan daha heybetli bir camii yaptırarak şehre damgasını vurmaktır. Bu amaçla Mimarbaşı Atik Sinan’a 1463 yılında bu zor görevi verir. Atik Sinan, Gerçek adı Hristodulos olan azat edilmiş bir Hristiyan köledir. Havaryun Kilisesinin yıkıntıları üzerine Fatih Camisini inşa etmeye başlar. Ancak sonuç Fatih’i memnun etmez. Caminin ne çapı ne yüksekliği Ayasofya’ya yaklaşır. Sinan depremleri düşünerek caminin yüksekliğini kısa tuttuğunu söyler. Fatih kızar köpürür. Atik Sinan’ı (kimi anlatımlara göre iki elini birden kestirerek) hapse attırır. Atik Sinan hapiste öldürülür. Cami 1766 yılındaki depremde çöker. Bugünkü Fatih Camisi Mehmet Tahir Ağa tarafından inşa edilendir. (Kubbe çapı 26 metredir. Ayasofya’nın 31,60 metre) Atik Sinan’ın Fatih Camii’nin yakınındaki Kumrulu Mescit’teki mezar taşında şunlar okunur: “Tanrı’nın affına ve inayetine mazhar olan Mimar Sinan, ölümlü dünyadan 876 yılının birinci rabi ayının yirmi yedinci günü (13 eylül 1471) perşembeyi cumaya bağlayan gece akşam namazından sonra, deniz kıyısındaki karanlık hapishanede şehit edilerek, ölümsüz dünyaya göçtü. Tanrı onu mezarın ve cehennemin acılarından korusun...” MARTİN LUTHER Tarihte din adına kötülükler ve sömürüler hep Tanrı adına hareket ettiklerini iddia eden ve bunu insanlara yutturan açıkgözlerden kaynaklanmıştır. Batı dünyasında bu sömürüye karşı reform hareketlerini başlatan kişi, 31 Ekim 1517’de Wittenberg Kalesi Kilisesi’nin kapısına astığı 95 maddelik bildirge ile Martin Luther’dir. Luther, bildirgesinde özetle; . Kul ile Tanrı arasında hiçbir aracı bulunmaması, . Kilisenin otorite olmaktan çıkarılıp kutsal kitabın tek otorite haline gelmesi, . Kutsal kitabı okuma ve yorumlama konusunda kilise tekelinin kırılıp anlama ve yorumlama imkânının herkese tanınması, gerektiğini söyler. Bütün bunların gerçekleşmesi için ilk adım... Daha önce başka dillere çevrilmesi yasak olan İncil’in ulus dillere çevrilmesidir... Martin Luther, 1522’de İncil’i Almanca’ya çevirir. Kuran’ın Türkçeye çevrilip Latin harfleriyle basılması ise 500 yıl sonra, Cumhuriyet’le birlikte mümkün oldu. Atatürk’ün amacı da aynen o, insan ile Tanrı arasındaki aracıların kaldırılmasıydı. DÜNYA KARPUZ GÜNÜ 3 Ağustos dünyanın pek çok ülkesinde “Dünya Karpuz Günü” olarak kutlanıyor. Bizde pek umursanmıyor. Oysa dünyada Çin’den sonra karpuz üretiminde İran’la birlikte ikinci ve üçüncü sırayı alıyoruz. Son yıllarda iriliği ve rengiyle İran karpuzu bizim piyasayı biraz işgal ettiyse de tedbiri alındı. Gümrük duvarı yükseltildi. Önümüzdeki yıldan itibaren İran karpuzu ithali yavaşlıyor, bizimkine daha fazla yer açılıyor. Bir karpuzun yaklaşık %92’si su ve %6’sı şekerdir. 100 gram karpuz yaklaşık 30 kaloridir. Kansere karşı en etkili maddelerden olan likopen domatesten çok karpuzda vardır. Karpuz yüksek miktarda A,B,C vitamini içerir. Göz ve cilt sağlığından, kalp ve damar direncine kadar pek çok alanda etkilidir. Hem serinletir hem iyileştirir. İhmal etmeyiniz. Manava bir uğrayınız... FİlOZOF Sakarya Üniversitesi Rektörü Muzaffer Elmas, felsefe bölümünü bitiren bir grup hanım öğrenciyle fotoğraf çektirmiş. Bu fotoğrafı kendi hesabından şu sözlerle yayınlamış. “Felsefe bölümünü bitirdiler filozof oldular, yolunuz, bahtınız açık olsun” Mustafa Kemal Erdemol dostum kızmış bu mesaja. Şöyle demiş: ‘Başka yerde bir ömür yetmez filozof olmaya... Türkiye’de 4 yıl felsefe okuyunca “filozof” oluveriyor insan” GÜLMECE Artık Almanya’dan anneme para gönderirken acele postayı tercih etmiyorum. Çünkü anında ulaşıyor. Normal havale yapıyorum, 1 - 2 gün sürüyor. Euro anneme ulaşıncaya kadar baya değer kazanıyor. . Sosyal medya dışında kız tavlamayı bilmeyen bir nesil yetişiyor. Şarjınız bitse nesliniz kuruyacak çocuklar... . Evde dura dura ihtiyarladım, İngiltere Kraliçesi gibi oldum. Arada bir balkona çıkıp halkı selamlıyorum. . Neyse ki korona var da fakirliğimiz belli olmuyor. Tatile gitmiyor musun, diye soranlara “hele şu korona bir geçsin” de diyorum. HATAY Hatay Barosu Başkanı Ekrem Dönmez, bir lokantada ailesiyle birlikte yemek yerken kimlik soran polislere “Dayanağınız ne?” diye soruyor. Tartışma çıkıyor. Karakola götürülüyor. Haberi okumuş olmalısınız... Peki kanun bu konuda ne diyor? Polis Vazife ve Salahiyet Kanunu 4 / A maddesini okuyalım: “Durdurma yetkisinin kullanılabilmesi için polisin tecrübesine ve içinde bulunulan durumdan edindiği izlenime dayanan makul bir sebebin bulunması gerekir... Polis, durdurduğu kişiye durdurma sebebini bildirir ve durdurma sebebine ilişkin sorular sorabilir; kimliğini veya bulundurulması gerekli diğer belgelerin ibraz edilmesini isteyebilir.” Yasada, görüldüğü gibi, polisin kimlik sorması için makul bir sebebin bulunması ve polisin bu sebebi önceden şahsa bildirmesi gerekiyor...",https://www.milliyet.com.tr/yazarlar/melih-asik/fatihin-mimari-6274372
Melih Aşık,Atatürk’ün adı...,15 Eylül 2020,"CHP İstanbul İl Başkanı Dr. Canan Kaftancıoğlu, internet ortamında yapılan Taksim Toplantıları’nın onur konuğuydu. Atatürk’e atfen üç kez “Gazi Mustafa Kemal” ismini kullanınca CHP eski milletvekili Uluç Gürkan: “Atatürk adını kullanmamak tercihiniz mi?” diye sordu. Kaftancıoğlu’nun yanıtı şu oldu: “Kişilerin isimlerinden söz ederken, belirli alışkanlıklarla bunların özel atıflarla kategorize edilmesine karşıyım. Yıllardır kullandığım gibi bu şekilde ifade etmek, kendime ait hissettiğim bir ifade olduğu için tercih ediyorum.” Atatürk’e sıradan vatandaş cümle arasında Mustafa Kemal diyebilir. Ancak CHP İstanbul İl Başkanı’nın bu ifadeyi belli bir amaçla kullanması farklı oluyor. Bu ifadeyi siyasal İslamcılar Cumhuriyet devrimlerine karşı oldukları, özenti sosyalistler ‘Kurtuluş Savaşı’nın liderine tamam ama Cumhuriyet devrimlerine hayır’ anlamında kullanıyor. Tartışma geçmişte de yaşanmış. Atatürk’ün adını anmaktan kaçınanlar sürekli “Gazi” diye söz edermiş. Falih Rıfkı onlara “Gazici” adını takmış. Tarihi şahsiyetler iyisi ve kötüsüyle bugün soy isimleriyle anılır: Napolyon, De Gaulle, Stalin, Lenin, Troçki, Churchill, Hitler, Mussolini, Franco, Gandi, Mandela, Tito vs... Bu şahsiyetlerin isimleriyle oynayarak siyasi sinyal verenlere pek rastlamazsınız. Bizim açıkgözler hariç. DARBEDAR Hafta sonunda 12 Eylül’ün 40. yıl dönümü nedeniyle ekranlarda ve gazete köşelerinde pek çok yorum yayımlandı. Yorumların hemen tümü Kenan Evren’e ve darbelere lanetli cümleler içeriyordu. Kenan Evren 1980-83 arasında darbe lideri, 83-89 arasında cumhurbaşkanı idi. 89 yılından vefat ettiği 2015’e kadar geçen 26 yıl boyunca halkın arasında bir emekli olarak dolaştı. Sorgulanması için yeterli zaman vardı. Bugün arkasından atıp tutanlar sağlığında susup oturdular. Gittiği yerlerde alkışlandı. Bu muhteremi Cumhurbaşkanı Gül 2010 yılında Çankaya Köşkü’nde kabul etti, saygıyla ağırladı. Evren sağlığına gösterilen ihtimamdan dolayı Abdullah Gül’e teşekkür etti. 12 Mart ve 12 Eylül darbeleri solu ezdi, sağın önünü açtı. Sağ taraf o yüzden pek de şikâyetçi değildir 12 Mart ve 12 Eylül’den. Şimdi estirilen rüzgâr o yüzden biraz yapay kalıyor. CUMA NAMAZI Geçen cuma akşamı kanalları dolaşırken gözümüz Diyanet TV’de “Diyanet’e Soralım” adlı programa ilişiyor. Program konuğu Din İşleri Yüksek Kurulu Başkanvekili Zeki Sayar. Zeki Bey tek tek gelen mesajları cevaplıyor. Bu arada güzel örnekler, yararlı nasihatler de veriyor. Derken bir izleyiciden şöyle bir soru geliyor: “İş yeri sahibi cuma namazına gitmeme izin vermezse bunun günahı ona mıdır, bana mıdır? Ne yapmam gerekir?” Zeki Bey, cuma namazının farz olduğunu belirttikten sonra özetle şu tavsiyeyi yapıyor: - Eğer iş yeri sahibi cuma namazına gitmenize izin vermiyorsa o iş yerinden ayrılın. Yüce rabbimiz sizin rızkınızı da bir biçimde verir. 10 milyon işsizin bulunduğu bir ülkede... Kişinin ne iş yaptığını, o alanda iş olup olmadığını, evinde kaç nüfus beslediğini sormadan, “Patron cuma izni vermiyorsa işi bırak” tavsiyesini ağzımız açık dinledik. Diyanet İşleri Başkanlığı zamanın neresinde duruyor? FEN İTÜ Öğretim üyelerinden Deniz Tunçalp Twitter üzerinden çağrı yapmış: “Türkiye’nin en iyi liselerinden İzmir Fen Lisesi’nin online eğitim zamanında bilgisayarı olmadığı için sıkıntı çeken ihtiyaç sahibi öğrencilerine yeni bir bilgisayar bağışlamak isteyen kişiler veya şirketler olur mu? Toplam 12 öğrenci için bilgisayar arıyoruz.” İzmir Fen Lisesi’nde 12 öğrencinin bilgisayarı yoksa varın gerisini düşünün. Deniz Tunçalp bir öğrencinin mesajını da aktarıyor: “Babam aylık 3 bin alıyor, yılda 36 bin eder, online eğitim için bir bilgisayar istedim, ortalama düzgün bir bilgisayar 5-6 bin civarı, yani yıllık gelirin 6’da birini bilgisayara vermeli ve bu imkânsız; evde 7 kişi yaşıyoruz.” NOT: Deniz Tunçalp’e Twitter üzerinden ulaşabilirsiniz TABURE Bu mini fıkra internetten... Profesör bir öğrenciyi kürsüye çağırıp “Dersi anlat” demiş. Öğrenci başlamış anlatmaya, “Şimdi kürsünün üstüne çık, devam et” deyince, öğrenci kürsüye çıkıp anlatmaya devam etmiş. - Kürsünün üstüne bir sandalye koy, üstüne çık devam et. Öğrenci denileni yapmış. - Şimdi sandalyenin üstüne tabureyi koy, devam et. Öğrenci artık düşmemek için dengesini kontrol ederek konuştukça sözlerinde tutarsızlıklar başlamış. Hoca dersi bitirirken noktayı şöyle koymuş: - İnsan yükseldikçe dediklerinde tutarsızlıklar olur, çünkü artık beyin söyleneni değil, bulunan yerden düşmemeyi önceler. KAFE Maske, mesafe, temizlik diyoruz. Bu arada sıkı bir maske kontrolü de var. Cezalar yazılıyor. Peki, temizlik konusunda nasıl ve ne kadar bir çaba var? Kadıköy’de birkaç kafe gezdik. Kafelere dışardan da baktık. Bir müşteri kalkınca diğeri oturmadan masanın dezenfektanla silinmesi gerekirken... Bunu hemen hiç kimse yapmıyor. Daha da kötüsü... Kafelerin ve lokantaların tuvaletleri felaket. Pislik kol geziyor. Kiminde tuvalet kâğıdı bile yok. Mutfakların temizliğinin daha iyi olmadığına emin olabilirsiniz. Bunların kontrolü yapılıyor mu? Biz görmedik. Ne belediyeler ne il sağlık müdürlüğü elemanları var görünürde. Maske kontrolü niye var, temizlik kontrolü niye yok? Meçhul. O zaman... Boşuna temizlikten söz etmeyelim.",https://www.milliyet.com.tr/yazarlar/melih-asik/ataturkun-adi-6306521
Melih Aşık,İngiliz’e itibar...,11 Ağustos 2020,"İngiltere’nin eski Ankara Büyükelçisi Richard Moore’un İngiliz istihbarat servisi MI6’ya başkanı olarak atanması Türkiye’de olumlu yankılar yaptı. Moore 2014-17 yılları arasında Türkiye’de büyükelçi olarak bulunmuş okşayıcı mesajları ve Beşiktaş taraftarlığıyla hayli sempati toplamıştı. Moore’un Türkiye’de hayli dost edindiği, atanması yayınlanan mesajlarda da kendini belli etti... Sempatik İngiliz elçisi deyince... Tarih Baba’nın hatırına herhalde hemen Sir Gerald Lowther gelecektir. 1908 yılında Anayasa’nın tekrar yürürlüğe konması anlamına gelen İkinci Meşrutiyet’in ilanında İngiltere sevdası özellikle aydınlarda zirveye ulaşmıştı. Meşrutiyet ilanından birkaç gün sonra İngiliz Büyükelçi yurt dışından İstanbul’a dönmüştür. O günü, gazeteci Ahmet İhsan Tokgöz’ün “Matbuat Hatıralarım” adlı kitabından okuyoruz: “1908 inkılâbında aydınların ruhunda derin bir İngiliz sevgisi vardı ve bu o kadar yüksekti ki, 1908 Temmuzunun 23’ünde (30 olacak) İstanbul’da bulunmayan İngiliz elçisi şehrimize döndüğü zaman, Sirkeci istasyonunu baştanbaşa doldurmuştuk. Elçiyi candan ve gönülden alkışlıyorduk. Sonunda coşkun gençler elçinin arabasını çeken atları söktüler, arabayı kendi kollarıyla çektilerdi” Evet o gün içinde elçinin bulunduğu araba heyecanlı gençler tarafından Sirkeci’den Tepebaşı’ndaki elçiliğe kadar koştura koştura çekilmiştir. Böylesi itibar tarihte pek görülmemiştir... Pek tabii böylesi yüz kızartıcı yalakalık da az görülmüştür tarihte... İNSAN HAKLARI Tanzimat ilanından sonra İngiltere, Fransa gibi ülkeler esir ve köle ticaretini kaldırması için Osmanlı’ya baskı yapmaktadır. Padişah Abdülmecit, konuyu etrafına danışırken haremdeki ikballerinin fikrini almayı da düşünür. İkballerden Nesrin hanım, köleliğin kalkması konusunda ne düşündüğü sorusuna şu yanıtı verir: “Hünkârım bu ne demek oluyor. Hiçbirimiz şuradan şuraya gitmeyiz. Doğru biz esirlikten gelmeyiz. Bizi çocukken kaçırıp pazarda satmışlar. İyi ki de esir olmuşum yoksa nereden buraya gelecektim. Hünkâr hazretlerini rüyamda bile göremezdim...” İkballerden Navekmisal hanım konuşuyor: “Hünkârım ben de şuradan şuraya gitmem. Talihim varmış kader beni buraya sürükledi. Çocukluğumda çok acı çektim ama sonra yüzümü güldürdünüz hünkârım” (Kitap: Hıfzı Topuz - Abdülmecit. S.135) İnsan hakları evrenseldir amma... Hayatından memnun insanlar bu hakları umursamaz, hatta yukarda görüldüğü gibi, karşı bile çıkarlar! TEDBİR Sağlık Bakanı başta olmak üzere bütün devlet sözcüleri hep bir ağızdan tekrarlıyorlar: - Tedbir, tedbir, tedbir... Nedir tedbirler? Maske, mesafe, temizlik... Yolumuz zaman zaman Kadıköy Merkez Postanesine düşüyor... Çevredeki kafelerde, lokantalarda bulaşsavar (dezenfektan) bulunuyor Ancak binlerce kişinin girip çıktığı devlet kuruluşu PTT’de bulaşsavar yok Tabii eminiz içerdeki memurlardan birine “neden yok” diye sorarsanız tezgâh altından bir şişe kolonya çıkarıp size uzatacaktır. Birçok kuruluş bunu yapıyor. Ama devlet bu yolda örnek olmak zorunda değil mi? Bu mu tedbir? SEZON Eski spor yazarı ve Ankara’nın emlak kralı Salim Taşçı’nın önerisi: “Dünyaya diz çöktüren Korona salgınında gece gündüz demeden, mesai mefhumu tanımadan, can siperâne görev yapan sağlıkçılarımızın yeni futbol sezonunda her gün anılmasını öneriyorum: Yeni sezonun adı şu olmalı: “Sağlıkçılar futbol sezonu’’ NUTUK İstanbul Büyükşehir Belediyesi’nin: “Hatırat-larla Karşılaştırmalı NUTUK” adlı kitabın ciltli 135, ciltsiz 56 liradan satışa çıkardığını yazmıştık. Eğer bu kitaptan kar ediliyorsa bunun da Atatürk ticareti anlamına geleceğini söylemiş, “çok ayıp” diye nitelemiştik. Okurumuz kitap örnekleri göndermiş... A 101 adlı marketlerde NUTUK 15 lira 90 kuruşa, “Gençler İçin Nutuk” ise 3 lira 95 kuruşa satılıyor. Gençlerin Nutuk okuması için A 101 mağazaları daha gayretli... TEST AK Parti Hatay Milletvekili Hacı Bayram Türkoğlu, bir ayda 8 koronavirüs (Kovid-19) testi yaptırdığını ve sonuncusunun pozitif çıktığını yazılı açıklamayla kamuoyuna duyurdu. Normal vatandaş ancak makul şüphe üzerine test yaptırırken bir milletvekili neden 4 günde bir Kovid testi yaptırır? Herhalde Türkoğlu’nun açıklamasını okuyan herkes bunu merak etmiştir. Sayın vekil bir fırsatta bu merakımızı giderirse seviniriz. Geçmiş olsun... MYK CHP Merkez Yönetim Kurulu (MYK) üyeleri belli oldu. Genel Başkan Yardımcılarından oluşan MYK’da dış politika ve basınla ilgili genel başkan yardımcılıkları boş kaldı. Bu görevde geçen MYK’da Ünal Çeviköz ve Tuncay Özkan yer almış ancak her iki isim Kemal Bey’in listesinde yer aldığı halde Kurultay’ca Parti Meclisine seçilmemişti. Kemal Bey’in bir anlamda Kurultay kararını protesto ettiği söyleniyor. Türkiye’nin dış politikada tarihi gerilimler yaşadığı bir dönemde MYK’da dış politika koltuğunun boş bırakılmasına biz anlam veremedik... KALDURUM Kaldurum, diye yararlı bir twitter hesabı var. Son günlerde Beşiktaş Belediyesi’nin göz yumduğu kaldırım işgallerini fotoğraflayıp yayınlıyor. Bilvesile hatırlatalım... Beşiktaş’ta Barbaros Vapur İskelesi’nin karşısında Shangri La Oteli’nin denize bakan kaldırımında 4-5 metre eninde yaklaşık 20 metre uzunluğunda bir bölüm çitle çevrilerek lokantaya dönüştürüldü. Bu kaldırımı otele hangi belediye başkanı kaça kiraladı. Karar meclisten nasıl geçti. Soruyu twitter’dan geçen yıl sormuştuk. Bir yıldır yanıt alamadık. Sayın Başkan Rıza Akpolat bir cevap lütfeder mi? İZİN Sayın okurlar, Yıllık izin dilekçemizin tarafınızdan kabul edileceği inancıyla... Cümlenize sağlık, esenlik, serin günler diliyoruz...",https://www.milliyet.com.tr/yazarlar/melih-asik/ingilize-itibar-6279212
Melih Aşık,Osmanlı mirası,08 Ağustos 2020,"Cumhurbaşkanlığı Kültür ve Sanat Büyük Ödülü’nü son alan isimlerden biri de Doğan Kuban idi. Jüri çok isabetli bir karar verdi bize göre. Mimar Doğan Kuban, eşsiz bir kültür ve düşünce adamıdır. Ülkenin bugünü ve yarını adına önemli tespitleri vardır. Onun “Gelecek” adlı kitabından birkaç satır aktaralım... Der ki: “... Çağdaş teknolojiyi kullanan fakat aklı geçmiş toplum modellerinde kalmış olan bir toplum geleceğini programlayamaz. Çünkü önceliklerin neler olduğuna karar veremez. Bu öncelikleri tarih saptamaz. Çağdaş dünyanın dört bir yanından gelen sayısız dinamikler saptar...” “... Türkiye’nin bugünkü durumu bir Osmanlı mirasıdır. Bunun kökeninde geçmişte bilimsel bilginin üretilememesi gelmektedir. “ “... Osmanlılar resmi, heykeli, perspektifi, bilimi ve dünyayı merak etmediler, astrolojiden (falcılıktan) astronomiye bir türlü geçemediler.” “... Osmanlı Anadolu’da okuma yazma bilmeyen bir toplum bıraktı ne fabrikası vardı ne okulu. Osmanlı’nın en büyük ve etkili mirası bu cehalettir.” “... Müslümanlar ‘Bilginin yarısı soru sormaktır’ hadisinin akıllı tanımından işe başlayabilirler. Dünyayı öğrenmeye her şeyi sorgulamaktan başlamak ve Osmanlı’nın akıl almaz meraksızlığını aşmak zorundayız.” TOKALAK  Osmanlıların Üsküdar’a gelmeleri 1330 yılındadır... 1453’e kadar 123 yıl Osmanlılar Boğaz’ın Asya yakasında, Bizanslılar Avrupa yakasında (vapurla 20 dakika mesafede) karşı karşıya yaşamışlardır. Anadolu’daki birliktelik ise 1922- 23’e kadar sürmüş... Doğal olarak Türkler ve Bizanslılar birbiri üzerinde başta müzik, mimari ve mutfak olmak üzere hayatın tüm alanlarında etkili olmuştur. Bu etkileşmeyi irdeleyen kitaplar ise fazla değildir. Bu kitaplardan biri Araştırmacı İsmail Tokalak’ın yazdığı “Bizans Osmanlı Sentezi” adlı çalışmadır. “Asi Kitap” yayınlarının ürünü olan bu çalışma çok akıcı bir üslupla iki ayrı kültürün birbiri üzerindeki etkilerini inceler… Tarihimizi daha iyi anlamamız için okunmasını salık veririz...  HİROŞİMA 1945 yılı ağustos ayının 6’ıncı günü ABD Japonya’nın Hiroşima kenti üzerine atom bombası attı. Ardından Nagasaki vuruldu. 300 binin üzerinde insan öldü veya sakat kaldı. Canlı ne varsa imha edildi. Başkan Barack Obama 2016 yılı Mayıs’ında Japonya’yı ziyaret edecekti. Hiroşima için özür dileyip dilemeyeceği Japon TV’si tarafından kendisine soruldu: “Hayır, dedi Obama, şunu kabul etmeliyiz ki, liderler savaş sırasında her türlü kararı alabiliyor, bunları incelemek ve sorgulamak tarihçilerin işidir” Atom bombası tamamen sivil insanları, çoluk çocuğu yok etmeye yönelikti. Aynı ABD ve Batı, Osmanlı’nın savaş içinde aldığı tehcir kararını ve o süreçte meydana gelen trajik olayları tarihçilere bırakmıyor... Soykırım, diyor. Yalnız Osmanlı’yı değil soykırımı kabul etmediği için bugünkü nesilleri yani bizleri de suçluyor ve özür dilemeye davet ediyor! Ünlü yazarlarımız  En sevdiğiniz şair ve yazarları sorsalar kimleri sayarsınız... Herhalde şu isimleri: Yahya Kemal (1884), Ahmet Haşim (1884), Ahmet Hamdi Tanpınar (1901),Nazım Hikmet (1902), Ömer Bedrettin Uşaklı (1904), Arif Nihat Asya (1904), Necip Fazıl (1905), Sait Faik (1906) Sabahattin Ali (1907), Ahmet Kutsi Tecer (1907), Behçet Kemal Çağlar (1908), Ahmet Muhip Dranas (1908), Cahit Sıtkı Tarancı (1910), Ziya Osman Saba (1910), Kemal Tahir (1910) Bedri Rahmi Eyüboğlu (1911), Rıfat Ilgaz (1911), Orhan Veli (1914), Oktay Rıfat(1914), Fazıl Hüsnü Dağlarca (1914), Orhan Kemal (1914) Melih Cevdet Anday (1915), Aziz Nesin (1916) Behçet Necatigil (1916), Cahit Külebi (1917), Necati Cumalı (1921), Özdemir Asaf (1923), Yaşar Kemal (1923) Atilla İlhan (1925)... Neden bu şair ve yazarların ünü günümüze kadar gelmiştir. Neden hala onlar ülkenin en çok okunan yazarlarıdır? Çünkü Cumhuriyet yıllarında eğitim görmüş ve eser vermişlerdir. İsimlerinin yanlarında doğum tarihleri var. Hepsi ününü Cumhuriyet döneminde verdikleri eserlerle kazanmıştır. Neden mi? Çünkü halk kitleleri onları yeni yazıya geçince okuyabilmiş, kitapları yazı devrimiyle birlikte geniş kitlelere ulaşmıştır. Unutmayalım, bu ülkede daha önce halkın ancak yüzde 10’u okur yazardı. Yazı devrimini kavramayanlara duyurulur... DOLAR  Ekrandaki iktisatçılar arasında birinciliği o delikanlıya verdik...  Doları durdurmanın çözümü sorulunca dedi ki:  - Satacaksın 10 milyar dolar... Bir 10 milyar dolar daha... Kaç etti…?  Durdu... Etrafına bakındı... 10 ve 10’un kaç ettiğini düşündü... Bulamadı. Düşünmekten vaz geçip analizlerine devam etti. Birinciliği ona verdik!",https://www.milliyet.com.tr/yazarlar/melih-asik/osmanli-mirasi-6277364
Melih Aşık,Harflerin müziği!,01 Ağustos 2020,"Acaba eski harflerde kalsak daha mı iyiydi... Latin harflerine geçmemiz şart mıydı? Bir bu eksikti tartışma gündeminde. Oysa halk eski yazıyı sökemezdi. Toplumun yüzde 90’ı okuma yazma bilmezdi. Üstelik çok büyük zorluklarla gerçekleşti bu devrimler. O günlerde yaşanan renkli sahneleri Atatürk’ün kütüphane memuru Nuri Ulusu, “Atatürk’ten Duymadığınız Anılar” adlı kitapta şöyle anlatıyor: “Atatürk Cumhurbaşkanlığı bando şefi miralay Zeki Bey’i çağırttı. Köşkün kapısının önüne bir masa koydular. Atatürk ‘Yeni Türk harflerini burada derhal notaya alıp bandoda çaldırabilir misiniz?’ dedi. Miralay ‘Emredersiniz Paşam’ dedi. Hemen notayı yaptı. Notalar teksir edildi, bando mızıkacılarına verildi. Başladı bando şu şekilde A, O, U, İ, E, Ö, Ü, İ, B, C, Ç, D, F, G, H, J, K diye çalmaya... Harfleri marş şeklinde notalarla söyledik. O zaman Ankara’da iki bando var. Atatürk dedi ki: - Bu bandolar bu marşı Meclis bahçesi ve Kızılay’da akşamları 16.30’dan 18.00’e kadar çalacaklar. Yeni Türk harflerini dairelerden, işlerinden çıkan halk dinleyecek, yeni alfabeyi halkın kulağına dolduracağız.” *** Söze Kazım Özalp’in bir anısıyla devam edelim. Atatürk, Meclis’e geldiği günlerde kürsüye çıkan konuşmacıları dikkatle izliyor. Onların baş hareketine bakarak önlerindeki metnin yeni yazıyla mı, yoksa eski yazıyla mı yazıldığını çıkarıyor. Milletvekilleri de bunu biliyor. Atatürk’e yakalanmamak için türlü kurnazlıklar yapıyorlar. Mesela... Bazıları okuyacakları metni eski harflerle ama soldan sağa yazıyorlar. Böylece baş hareketlerinden önlerindeki metnin Latin harfleriyle yazıldığı izlenimi çıkıyor. Neyse ki harf devrimi kısa sürede yerine oturuyor. Bu cinliklere gerek kalmıyor. ENVER PAŞA Postadan bir duyuru çıktı. 4 Ağustos’un Enver Paşa’nın ölüm yıl dönümü olduğunu anımsatıyor. Enver Paşa 4 Ağustos 1922’de Tacikistan’da Bolşevik kuvvetlerle girdiği çatışmada hayatını kaybetti. Şişli’de Abide-i Hürriyet Parkı içindeki kabrindeki taşta 1881-1922 tarihleri okunur. Onca fırtınalı bir askerlik ve siyaset hayatını 41 yıla sığdırmıştır... Hakkında çok şey yazıldı, anlatıldı. Küçük bir anekdotu emekli asker ve büyükelçi Behiç Erkin’in anılarından aktaralım... (HATIRAT - s. 146. TTK Yayınları) Enver Paşa’nın emrinde görevli olan Behiç Erkin, Sarıkamış’ta esir düşmüş, donmuş, yaralanmış, ölmüş ve firar etmiş er sayısını 600 bin olarak hesaplamıştır. Bu rakamı üzüntüyle Sarıkamış’ta taarruz emrini veren Enver Paşa’ya bildirdiği zaman aldığı cevap şöyle olur: - Bunlar nasıl olsa bir gün ölmeyecekler miydi? NUR Twitter’da bir soru: - Ayasofya adı konulan çocuğumuz var mıdır? Cevap: Vardır. 23 Temmuz 2020 tarihinde dünyaya gelen bebeğin adı: “Ayasofyanur Ünal”dır. Bu bebek “Aort koartaksyonu” teşhisiyle Siyami Ersek hastanesine yatırılmış. Adını hastane raporundan öğrendik. Umarız sağlığı iyiye gidiyordur. KURBAN Bayramınız kutlu olsun... Günleriniz neşeyle dolsun... Bayram şekeri olarak küçücük bir şiir ekleyelim buraya. “Her mihnet kabulüm yeter ki Gün eksilmesin penceremden” dizelerinin yazarı Cahit Sıtkı Tarancı’nın bir de minik, “Kurban Bayramı” şiiri vardır. “Çoluk çocuk sevincinden zıpladı durdu Döküldü sokağa konu komşu Çalınınca bayram davulu Üç beş koyun gidiyordu Kimisi kuzu/ Sürünün kordelası boncuğu Belli ediyordu/ Kaçınılmaz yolculuğu Ah o siyah benekli kuzu (Pınar dergisi, 1944) AOÇ Özellikle Ankaralılar hem daha ucuz hem daha kaliteli olduğu için AOÇ markalı Atatürk Orman Çiftliği ürünlerini kullanmayı tercih ederlerdi. Ne var ki artık AOÇ ürünlerini bulmak mesele haline geldi. Okurumuz bunun sebebini evinin yakınındaki AOÇ mağazası müdürüne sormuş. Aldığı yanıt: - Biz bu mağazayı açtığımızda AOÇ’nin yoğurdundan kefirine, balından dondurmasına kadar ürünleri 72 çeşide kadar yükselmişti. Ama şimdi 7-8 çeşide kadar düştük. AOÇ’nin ürettiği ürünleri 72 çeşide kadar çıkaran genel müdürü öylesine bezdirdiler ki adam sonunda istifa edip Türkiye’yi terk etti. - Sebebi nedir bunun? - AOÇ’nin özel sektöre rakip olmasını istemiyorlar. Bence sebep budur. KAFTAN CHP Kurultayı bitti, İstanbul İl Başkanı Canan Kaftancıoğlu’nun sözleri kaldı geriye. Dedi ki gazeteci İsmail Saymaz’a Canan Kaftancıoğlu: - Tuncay Özkan ve Yıldırım Kaya’nın Parti Meclisi’ne seçilmesini ben önledim. Böylece kendisinin parti içinde ne kadar güçlü biri olduğunu anlatmak istemişti. Bu sözler aynı zamanda parti suçu itirafıydı. Ancak ne Genel Başkan’dan, ne kurultay üyelerinden, ne Tuncay Özkan’dan, ne Yıldırım Kaya’dan bu sözlere itiraz ve yanıt geldi. Canan Hanım gerçekten güçlü biri galiba!",https://www.milliyet.com.tr/yazarlar/melih-asik/harflerin-muzigi-6272869
Melih Aşık,Komünist sanayici!,06 Ağustos 2020,"İş ve siyaset dünyasının renkli ismi, sanayici Murtaza Çelikel 89 yaşında aramızdan ayrıldı. Son görüşmemiz galiba 10 yıl kadar önce oldu. Henüz genel başkan olmayan Kemal Kılıçdaroğlu ile beni ve Necati Doğru’yu tanıştırmak için bir yemekte buluşturmuştu. Masada Gürsel Tekin de vardı. Murtaza Bey hem basının hem siyasetçilerin hem iş dünyasının dostuydu. Her zaman CHP’nin ve sosyal demokratların destekçisi oldu. Ulusal sermayenin yanında, TÜSİAD’ın karşısındaydı. Her zaman tek derdi Türkiye’nin refahı ve esenliğiydi. Olup bitene üzülürdü. Geçen yıl bir telefon görüşmemize ben: - Nasılsınız, diye başlayınca gevrek gevrek gülmüş: - Bana zorla yalan söylettireceksin, demişti... CHP’li sanayici parmakla gösterildiği için adı solcuya hatta komüniste çıkmıştı. Murtaza Bey ardında güzel anılar bırakarak gitti. Muhterem eşi Aysel Çelikel’e ve tüm sevenlerine baş sağlığı diliyoruz...  KARDAK  Son haftalarda takdirle okuduğumuz kitaplardan biri Bora Serdar’ın “Denize Bakma Denizden Bak KARDAK” adlı çalışması... Balyoz mağduru Em. Dz. Kurmay Albay Bora Serdar Ege’deki gelişmeler zerinde çok çalışmış. İlk bölümde Ege’de Yunanistan’la çatışmaların tarihi gelişmesini okuyoruz. Bora Serdar tarafsız bir inceleme sunuyor bize. Ardından Kardak’la ilgili siyasi gelişmeler ve o ünlü operasyon anlatılıyor. Akıcı bir dille yazılmış, heyecanla okunan bir kitap bu... Kırmızı Kedi yayını...  FIRTINA  Hava Kuvvetleri Eski Komutanı E. Org. Halil İbrahim Fırtına, çok önemli bir tarih çalışması yapmış... Eski Hava Kuvvetleri Komutanlarıyla 2005 yılından itibaren yaptığı röportajları “Alçalmadan Yükselenler” adlı kitabında toplamış... 2005 yılından itibaren yapılan bu röportajlarda önceki komutanlar Tahsin Şahinkaya, Halil Sözer, Cemil Çuha, Safter Necioğlu, İlhan Kılıç ve Nahit Özgür’ü dinliyoruz... Yanlışlıkla Kocatepe gemimizi vurmamızın ilk ağızdan hazin öyküsü… Yunanistan’ın NATO’ya dönüşünü sağlayan Rogers Planının perde arkası. ABD’nin havacılıkta Türkiye’yi nasıl bağımlı hale getirdiği... Kitaptaki çok ilginç bölümlerin sadece birkaçı...  KOVİD 19  Aynı zamanda bir dış politika yazarı olan Hüseyin Vodinalı, hayatımıza giren ve ne zaman belli olmayan Kovid 19’un dünya çapındaki serüvenini gözler önüne seriyor. Kitap Kovid 19 konusunda kafamızı kaldırıp dünyaya bakmamıza yardımcı oluyor. (Pankuş Yayınları) SURİYE PETROLÜ  Bizim Dışişleri Bakanlığı açıklama yapıyor: “PKK/YPG terör örgütü güdümündeki ‘Suriye Demokratik Güçleri’nin Suriye’nin kuzeydoğusundaki topraklarda petrol çıkarma, işleme ve ticaretini yapmak üzere ABD’de yerleşik ‘Delta Crescent Energy LLC’ adlı şirketle bir sözleşme imzaladığı basında bildirilmiştir. PKK/YPG terör bu adımla Suriye halkının doğal kaynaklarına el koyarak bölücü gündemini ilerletme emelini açıkça gözler önüne sermiştir. Suriye’nin doğal kaynakları Suriye halkına aittir. ABD’nin bu adıma destek vermesini esefle karşılıyoruz.” Garip bir denklem var ortada... ABD Suriye’nin doğal kaynaklarını PKK/YPG örgütüne sunuyor. ABD bizim dostumuz! Öte yandan... Orada PKK/YPG ile savaşacak, Suriye’nin doğal kaynaklarını koruyacak tek güç Suriye rejimi. Suriye rejimi bizim düşmanımız. Hareketini biz engelliyoruz. Bu denklemden nasıl sağlıklı bir sonuç çıkar?  TATİL 30 Temmuz arife günü Resmi Gazete ’de şu TBMM kararı yayınlandı. “Türkiye Büyük Millet Meclisinin, 29 Temmuz 2020 Çarşamba gününden başlamak ve 1 Ekim 2020 Perşembe günü saat 14.00’te toplanmak üzere tatile girmesine, Genel Kurulun 28 Temmuz 2020 tarihli 118’inci Birleşiminde karar verilmiştir.” Kemiksiz 64 gün yaz tatili... Bitmek bilmez...  Sayın milletvekilleri tatil yörelerinde kumlara ya da şezlonglara uzandıklarında akıllarına gelecek ilk soru herhalde şu olacaktır: - Biz bu tatili hak ettik mi?  ZİLELİ  Gazeteci Arkadaşımız Ümit Zileli, “Yakın Tarih Yalanları” adlı kitabında (SİA yayınları) son yıllarda halka yutturulan büyük yalanları ele alıyor, doğruları anlatıyor. Kitabı okurken insanımızın zihninin ne çok yalanla sarılıp sarmalandığını düşünüyorsunuz... İHANET İmar yolsuzluklarının en yaman takipçilerinden olan gazeteci Hazal Ocak, İHANET adlı kitabında İstanbul’a karşı işlenen rant suçlarını özetliyor. Kent nasıl yağmalanıyor, gözü tırmalayan yapıların duvarları ardında hangi utanmazlık hikayeleri var. Eski İBB’nin entrikalarından örnekler. (Cumhuriyet Kitapları) AMONYUM NİTRAT Sanayi Bakanı Mustafa Varank ilginç bir açıklama yaptı: “Hepimizin yüreğinin yandığı patlamaya neden olan 2750 ton amonyum nitrat, 6 sene önce Beyrut’a giderken İstanbul Boğazı’ndan geçti. Kanal İstanbul basit bir konu değil, Türkiye için stratejik bir güvenlik meselesidir” dedi... Zihinlerde iki soru oluştu..  1. Bu kadar patlayıcının Boğaz’dan geçmesine nasıl izin verildi?  2. Bu kadar patlayıcıya izin verirseniz Boğaz’dan çok daha dar olacak Kanal İstanbul’da tehlike daha büyük olmaz mı?",https://www.milliyet.com.tr/yazarlar/melih-asik/komunist-sanayici-6275845
Melih Aşık,Demokrasi Günü...,16 Temmuz 2020,"15 Temmuz’a anlamlı bir ad verildi: “Demokrasi ve Milli Birlik Günü”  15 Temmuz darbe girişimi demokrasi ve milli birliği hedef aldığı için bu ad uygun düşüyor. Ülkenin gerçek demokrat ve gerçek aydınları hiçbir zaman darbeleri desteklememiştir. Darbe adı üstünde demokrasinin kuyusudur. 15 Temmuz’un dördüncü yılında beklenen ve umulan, demokrasinin inen değil yükselen bir çizgi izlemesidir. Bunun için 15 Temmuz’un ardında kalan karanlıkların da aydınlanması gerekiyor. Darbe girişiminin ardından 4 Ekim 2016 tarihinde Meclis’te bir araştırma komisyonu kuruldu. Ancak yoğun isteklere rağmen MİT Müsteşarı ve Genelkurmay Başkanı bu komisyonda sözlü ifade vermediler. Komisyon raporu Meclis’te okunmadı ve tartışmaya açılmadı. Daha sonra kaybolduğu söylendi. İçindeki cevapsız sorular da sayfalar arasında kalakaldı. Darbenin dış etkenleri de pek sorgulanmadı ama darbenin ardında Fetullah Gülen’i kullanan ABD’nin bulunduğu pek çok kez ifade edildi. Darbenin arkasındaki olağan şüpheli ABD Fetullah Gülen’i koruyup kollamaya devam ettiği gibi kaçakları da iade etmiyor. Ama Washington ile ilişkiler bu durumdan etkilenmediği gibi, hâlâ resmi bildirilerde adı “Stratejik ortak” olarak geçiyor. Bu da başka ve kocaman bir soru işareti... Temmuz sonrası...  Darbe girişimi sonrasına ilişkin resmi kaynaktan kimi rakamlar verelim... “50.436 kişi hakkında tutuklama tedbiri uygulanmıştır. (Tutuklananlardan arasında 2 Anayasa Mahkemesi üyesi, 104 Yargıtay üyesi, 41 Danıştay üyesi, 3 HSYK üyesi, 2492 hâkim/savcı, 7.143 asker (169’u general amiral), 8.849 polis, 24 vali, 73 vali yardımcısı, 115 kaymakam bulunmaktadır.) 8.359 kişi bir süre tutuklu kaldıktan sonra (büyük bölümüne adli kontrol tedbirleri uygulanarak) tahliye edilmiştir. (Tahliye edilenler arasında 8 Yargıtay üyesi, 1 Danıştay üyesi, 2 HSYK üyesi, 208 hâkim / savcı, 1332 asker, 1336 polis, 3 vali, 9 vali yardımcısı, 4 kaymakam da yer almaktadır.) 7.605 kişi kaçak durumda olup, haklarında yakalama kararı çıkarılmıştır. (Arananlar arasında 26 Yargıtay üyesi, 6 Danıştay üyesi, 218 hâkim/savcı, 147 asker, 386 polis, 3 vali yardımcısı ve 9 kaymakam vardır.) Yurt içinde saklı köşelerde veya yurt dışında Doktor Kimble misali kaçak yaşayan bir hayli hâkim, savcı, polis, asker, general, vali yardımcısı ve kaymakam var gördüğünüz gibi... ARŞİV Arşivi dolaşırken bir küçük yazı ilişiyor gözümüze... 13 Haziran 1999’da (21 yıl önce) sütunumuzda yazmışız. O günlerde Fetullah foyası iyice ortaya çıkmaya başlamış, bazı gazeteciler “Kandırıldık” diye sızlanırken biz de “Etrafı kandırmayın” diye kısa bir yazı yazmış, şöyle demişiz: “Takkesiz takiyeciler şimdi kendilerini kurtarma telaşında; ‘Efendim kandırıldık!’ Yok canım... Siz kendi kendinizi kandırdınız. Çünkü işinize öyle geldi. Siyasetçi oy umuduyla, köşe yazarı muhtelif avanta beklentisiyle estirilen rüzgâra uydu. Bırakın şimdi ‘Kandırıldık!’ diye gürültü koparmayı... Bir emekli vaizin sınırlı zekâsına kanacak göz var mı sizde?”  FUTBOL Erman Toroğlu ile Hıncal Uluç ekranda futbol sohbeti yaparken mevcut federasyonun iler tutar yerinin kalmadığını, sistemin çöktüğünü birbirine anlatıyor, bu arada Erman Toroğlu şu soruyu ortaya atıyor: - Peki, muhalefet partilerinin farklı bir federasyon modeli var mı? Futbol ve diğer spor alanlarına ilişkin ne gibi vaatleri var? Bu soruya ne Toroğlu ne Uluç yanıt verebiliyor. Çünkü muhalefet partilerinin programında bu konular yok. Parti içinde bu konunun uzmanları yok. Ara sıra “AKP için yolun sonu göründü, ilk seçimde gidecekler” gibi laflar çıkıyor ağızlarından. Ama kendileri iktidara geldiklerinde ne yapacaklar? Onu söylemiyorlar... Çünkü mevcut sistemin sağını solunu rötuşlayıp yola aynen devam etmek dışında bir fikir yok kafalarında. Farklı sistem ve çözüm arayışları olmadığı gibi, bunu oluşturacak donanımları da yok. Türkiye’nin handikapı muhalefetin bu halidir. SÖZ  “İçimde bir dost var; ne zaman başım sıkışsa danıştığım. Kendiyle dost olamayan insan, topluma düşmandır. Kendine güvenemeyen insanı ise umutsuzluk öldürür.” Halil Cibran",https://www.milliyet.com.tr/yazarlar/melih-asik/demokrasi-gunu-6260465
Melih Aşık,İçimizdeki Bizanslılar!,21 Temmuz 2020,"İktidar Ayasofya’nın sanatsal özelliklerini koruyacağını dünyaya ilan ederken tartışmalarda ikinci etap başladı. Sakarya Üniversitesi’nden tarih profesörü Ebubekir Sofuoğlu şu mesajı geçti: “Camide fahişe olur mu? Fakat ikonlar ortadan kaldırılmazsa Fatih’in emaneti Ayasofya, fahişe ZOE ile fahişenin sergilendiği dünyadaki ilk cami olacak. Bu yönüyle emanetine saygısızlık yaptığımız Fatih’in ortadan kaldırdığı İKON yani PUTLARI koruma saçmalığına bir son verin artık.” Ayasofya’nın bundan sonraki gündemi muhtemelen budur: “İkonların altında namaz kılınır mı, kılınmaz mı? Mozaikleri tekrar kireçle sıvamalı mı, sıvamamalı mı?” Sırada Kariye Müzesi’nin camiye dönüştürülmesi var. Danıştay’dan geçen yıl bu konuda karar ve Ayasofya’ya emsal olduğunu geçen hafta yazdık. Ayasofya’nın müze kalmasını savunanlar, “Çevrede çok cami vardı, Ayasofya ibadete zaten açıktı, müze olarak kalmalıydı” diyor. Onlara isim takılmış: “İçimizdeki Bizanslılar”. İstanbul, Osmanlı geçmişiyle olduğu kadar Bizans ve daha önceki uygarlıkların da beşiğidir. Yüklendiği miras değerlidir. Bu eşsiz tarihi mirasın her parçası aynı özenle korunmalıdır. Bunu savunanlar neden Bizanslı olsun? Olsa olsa “İçimizdeki İstanbullular” diyebilirsiniz... Bomonti yıkıldı Abdülhamit döneminde 1890 yılında inşa edilmiş olan Bomonti Bira Fabrikası geçen hafta yıkılarak yerle bir edildi. Diyanet İşleri Başkanlığı’na devredilen alanda mescit, yurt ve otopark yapılacak. Fabrika geçen yıl Diyanet’e devredilince mahalle halkı yıkılmaması için imza toplamış, Mimarlar Odası dava açmış, Şişli Belediyesi Diyanet’e çevreye uygun bir tesis projesini ortaklaşa yapmayı önermişti. Davalar sürerken Çevre Bakanlığı’ndan yıkım kararı çıkarılarak fabrika yıkıldı. Şişli Belediyesi’ne fabrika içindeki makinelerin akıbetini sorduk. Kimse bir şey bilmiyordu. Dünyada, özellikle son yıllarda değer kazanan “endüstri mirası” ve “sanayi arkeolojisi” gibi kavramlar var. Eski fabrikalar da eski eserler gibi kültür mirası sayılıyor. Kimi sembolik olarak çalıştırılıyor, kimi müze yapılıyor.  Tabii çağdaş dünyadan söz ediyoruz... AŞTİ Ankara Büyükşehir Belediyesi, eski başkan Melih Gökçek hakkında yeni bir suç duyurusunda bulundu. M. Gökçek’in göstermelik ihaleyle oğlu Ahmet Gökçek’in kurucu başkanlığını yaptığı Osmanlıspor’a belediyenin kasasından 150 milyon dolar (1.1 milyar TL) para aktarımı yaptığı belirtiliyor. Bir ek yapalım... Melih Gökçek yıllarca AŞTİ’den topladığı harçları Keçiören Spor diye bir kulübe aktardı. AŞTİ’ye her giren ve çıkan araçtan para alınıyordu. Kesilen fişlerin üstünde Keçiören Spor yazıyordu. Bu kulübün başkanı da oğluydu. Bu kulüp asla ikinci amatör kümeye çıkamadı, hep üçüncü ligde kaldı. Bu paraları sordum diye Gökçek 50 bin liralık tazminat davası açtı. Mahkeme reddetti. Umarız, günün birinde şu AŞTİ harçlarının akıbeti de sorulur. YARADI Prof. Ahmet Yaramış kimdir? Atatürk düşmanı İskilipli Atıf Hocayı öven bir Ensar Vakfı yöneticisi. Ahmet Yaramış geçen ay Türk Tarih Kurumu Başkanlığı’na atanmıştı. Çok geçmedi... Prof. Ahmet Yaramış geçen hafta bir panelde konuştu: - FETÖ’cü darbe teşebbüsüne karışmış, pişman olmuş kişilere de sahip çıkmamız, onları kazanmamız   gerekiyor, deyiverdi. Tabii ortalık karıştı... Ahmet Yaramış açıklama yaptı: - Darbe teşebbüsüne karışmamış diyeceğim yerde karışmış dedim, üzgünüm, özür dilerim... Şimdi ne olacak? Cumhurbaşkanlığı sözcüsü İbrahim Kalın işareti verdi: “Başkan Bey’in kendisinin bir muhasebe yapmasında fayda var” dedi. Ne demek muhasebe yapmak? Sayın Yaramış’ın muhasebeye inerek hesabı kapatması ve ceketini alarak gereğini yapması demek. Yaramadı bu atama, ne ona ne kuruma! Atatürk’ün ahı tuttu. BAŞAKŞEHİR Lig şampiyonluğunu Başakşehir kazandı.Bu konuyla ilgili politik tartışmaları bir yana bırakalım. Bu şampiyonluk torpille kazanılmış bir şampiyonluk değildir. Öteki kulüplerin ders alması gereken bir başarıdır. Başakşehir yalnız ligde değil Avrupa kupalarında da en başarılı kulübümüz. Tam bir Alman disiplini içinde oynuyorlar. Galip de olsalar yenik de düşseler 90 dakika aynı tempoyu sürdürüyorlar. Takım oyununu aksatmıyorlar. Uyum, özveri, disiplin, özgüven en üst düzeyde. Bu takımın mimarı Abdullah Avcı’dır. Okan Buruk takımı aldı, aynı çizgiyi sürdürdü. Kulüp iyi yönetiliyor. Yöneticiler gereksiz kavgaların odağı olup futbolcuların dikkatini dağıtmıyorlar. Çok küçük bir bütçeyle kat kat zengin kulüplere kök söktürüyorlar. Büyük bütçelerle yerlerde sürünen sözde “büyük”lere Başakşehir ders olsun... CORDOBA Ayasofya’nın camiye dönüştürülmesini eleştirenlere verilen cevaplardan biri şu: - Endülüs Emevilerinin Cordoba (Kurtuba) Camii de sonradan Hıristiyanlar tarafından kiliseye çevrilmedi mi? Ne zaman olmuş bu? 1236 yılında... Yani 784 yıl önce.. Bugünü karşılar mı, bilemeyiz... Le Point dergisindeki yazıda ise şu anımsatılıyor: - Cordoba, camiye dönüştürülmeden önce kiliseydi. HDP ve kadınlar Kadına şiddet konusunda her parti duyarlı görünür. Ama kendi içlerinde bu duyarlığı uyguladıklarını pek görmeyiz. HDP bu konuda farklı bir örnek sergiledi. Muş milletvekili Mensur Işık eşine şiddet uyguladığı iddiasıyla medyanın gündemine gelince partisinden ihraç edildi. Bir başka olayda HDP Milletvekili Tuma Çelik bir kadına tecavüzle suçlanınca partinin kararının beklemedi, kendiliğinden istifa etti. HDP’nin siyasetini eleştirebiliriz. Ancak kadınla ilgili duyarlığı tartışmasızdır. Bugün parlamentoda kadın milletvekili oranı AKP’de yüzde 18.56, CHP’de yüzde 12.32, MHP’de yüzde 8.16. İYİ Parti’de yüzde 5.4’tür. HDP’deki bu oran mı? Sıkı durun: Yüzde 39.66. HDP’nin toplam 58 milletvekili içinde kadınların sayısı 23’tür. Tüm parti birimleri ve belediyelerde de bir kadın eş başkan var. Bu tablo önemlidir.",https://www.milliyet.com.tr/yazarlar/melih-asik/icimizdeki-bizanslilar-6264055
Melih Aşık,Ne götürür acaba!,14 Temmuz 2020,"Ayasofya’nın müzeden camiye çevrilmesi, içinde namaz kılınıp kılınmamasından ibaret bir konu değil kuşkusuz. Zaten 30 yıldır içinde beş vakit ezan okunuyor, namaz da kılınıyordu. Medyada “İlk namaz 24 Temmuz’da kılınacak” diye sevinç gösterisi yapanlar, anlaşılıyor ki 30 yıldır Ayasofya’nın semtine uğramamışlar. Bizce, “Başka ülkeler ne der, misilleme yaparlar mı?” kaygısı da fazla önem taşımıyor. Bizim de onlara misilleme yapmamızdan çekinirler. Olan Türkiye’nin dünya ailesi içindeki “imajı”na olur. Türkiye 80 yıldır dünyaya “halkının çoğu Müslüman olup da laik demokrasiyi uygulayan tek ülke” olarak örnek gösteriliyordu. İslam ülkelerine rol model olarak işaret ediliyordu. Dinsel özgürlükler ve hoşgörü anlamında doğunun en batısında yer alıyorduk. Ayasofya, müze olarak bu iddiamızın dev bir sembolüydü. 2005 yılında İspanya ile birlikte “Medeniyetler İttifakı”nı oluşturmamız bu kimliği güçlendiren büyük bir adım daha oldu. Müzenin camiye çevrilmesi işte bu imajımızı geçersiz hale getiriyor. Kararın iç politikadaki yansımaları da büyük olacak kuşkusuz. Ayasofya’da namaz kılınıyordu, yine kılınacak. Ama pek çok şey artık eskisi gibi olmayacak. YA ÖYLE DERLERSE... Ayasofya’nın camiye çevrilmesi söz konusu olduğunda “Kararı çıkartırsanız çıkartın” demekten başka tepki gösteremeyen, kritik konularda doğruları dile getirmek yerine iktidarın peşine takılan CHP’nin bir klasik bahanesi var: - Sonra bize dinsiz derler - Sonra bize PKK’lı derler - Sonra bize FETÖ’cü derler - Sonra bize terörist derler Demesine derler... Senin politik çizgin yoksa, halka kendini anlatamıyorsan, gündemi tayin edemiyorsan, iktidarın gündeminin peşine takılmışsan, girdiğin tartışmalarda altta kalıyor, kendi görüşünü savunamıyorsan, elbet sizi istedikleri gibi damgalayacak, siz de damgalanma korkusuyla eli kolu bağlı oturacaksınız. Ancak bir merakımız da şudur... Gerçekten size öyle veya böyle damgalayacaklar diye mi endişeleniyorsunuz? Yoksa bu, sizin iktidara destek olmak için bulduğunuz bir bahane midir? RAFFLES Dünyanın en itibarlı turistik yayınları arasında yer alan T+L (Travel and Leisure) tarafından yapılan ankette dünyanın en iyi yüz oteli arası Türkiye’den de “Raffles İstanbul” girdi. T+L okurları Raffles’i Avrupa’nın en iyi, dünyanın ise 7. en iyi şehir oteli seçti. Zorlu kompleksi içinde yer alan otelin fiyatlarına bir göz attık. 400 euro civarında... Eğer kalmaya niyetlenirseniz oda kahvaltı gecelik 3500 lirayı gözden çıkarınız. Pahalı mı? Bunu ertesi sabah resepsiyonda hesabı öderken düşünürsünüz! PATTİS CHP Niğde Milletvekili Ömer Fethi Gürer, Niğde’de yazlık patates sökümünün başladığını, kilosu 90 kuruşa mal olan yazlık patatesi tüccarın bu fiyata dahi almadığını, duruma tepki gösteren üreticinin Altunhisar ilçesinde ürünü yollara döktüğünü bildirdi. Niğdeli çiftçimiz siyasetçileri yakalayıp oraya entegre tesis (patates ürünleri fabrikası) kurulmasını istiyor mu? Kendisi örgütlenip tesis kurmayı planlıyor mu? Kooperatifleşmeyi düşünüyor mu? Bunları yapmıyorsa daha çoook üzülecektir... ÇAKAR İyi Parti Kocaeli Milletvekili Lütfü Türkkan’ın kızı Dilara Türkkan, babasının sirenli ve çakarlı aracıyla emniyet şeridini kullanmış Bunu da marifet gibi sosyal medya hesabından ilan etmiş. Milletvekilleri çakarlı ve sirenli araç istediklerinde ne yapacaklar diye sormuştuk. Demek böyle işlerde kullanacaklarmış. Mülkiyeli kardeşimiz Lütfü Bey’in yapacağı tek şey var. Aracın siren ve çakarını söküp bunu kamuoyuna ilan etmesi. Hem kızına ders hem anlamlı bir özeleştiri olur. Tabii eğer siyasette ilkenin önemine inanıyorsa... BAHŞİŞ ABD’nin Alexion isimli ilaç şirketi, ABD’de Rüşvetin Önlenmesi Kanunu (FCPA) uyarınca 21 milyon dolar para cezasına çarptırdı. Belgelerde, şirketin Türkiye şubesinin “2010-2015 yılları arasında Türkiye Sağlık Bakanlığı yetkililerine 1.3 milyon dolar değerinde rüşvet verdiği” belirtildi. Belgelere göre, ABD’li ilaç şirketi Sağlık Bakanlığı’nın ilgili komisyonlarındaki temsilcilerine, rüşvet olarak nakit para, hediye ve tatil gibi biçimlerde rüşvet dağıtmış. İlginçtir, olayın Türkiye’de dikkate değer bir yansıması olmadı. Ortada basit bir olay değil halk sağlığına uzanan bir rüşvet skandalı var. Sağlık Bakanlığı’nda ise halkın değer verdiği bir isim oturuyor; Sayın Fahrettin Koca bu olayı araştırmayacak mı?",https://www.milliyet.com.tr/yazarlar/melih-asik/ne-goturur-acaba-6258777
Melih Aşık,İstanbul’un tapusu,23 Temmuz 2020,"Tapu ve Kadastro Mühendisleri Odası’ndan canhıraş bir feryat var. Sultanahmet’teki Tapu ve Kadastro Bölge Müdürlüğü’ne geçen hafta emir gelmiş. Genel Müdürlük Binasının (Defter-i Hakani Nezareti Binası) 24 Temmuz tarihine kadar yani bir hafta içinde boşaltılması istenmiş. Binaya Ayasofya Müzesi’ndeki kimi eşya ile idari birimler gelecekmiş. Burası yeni Ayasofya Müzesi olacakmış. İstanbul Tapu Kadastro Genel Müdürlüğü şu sırada telaşla, Asya yakasında alelacele bulunan kimi binalara taşınıyor. Bina 1743 yılında ahşap olarak inşa edilmiş, 1881’de beton yapıya dönüştürülmüş, o gün bugün aynı işlevi görüyor. Kadastro Mühendis Odası Başkanı Mehmet Hışır’la konuşuyoruz: - Binada çok önemli bir arşiv var. Osmanlı ve Cumhuriyet dönemlerinin tapu kayıtları, haritalar, belgeler bu arşivde yer alıyor. Yüzlerce yıllık Osmanlı dönemi hafızası, 277 yıllık tapu kadastro hafızasıdır bu. Biz taşınma sırasında bu belgelerin zarar görmesinden hatta kaybolmasından korkuyoruz. Üstelik taşınacağı yerlerin fiziki koşullarının arşive uygun olması gerekiyor ki bunun da mümkün olacağını sanmıyoruz. Bir haftada üç odalı evinizi taşıyamazsınız. Böylesi değerli bir arşivin hiçbir hazırlık yapılmadan bir haftada taşınması nasıl mümkün olur? Bunu biz soruyoruz ama kararı verenler sormamış kendilerine. Emir demiri kesmiş. Yazıktır.  F-35 hİkâyesi!  ABD tarafından Türk Hava Kuvvetleri için üretilen sekiz adet F-35 A uçağı, ABD Hava Kuvvetleri envanterine devredildi. Ve Türkiye F-35 ortak projesinden çıkarıldı. Bizim bu projeye 1.5 milyar dolar yatırdığımız hep söylendi. Belli ki bu uçakların parası tamamen veya kısmen tarafımızdan ödendi. Peki, ABD el koyduğu bu uçakların parasını iade edecek mi? Her şey konuşuluyor, bu konuşulmuyor. Bu arada E. Korgeneral Erdoğan Karakuş ilginç bir öneri attı ortaya: - ABD madem S-400’lere kopya vermemek için F-35’leri vermekten vazgeçti, o zaman yerine bizde zaten mevcut olan F-16’lardan isteseydik... İyi fikir... Ama görüşmelerde pek akla gelmedi demek! Bu arada... S-400’ler hakkında son karar nedir? Aktifleştirilecek mi? Hâlâ açıklık yok... STEVİA TESİSİ! Stevia çok değerli bir tatlandırıcı bitkisi. Piyasada satılan yapay tatlandırıcıların çoğu sağlığa zararlı. Stevia bitkisinden elde edilen ise katkısız, doğal bir tatlandırıcı. O yüzden değerli ve pahalı. Çaykur, bu yönde üretim için bir hamle yapmış. Rize’de stevia bitkisinin yapraklarından tatlandırıcı elde etmek üzere bir fabrika ihale etmiş. Bu arada çiftçiye de fabrikada işlenecek stevia fidanı dağıtılmış. Sonuç ne olmuş diyeceksiniz. Bunu Tarım Bakanı Bekir Pakdemirli’nin, CHP’li Ömer Fethi Gürer’in soru önergesine verdiği yanıttan öğreniyoruz. - Tesis için 16 milyon lira harcanmış, yüzde 95’i tamamlanmış, ancak arıtma sistemindeki eksiklik nedeniyle deneme üretimi başlayamamış. - Çiftçi stevia bitkisini yetiştirmeye yanaşmamış. Çünkü bitki düz alan istiyormuş. Rize’de bu tür alanlar yokmuş. Olanlar da çay tarımına ayrılmış. Sonuçta, fabrika bitse de işlenecek bitki ortada yok. Bitkinin kısa zamanda yetiştirilmesi de mümkün değil. Çünkü yatırım yapılırken yeterli araştırma yapılmamış. 16 milyon lira şimdilik boşta yatıyor.  YENİLİK  Kemal Kılıçdaroğlu’nu eleştirdiği için CHP’den ihraç edilen eski diplomat Öztürk Yılmaz birkaç arkadaşıyla yeni bir parti kurmuş. Adı: Yenilik Partisi... Sosyal medyada yeni partiyle dalga geçen geçene... Tabela partisi olurmuş, üç oy almazmış vs... Halkımız hem (haklı olarak) mevcut partilerden memnun değildir. Hem de yeni kurulan partilere karşı hemen cephe almaktadır. - Bakalım yeni bir şey söyleyecek mi, siyasete katkı yapacak mı, kritik konuları sorgulayacak mı, dürüstlük yolunda kavga verecek mi? Diye sormadan... Bunları beklemeden, yeni kurulan partilere peşin peşin cephe almak hangi akla hizmettir? SAAT  Fıkrayı Çetin Altan anlatırdı... Bir Doğu ülkesinde... İçinde muhterem hanımefendi ve beyefendilerin de bulunduğu kervan, dağlık taşlık yollarda ilerlerken aniden eşkıyaların baskınına uğramış. Eşkıyalar kervandaki sandıklarda ne var ne yok boşaltmışlar. Eşkıyaların liderleri ele geçen eşyayı tek tek inceliyormuş. Bu arada bir cep saatine uzun uzun baktıktan sonra bir şeye benzetememiş olacak ki taşlara doğru fırlatmaya yeltenmiş. Saatin sahibi o anda eşkıyaya doğru atılmış: - Aman durun, demiş, o saat ‘Vacheron Constantin’ markadır, çok kıymetlidir. Atarsanız kırılır, bir daha çalışmaz. Eşkıya bir elindeki saate, bir adama bakmış: - Mal benim değil mi, demiş, ister atarım ister satarım. Fıkra nereden aklımıza geldiyse!  NAMAZ  Kemal Kılıçdaroğlu Diyanet İşleri Başkanı’nın cuma günkü açılış ve namaz davetine olumsuz cevap verdi. Meral Akşener, Ayasofya’nın açılını desteklemişti, geleceğini bildirdi. İstanbul Belediye Başkanı Ekrem İmamoğlu, 24 Temmuz’da Ankara’da Lozan törenlerine katılacağını bildirerek daveti geri çevirdi. Geldik en büyük merak konusuna... - Davet gelirse Ayasofya’daki namaza katılırım, diyen Muharrem İnce ne yapacak? Dün kendisini bulamadık, bürosuna sorduk ne yapacağını... Cevap: - Bize henüz davet gelmedi, o yüzden ne yapacağımıza karar vermedik.",https://www.milliyet.com.tr/yazarlar/melih-asik/istanbulun-tapusu-6266120
Melih Aşık,Lozan’dan bugüne...,25 Temmuz 2020,"Türkiye Birinci Dünya Savaşı’nın yenik ülkeleri arasından yenilgiyi kabul etmeyerek kurtuluş savaşına giren ve esaret zincirlerini kıran tek ülkedir. Lozan, Birinci Dünya Savaşı’nın mağlubu bir ülkenin galiplerle eşit şartlarla imzalamayı başardığı tek antlaşmadır. Ünlü İngiliz tarihçilerinden Arnold Toynbee Lozan hakkında şunları söylüyor: “Hemen hemen her konuda Türk ulusal istekleri, Lozan’da müttefikler tarafından kabul edilmiştir. Ve dünya tarihinde eşi olmayan bir olayla karşılaşılmıştır. Yenilmiş, parçalanmış bir ulusun, bu harabe içinden ayağa kalkması ve dünyanın en büyük ulusları ile tam eşit koşullar içinde karşı karşıya gelmesi ve Büyük Savaşın galiplerini dize getirerek her isteğini kabul ettirmesi şaşılacak bir şeydi.” İNÖNÜ’NÜN DÜNYASI Semih Kalkanoğlu elektronik mevzulardan daha çok siyasi sorunlara kafa yoran bir elektrik mühendisi. Titiz bir araştırmacı. Ana araştırma alanı Din ve Devlet ilişkileri. 1987 yılında yaptığı araştırmayla İnönü Vakfı ödülü kazanmış. Bu araştırmayı nihayet şimdi bastırabilmiş. Doğu Kitabevi’nden çıkan “İkinci Adamın Manevi Dünyası” adlı bu kitabı dikkatle okuduk. İçinde aslında inançlı bir adam olan İsmet İnönü’nün din ile devlet işlerinin ayrı tutulması, dinin politikaya alet edilmemesi, laikliğin korunması için gösterdiği çabalar, eyyamcı siyasetçilere karşı verdiği mücadeleler yer alıyor. İsmet İnönü’nün arşivlerde kaybolmuş birçok konuşmasını kitapta buluyoruz. 1966’da Ege gezisinde kendisine sık sık, “Aman efendim, burada şu tarikat özellikle güçlüdür, dini konularda fazla sert konuşmayınız” telkinleri yapılır. İnönü, tam tersine, sert konuşmalar yapar. 1966’da Uşak’ta adlarını vererek konuşur: - Bunların işi din istismarıdır. CHP dinsizdir derler. Bunlar laik Cumhuriyet’in düşmanıdırlar. Adını söylemeden Müslümanları Müslümanlara düşman ederler.” İnönü’yü ve toplumun eğilimlerini tanımak açısından okunması gereken bir kitap bu... KART VİZİT Antalya Korkuteli’nin İyi Parti İlçe Başkanı Cemal Tınkaz, İlçe Belediye Başkanı MHP’li Öner Niyazi İşlek’e bir soru yöneltmiş. Pazar yerleriyle ilgili söylentiler hakkında bilgi istemiş. Başkan İşlek bir zarfa cevap mektubuyla birlikte bir salatalık (hıyar) koymuş, cevabını o şekilde göndermiş. Aklımıza çocukluğumuzda Kısıklı’daki çay bahçelerinde izlediğimiz İsmail Dümbüllü temsilleri geldi. Orta oyununun bir yerinde oyunun parçası olarak seyirciler arasından biri (tabii tiyatronun adamı) sahneye bir hıyar fırlatır... Dümbüllü hıyarı eline alır, o tarafa döner: - Beyefendi kartvizitinizi düşürdünüz, diye seslenirdi. Seyirci bunun kurmaca olduğunu anlamaz, anında kahkahayı basardı... YERALTI Amerikalı yazarın makalesi beni hayli endişelendirdi. Siz de paylaşacaksınız bu endişeyi sanırım. Diyor ki tarih uzmanı yazar: - O dönemde yapılan bütün dini mabetlerin altında dehlizler, koridorlar, labirentler vardır. Ayasofya’nın altında da mutlaka vardır ama şimdiye dek bulunamamıştır. Bu ne demek... Birilerinin Ayasofya’nın altında aramalara başlaması için davetiye değil mi? SANSÜR 24 Temmuz aynı zamanda İkinci Meşrutiyet’in ilanıyla sansürün kaldırılışının da yıl dönümü. Günümüzde artık “sansürün kaldırılması için mücadele günü” olarak anılıyor. Osmanlı’da çok hoş sansür öyküleri vardır. Yazar Ahmet Rasim bir gün ünlü sansür memuru Hıfzı Bey’e şöyle dert yanar: “Yazdığımız yazılarda zatıâlinizin çizeceğinizi bildiğimiz kelimeleri kullanmıyoruz. Biliyoruz ki vatan, millet, hürriyet, ihtilâl, cinnet, mecnun, yıldız, intihar, zehir vs. gibi birçok kelimeler yazılmaz. Fakat sansürden gelen provalarda her seferinde başka başka kelimeler, cümleler görüyoruz ki, çizmişsiniz. Bunları lütfedip söyleseniz de boş yere yazmasak ve sizi de yormasak.” Hıfzı Bey’in cevabı: “Onu ben de bilmem. Yalnız size şu kadarını söyleyeyim. Siz hangi yazınızı en çok beğenerek yazarsanız, oh, ne güzel oldu, derseniz, benim onu çizeceğimi biliniz.” 65’li Ankaralı, 65 yaşındaki okurumuz Kızılay’dan Aşağı Ayrancı’daki evine gitmek üzere akşam 19.40 sularında durağa gelmiş. Yaklaşık 20 dakika otobüs beklemiş. Gelen otobüse binip 65 yaş kartını okutmak üzere cihaza göstermiş. Ve ekranda şu yazı çıkmış: “Saat 20.00’yi geçtiği için geçersizdir.” Okurumuz saatine bakmış, 20.04’ü gösteriyormuş. Ne anlatmışsa kâr etmemiş, halk otobüsü şoförü kendisini otobüsten indirmiş. Pandemi döneminin zencileri artık bellidir: Biz 65’liler... DAVET CHP Genel Başkanı Kemal Kılıçdaroğlu bugünkü kurultaya alınmayacak olan onur üyelerine birer mektup göndermiş. Mektupta diyor ki: “Kurultay alanımıza pandemi dolayısıyla sadece delegeler alınacaktır. Onur üyeleri için de salonun dışına dev ekranlar yerleştirilmiş, pandemi kurallarına göre oturacak yerler ayrılmıştır.” Ankara’da sıcaklık 40 derece. Onur üyeleri, neden kurultayı evlerinde izlemek varken Bilkent’e gitsin de sıcak altında dev ekrandan izlemeye çalışsınlar? Bunun mantığı var mı? Bir dostumuz: Evet var, dedi. “Çünkü onur üyeleri kurultaya alınmadıklarını belirterek dava açmaya hazırlanıyor. Kemal Bey bu mektubuyla mahkemede: - Biz onları davet ettik, yer hazırladık ama gelmediler, demeye hazırlanıyor.” Zekice bir mektup yani!",https://www.milliyet.com.tr/yazarlar/melih-asik/lozandan-bugune-6267918
Melih Aşık,Bizans Müzesi,30 Temmuz 2020,"Ayasofya’nın camiye çevrilmesi kararıyla birlikte Sultanahmet’teki Tapu ve Kadastro Müdürlüğü’ne talimat verildi. Osmanlı ve Cumhuriyet arşivleri de dâhil çok değerli tarihi belgelerin korunduğu bina bir haftada boşaltıldı. Binadaki dosya ve belgeler aceleyle plastik poşetlere dolduruldu, kapının önüne yığıldı, oradan da kamyonlarla Asya yakasındaki bazı binalara taşındı. Bu belgeler zarar görür mü, taşındıkları binalarda sağlıklı biçimde korunur mu, kimse umursamadı. Çünkü yoğun bir Ayasofya heyecanı sarmıştı kitleyi. Tarihi Tapu ve Kadastro binası (Defterhane) bir haftada Ayasofya Müzesi oldu. Buraya muhtemeldir ki Ayasofya’nın kiliseden kalma kimi eşyası taşınacak. Aslında büyük bir fırsat kaçırıldı. Burası pekâlâ bir Bizans Müzesi olabilirdi. Yalnız Ayasofya’dan değil... Pek çok yerden Bizans eserleri burada toplanabilirdi. Ayasofya’nın eski müdürlerinden Erdem Yücel diyor ki: - Atina’da ve Venedik’te Bizans müzeleri vardır. Bizans’ın başkenti olmuş İstanbul’da böyle bir müzenin olmayışı büyük eksikliktir. Ayasofya başta olmak üzere, İstanbul Arkeoloji Müzeleri, Antalya Müzesi, İzmir Müzesi, Selçuk Müzesi başta olmak üzere pek çok müzede çok sayıda Bizans eseri var. Zengin bir müze oluşturabilirdik, yapamadık. Yapmadık... Bu bir din konusu değil kültür, sanat, tarihe saygı konusudur. Henüz farkına varamadık!  NUTUK  İstanbul Büyükşehir Belediyesi Kültür İşleri Dairesi geçen hafta yeni bir kitabı satışa sundu:  “Hatıratlarla Karşılaştırmalı NUTUK”  Kitabın tanıtımını bizzat Başkan Ekrem İmamoğlu yaptı.  1300 sayfalık kitabın ciltli özel baskısının indirimli fiyatı 135 TL, yumuşak kapaklı versiyonu 56.25 TL.  Nutuk Atatürk’ün kaleminden, 19 Mayıs 1919’dan 1927 yılına kadar geçen zamanın olaylarını anlatır.  Nutuk’un İş Bankası tarafından yayımlanan, günümüz Türkçesine uyarlanmış (600 sayfalık) versiyonu 18 liradan satılıyor. Birçok kurum Nutuk’u 5 lira gibi sembolik fiyatlarla dağıtıyor. ADD yakın geçmişte Nutuk’u bedava dağıtmıştı örneğin.  Kitaba konulan 135 ve 56 lira gibi fiyatlar bize o yüzden aşırı geldi. Merak ettik: Bu fiyatın içinde “kâr” da var mı? Eğer varsa çok ayıp. Bir belediye, çocuklar ve gençlere hitap eden Atatürk’le ilgili kitabı kazanç yolu yapamaz. Yapmamalı...  YALOVA Atatürk’ün Yalova’daki Yürüyen Köşk’ünün bahçesinde, AKP’nin milletvekili adayı Aydın Demirel’in kızı için sazlı sözlü kına gecesi düzenlenmiş. Bu köşkün ünü malum... Yanındaki çınar ağacının dalı uzayınca bahçıvanlar bu dalı kesmeye kalkışmış, Atatürk engel olmuş, Köşk, temeline ray döşenerek 5 metre yana çekilmiştir. Olay, Atatürk’ün ağaç sevgisini halka anlatmak için düzenlediği muhteşem bir gösteridir. Kına gecesine gelince... Geçmişte de Köşk’ün bahçesinde benzer bir etkinlik olmuştu. Neden bu köşk sadece ziyarete açık tutulup başka her türlü etkinliğe kapatılmaz? Kendisi ve taşıdığı anılar bu kadar mı sıradandır? Yalovalılar, sorumuz sizlere...  KOLTUK  Siyaseti düzeltmek için işe nereden başlamalı? Deneyimli bir siyasetçi dostumuzun yanıtı: - İki seçim kaybeden lider koltuktan inmeli. İnmezse ne mi olur? Artık bütün enerjisini koltuktan düşmemeye verir. Memleketi değil kendini ayakta tutmaya çalışır. Gözünün karartır, koltuktan kalkmamak için kural içi, kural dışı her türlü oyunu oynamaya başlar.  SEVR İktisatçı Mahfi Eğilmez Twitter’da Sevr haritası ile Lozan haritasını alt alta koymuş, demiş ki: “Bugün, tarihimizdeki en önemli günlerden birisi, Kurtuluş Savaşının taçlandırıldığı Lozan Antlaşması’nın 97. Yıl dönümü. Kutlu olsun.” Mesajın altına malum görüşteki biri: “Lozan’ın gerçekten bir zafer olduğunu mu düşünüyorsunuz ya da ihtilaf devletlerinden değilseniz...” Mahfi Eğilmez ona da yanıt vermiş: “İhtilaf değil, İtilaf devletleri... İhtilaf uzlaşmazlık demek, itilaf uzlaşma, anlaşma demek...” Adam itilaf ile ihtilafı karıştırmış. İki sözcük arasındaki farkı bilmiyor ama size tarih dersi verebiliyor. Cehalet böyle bir şey...  ÖNERİ Tarık Konal dostumuz, CHP yapılanmasıyla ilgili önemli bir uyarıda bulunuyor: - Parti Meclisi seçimi Genel Başkan seçiminden önce yapılmalı. Parti Meclisi Genel Başkan’ın isteklerine göre değil, delegelerin (hatta üyelerin) özgür iradesine göre şekillenmeli. Böylece bir karşı ağırlık ve güçler dengesi oluşur ve genel başkanın tek adam gibi hareket etmesi önlenmiş olur.” CHP Kurulunda konuşan Mersin Milletvekili Aytuğ Atınç güzel saptamalar yaptı. Konuşmasının bir yerinde dedi ki: - Şimdiden seçimlerde adayların ön seçim ile belirleneceğini açıklayın. Bunu açıkladığınız anda milletvekili olmayı amaçlayan üyeler tabanda, halk arasında çalışmaya başlayacaklardır. Şimdiki durumda adaylar milletvekili olmak için liderin peşinden koşup duruyor. Halkı değil lideri etkileyen seçim kazanıyor.",https://www.milliyet.com.tr/yazarlar/melih-asik/bizans-muzesi-6271687
Melih Aşık,Sıra Kariye’de mi?,18 Temmuz 2020,"Anlaşılıyor ki Danıştay’ın geçen yıl verdiği Kariye ile ilgili karar kamuoyunca ıskalanmış, Ayasofya’ya örnek olma ihtimali üzerinde durulmamış. Aksi takdirde, Ayasofya’nın camiye çevrilmesi herhalde bu dozda şaşkınlık yaratmazdı. Nedir olay? Ayasofya’nın camiye çevrilmesinde başrolü oynayan Çevreye Hizmet Derneği, 2010 yılında Kariye Mozaik Müzesi’nin camiye dönüştürülmesi için Danıştay’a başvuru yapıyor. Dünyanın en iyi korunmuş Bizans mozaik ve fresklerini barındıran Kariye, 1945 yılında Bakanlar Kurulu kararıyla müzeye dönüştürülmüş, duvarlar temizlenerek mozaikler ortaya çıkarılmıştır. Danıştay 10. Dairesi, Kariye’nin, Dünya Mirası Listesi’ne de alınmış olmasını gözeterek, başvuruyu reddediyor. Dernek itirazlarını sürdürüyor. Son olarak ‘karar düzeltme’ talebinde bulunuyor. Aradan geçen sürede Danıştay’da kadrolar da değişmiştir. 10. Daire, 2019 yılı Haziran’ında bu defa tam tersi bir kararla Kariye’nin “asli fonksiyonuna döndürülmesi” yani camiye dönüştürülmesi için yeşil ışık yakıyor. O karar bir yıl sonra Ayasofya kararına emsal oluyor. Kariye şu anda hâlâ müze statüsünde ancak her an camiye dönüştürülebilir. Bu yönde Saadet Partisi bir kampanya sürdürüyor. Umarız ve dileriz Kariye’nin müze işlevi ve dünya çapındaki ünü korunur. Camimiz çok var ama böyle eşsiz bir müzemiz yok. Son durum nedir? TRT’nin 15 Temmuz özel yayınında konuk edilen ilahiyatçılardan biri de Marmara Üniversitesi İlahiyat Fakültesi Dekanı Prof. Dr. Ali Köse idi. Köse son sözleri sorulunca TRT’nin de beklemediği kimi görüşler dile getirdi. Bakın ne dedi: “Bu konudan söz açıldığı zaman hep şu duayı yapıyoruz. Allah bir daha bu memlekete 15 Temmuz’lar yaşatmasın. Fakat siz tedbirinizi almazsanız, akıllı davranmazsanız o FETÖ denen örgütü yapılanma şeklini aynı yolları kullanarak bugün hâlâ devam eden başka gruplar hakkında gerekli tedbirleri almazsanız Allah size yardımcı olmaz. Benim bu konudaki kanaatim 15 Temmuz’dan gerekli dersin alınmadığı ve yeterli önlemlere gidilmediği şeklindedir. Hatta ben bunu bir FETÖ gitti, bin FETÖ geliyor diye değerlendiren, bu şekilde sloganlaştıran birisiyim. “ İPE UN SERİK ! Bundan 2.5 ay önce Dışişleri Bakanı Mevlüt Çavuşoğlu ile Turizm Bakanı Mehmet Nuri Ersoy, Antalya’da düzenlenen bir toplantıda AKP’li eski Serik Belediye Başkanı’nın 500 bin lira rüşvet aldığını söyleyince... AKP’nin mevcut Serik Belediye Başkanı Enver Aputkan tepki göstermişti. Başkan Aputkan eski dönemin araştırılması için İçişleri Bakanlığı’ndan müfettiş talebinde bulundu. Müfettiş gelmedi. Suç duyurusu yaptı. Sonuç alamadı. Bu arada CHP Antalya milletvekili Rafet Zeybek ilgili bakanlara soru önergesi verdi. Cevap alamadı. Zeybek, bu kez araştırma önergesi verdi. Önerge önceki gün Meclis Genel Kurulu’nda iktidarın oylarıyla reddedildi. Rüşvet almakla suçlanan eski başkandan ise hiç ses çıkmıyor. Hiç değilse parayı çıkarıp verse! Onu da yapmıyor. Keyfini hiç bozmuyor! KAVGA Haber Global’de şiddetli bir ağız kavgası patlıyor... MHP’li Cemal Enginyurt ile CHP Parti Meclisi Üyesi Erdal Aksünger kapışıyorlar. Kapışma sebebi mi? Enginyurt bir ara: - Cumhur-başkanı “Dünya beşten büyüktür” dedi, Türkiye dünyanın en büyük altıncı ekonomisidir demek istedi, şeklinde bir görüş belirtiyor. Erdal Aksünger: - Türkiye dünyanın en büyük altıncı ekonomisi olur mu ne saçma şey, diye karşı çıkıyor. Kavga bu sözler üzerine kızışıyor. Anlaşılıyor ki Cumhurbaşkanı’nın “Dünya beşten büyüktür” sözü anlaşılamamış. Cumhurbaşkanı bunu söylerken Güvenlik Konseyi’nin 5 daimi üyesinin veto hakkına tepki gösteriyor... 5 üyenin ayrıcalıklı statüsünü eleştiriyor. Türkiye dünyanın 6’ıncı büyük ekonomisidir, demiyor. Bunu da bilvesile kaydetmiş olalım. TEATRO Ünlü sanatçımız Ferhan Şensoy anlatır... “Sakıp Sabancı Küçük Sahne’ye, İstanbul’u Satıyorum’u izlemeye gelmişti. Perde arası kuliste çay içtik, bana şunları sordu: -  Tiyatro kaç kişilik? Bilet kaç para? Kaç kişi çalışıyor burada? Hepsi sigortalı mı? Kira ne kadar? Gazete ilanı kaç para? Yılda kaç ay açık tiyatro? Yanıtladım soruları. Hıncahınç dolu oynadığımız bir dönem. Kafasında bir hesap yaptı, çayından bir yudum aldı. ‘Yapılmaz bu iş!’ dedi.” Özel tiyatrolar normal zamanda zor ayakta dururdu. Bir de pandemi girdi hayatımıza... Büsbütün ayakta duramaz oldular. Yazın açık havada turne şansı var. Kışın ne olacak? Kim biliyor? Kimin umurunda? AUDI 8 Kemal Kılıçdaroğlu’na geçenlerde Audi 8 modeli yeni bir makam aracı satın alınmıştı. Araç için 2 milyon liraya yakın para ödenmesi kimi sohbetlere konu oldu. Bu arada eski Turizm bakanlarından Bahattin Yücel, CHP’den bir dostuyla sohbet ederken konu Kılıçdaroğlu’na alınan yeni otomobile gelmiş. Bahattin Yücel: - Gerek var mıydı bu kadar pahalı araca, bir başka model olmaz mıydı, deyince CHP’li dostu demiş ki: - Almanya’nın ilerici IG Metal sendikası Audi’nin imal edildiği fabrikalarda örgütlü. İlerici bir sendikanın faaliyetine fabrikasında izin vermesi bizim AUDI’yi tercih etmemizde etken oldu. Bu mantıklı gerekçe karşısında Bahattin Yücel’e söyleyecek söz kalmamış tabii!",https://www.milliyet.com.tr/yazarlar/melih-asik/sira-kariyede-mi-6262085
Melih Aşık,Şipşak başkanlık!,28 Temmuz 2020,"Kemal Kılıçdaroğlu 6. kez kurultay kazanarak CHP’nin genel başkanı sıfatını korudu. Bu açıdan dünyanın en başarılı genel başkanlarından biri sayılabilir. Dünyada ve tarihte 10 yılda 9 seçim kaybettiği halde genel başkanlığını sürdüren bir başka parti liderini biz duymadık. Tarih de kaydetmemiş olmalı. CHP Genel Merkezince belirlenmiş delege heyeti Kemal Kılıçdaroğlu’nu 10. denemede partisini iktidar yapacağı umuduyla tekrar genel başkan yaptı. Kemal Bey seçimde rakipsizdi. Kendi kendiyle yarıştı, birinci oldu. Rakibi İlhan Cihaner aday olmak için gerekli imzayı topladığını ancak birçok delegenin sonradan imzasını geri çektiğini anlattı. Delegeler hangi vaatlerle fikir değiştirmişti? Öğrenemedik. Parti Meclisi seçiminde her il için ayrı sandık hazırlanmıştı. Sandıkların başında il başkanları uyarı nöbetindeydi. Hangi ilin sandığından boş oy çıkarsa o il için iyi olmayacaktı. Delegeler oylarını bu gerçeği göz önünde tutarak kullandılar. Kurultay “İktidara Yürüyüş” kurultayı idi ama tek başına iktidar iddiası yoktu. Kemal Bey “dostlarla” birlikte iktidar olacaklarını söylüyordu. Peki, o ittifak garanti mi? Aytuğ Atıcı anımsattı: - İktidar bir yasa değişikliğ iyle seçim barajını mesela yüzde 5’e indirirse HDP ve İyi Parti ittifak yapmayacağına göre sizin iktidar planınız ne olacak? Kemal Kılıçdaroğlu, “İkinci Yüzyıla Çağrı Beyannamesi” başlıklı hayallerle dolu bir metin hazırlamıştı. Kurultayda bunu okudu. 5 ana sorun ile 13 çözüm maddesi içeren bu metni delegelerin oylarına sundu. Kabul edenler, etmeyenler. Metin kabul edildi. Böylece Genel Başkan’ın fikirleri kurultay kararı oluverdi! Oysa bir komisyon kurulması, oluşacak metnin kurultayda tartışılması, lehte aleyhte konuşmaların yapılması, metnin tekrar gözden geçirilmesi ve kurultayın oyuna sunulması gerekirdi. Demokrasilerde öyle oluyor. Burada böyle oluyor. Son söz... CHP Türkiye’de demokrasinin temel direklerinden biridir. Türkiye’nin esenliği için CHP’nin kendini hiç etmemesi şarttır. FIKRALARLA CHP Bu fıkra CHP’nin iktidarda olmadığını hatırlatan, haksız yere eleştirildiğini söyleyen CHP’liler içindir. Maç bitmiş, takım 6-0 yenilmiş. Soyunma odasında kimsenin ağzını bıçak açmıyor. Derken antrenör içeri girmiş, doğru yedek kalecinin üzerine yürümüş, tekme tokat dövmeye başlamış. Yedek kaleci şaşkın: - Yahu hoca, bana neden vuruyorsun, golleri ben yemedim ki... Demesine kalmamış hoca isyan etmiş: - Ulan sen form tutup kaleye geçseydin biz bu golleri yer miydik... *** Şu fıkra da 10 yılda 9 seçim kaybeden Kılıçdaroğlu’nun önümüzdeki seçimi kazanıp partiyi iktidar yapacağını uman CHP’lilere ithaf olunur. Karadenizli aynı video görüntüsünü üst üste seyrediyormuş. Videoda bir otomobil hızla geliyor, bir duvara toslayıp yamyassı oluyor. Arkadaşı merak edip sormuş: - Yahu sonunu biliyorsun da bu videoyu neden üst üste seyrediyorsun? - Merak edeyrum, demiş Karadenizli. - Neyi merak ediyorsun? - Haçan bakayım, araba bu defa da duvara toslayacak mı? ÜSLUP Gazeteci Nalan Koçak mesaj atmış: “Haberlerde, paylaşımlarda, faillerden bahsedilirken kullanılan ‘tecavüzcüsü’, ‘tacizcisi’ ifadeleri bir tek beni mi delirtiyor? O adamlar, o kadınların hiçbir şeyi olamaz. Sahiplik anlamı çıkabilecek her türlü ifadeyi kullanmak yanlış.” Genç gazeteci arkadaşımız haklı. Kadının berberi, manikürcüsü, yardımcısı, tedakiçisi, der gibi tecavüz suçlusunu “tecavüzcüsü” diye adlandırmak arada meşru bir ilişki varmış havası uyandırıyor. Haberleri yazarken bu hatayı yapmayalım. HARF Son günlerin tartışma konularından biri de şu: “İlkokulda alfabemizden dolayı geri kaldığımız bize anlatıldı. Ama Yunanistan, Çin, Japonya gibi ülkeler alfabesini değiştirmediği halde kalkınmışlar. Demek ki gelişmenin alfabeyle alakası yokmuş.” Sözcü yazarı, tarihçi Sinan Meydan konuya şu açıklamayı getirdi: “Yunan alfabesi Yunan diline, Çin harf sistemi Çin diline uygundu; Osmanlı’nın kullandığı Arap-Fars harfleri ise Türk diline uygun değildi. O yüzden harf devrimi yapılırken Türkiye’de okuryazar oranı yüzde 10 bile değildi. Osmanlı aydınları 1850’lerden beri alfabe değişimini tartışmaktaydı.” TURİST Ayasofya’nın camiye dönüştürülmesi yalnızca Sultanahmet turizmini değil ülke çapındaki durumu da olumsuz etkileyebilir, diyor turizmci dostumuz. Sebebine gelince: “Yabancı ülkelerin lider ve yöneticileriyle girişilen kavgalar o ülkelerin halkını fazla etkilemez, ancak doğrudan halkı incitecek söz ve tavırlar dostluğu soğutur, turizmi etkiler. Ayasofya kararı Ortodoks ve Hıristiyan inancına sahip yabancılarda tepkisel duygular yaratabilir, bu da iyi sonuç vermez.” TUVALET Kahvesi güzel... Yeri de çok güzel... Kadıköy Bahariye Caddesi’nde hem kahvenizi içiyor hem gelen geçeni seyrediyorsunuz. Öyle böyle değil. Tam 5 katlı bir kafe. Şehirde 5 şubesi daha varmış. Biz giriş katında oturduk. Kahvemizi yudumladık. Böyle güzel bir kafe oluşturdukları için sahiplerini tebrik ettik. Tam kalkacağız... Tuvalet ihtiyacı hasıl oldu. Garsonu çağırdık: - Evladım tuvalet nerede, alt katta mı? - Hayır, beşinci katta efendim. - Asansör nerede peki? - Asansör yok efendim. - Yani 5 katı yürüyerek mi çıkacağız? - Evet efendim... İnsaf be patron... Bari oraya bir tabela assaydınız: - Tuvaletinizi yapmadan kafemize gelmeyin, falan deseydiniz mesela...",https://www.milliyet.com.tr/yazarlar/melih-asik/sipsak-baskanlik-6269858
Melih Aşık,ÇELİK GÜLERSOY,07 Temmuz 2020,"İstanbul’u yeniden yaratan bu aziz adamı, Çelik Gülersoy’u 6 Temmuz 2003 tarihinde kaybetmiştik. Dün onun ölüm yıl dönümüydü. Turing Kurumu Başkanı Gülersoy, İstanbul’a gelmiş geçmiş belediye başkanlarından daha fazla kültürel hizmette bulunmuştur. Şehirde bugün halkın nefeslendiği, geçmişin hatırasını taşıyan sayısız eseri o kurtarmış, hayata döndürmüştür. Onarttığı eserler arasında: Kadıköy Ayrılık Çeşmesi... Kariye Kilisesi... Babıâli Kapısı... Şişli’deki Atatürk Evi... Çamlıca tepesi... Tevfik Fikret’in Aşiyan’daki köşkü sayılabilir. Yıkılmaktan kurtarıp eski haline döndüğü eserler: Yıldız Parkı’nda Malta, Çadır ve Sarı köşk... Pembe ve Yeşil seralar... Emirgan korusunda Sarı, Beyaz ve Pembe köşkler... Çubuklu’daki Hıdiv Kasrı... Sultanahmet’teki Yeşil Ev... Sultanahmet’teki Soğukçeşme evleri. Kendi kitaplarını bağışlayarak kurduğu İstanbul Kitaplığı. Sultanahmet’teki Roma sarnıcı... Safranbolu’da Asmazlar Konağı... Fenerbahçe Parkı ve içinde Romantika restoranı... Büyükada’da kültür evi haline getirilen yıkık Fabioti Köşkü. Çelik Bey Turing Kurumu eliyle İstanbul’u tanıtan 65 kitap bastırdı. Geçenlerde İstanbul’a Gülersoy’un bir heykelinin dikilmesini önermiştik. Kimse oralı olmadı. Sağlığında da ona anıt önerisi yapanlar olmuş. Mezar taşımı çalmasınlar yeter, dermiş... MALATYA Geçmişte İsmet İnönü, Turgut Özal gibi cumhurbaşkanları, başbakanlar, bakanlar çıkaran bir il. Malatya... Artık emniyet müdürü, vali gibi üst düzey bürokrat bile çıkaramıyormuş. Bu ilginç tespiti AKP’li bir belediye meclisi üyesi yapıyor. Bir yerel televizyonda sebebine şöyle değiniyor: - Bunun sebebi hepsi demiyorum ama bazı milletvekilleridir. Malatya’dan bir vali, bir bürokrat çıktığı zaman korkuyorlar, önünü kesiyorlar, bir dahaki dönem gelip karşıma aday olur mu diye. Tespitte doğruluk payı olabilir mi? Bilemeyiz. Malatya İl Başkanlığı bu üye hakkında disiplin soruşturması açmış. Sonucu bekleyelim. AZİZ NESİN Temmuz ayı kayıplar ayı. Aziz Nesin’i de bundan 25 yıl önce 6 Temmuz’da kaybetmiştik. Bir küçük anı... Yeni tanıştığımız günlerdi. Bir gün Kadıköy’den Eminönü’ne gelen vapurda karşılaştık. Yolda sohbet ettik. Vapurdan inerken, “Buradan eskiden Yeşilköy Havaalanı’na dolmuş kalkardı, yerini biliyor musun?” diye sordu. Bilmiyordum. Ankara’ya gidecekmiş. Acelesi de varmış. “Ağabey bir taksiye atla git, ne uğraşıyorsun dolmuşla falan” diyecek oldum. Duymazdan geldi. Dolmuşların yerini bulmak için Sirkeci Garı’na doğru yöneldi. Ben de içimden “Ne cimri adam yahu” diye söylendim. Sonradan öğrendim ki... Biriktirdiği her kuruşu çocukların eğitimine harcarmış. Bakın şu şiirine de: “Öyle bir ağlasam, öyle bir ağlasam ki çocuklar size hiç gözyaşı kalmasa Öyle bir aç kalsam, öyle bir aç kalsam ki çocuklar size hiç açlık kalmasa Öyle bir ölsem, öyle bir ölsem ki çocuklar size hiç ölüm kalmasa” HAZIROL Kemal Kılıçdaroğlu Amerika’nın Sesi radyosuna verdiği röportajda bir soru üzerine: - Erken seçime hazırız, diyor. Partinin çalışmalarını yakından izleyen eski milletvekili Umut Oran hatırlatıyor: - Muhalefet partileri erken seçime hazırsa müstakbel Cumhurbaşkanı adayı da belirlenmiş demektir. Acaba muhalefetin cumhurbaşkanı adayı kimdir? Kimler belirlemiştir? Gelin de merak etmeyin! TEPKİ Mahkeme “Maşallah fıstık gibisin” diyerek hanım elemanın kalçasına dokunan müdür hakkında mahkûmiyet kararı vermiş. Yargıtay müdür hakkında “Babacan tavır sergilemiş” hükmüne vararak kararı bozmuş. Sosyal medyada yer yerinden oynuyor. Yargıtay’ın tavrı gerçekten tepkiyi çeker nitelikte. Ancak bu arada yeni bir moda çıktı. Tecavüzleri, şiddeti veya yukardaki türden abuklukları protesto edenler hemen şöyle bir cümle ekliyor: - Peki, siz susacak mısınız? Eğer sosyal medyadaki tepkilerin peşine takılıp tepki vermezseniz suçlu duruma düşüyorsunuz. Adeta saldırganlığı onaylamış oluyorsunuz! Bu kadarı fazla değil mi? MEVSİM Akdeniz ve Ege’deki turistik tesislere her yaz başında mevsimlik işçi geliyor, bu dar gelirli insanlar yazın iş tutarak bütün yıl geçinecekleri parayı temine çalışıyorlardı. Bu yıl turizmin durumu malum. Yalnızca Antalya’ya her yıl 600 bin mevsimlik işçinin geldiği hesap ediliyor. Bu yıl hemen hiçbiri gelemedi. Bir tesise bağlı çalışanlar az çok ödenek alabildiler. Mevsimlik işçiler tek kuruş alamadı. En zor durumda kalanlar onlar. Şimdilik eş, dost, aile desteğiyle ayakta kalmaya çalışıyorlar. Ama uzun süre nasıl dayanırlar? UYU... Sık sık Aziz Nesin’e atfedilen bir güzel söz vardır: “Bir gün bu ülkenin başucuna bir not, yanağına da bir öpücük kondurup gideceğim, çok tatlı uyuyordun, uyandırmaya kıyamadım diyeceğim...” Yanlışları doğrulayan Malumatfuruş sitesi bu sözün Aziz Nesin’e değil, reklam metni yazarı Arda Erdik’e ait olduğunu bildiriyor. Arda Erdik de bunu doğruluyor. Söz Aziz Nesin’e de yakışır ama o söylememiş işte!",https://www.milliyet.com.tr/yazarlar/melih-asik/celik-gulersoy-6253243
Melih Aşık,Kanal savaşı...,04 Temmuz 2020,"RTÜK tarafından Halk TV ve Tele 1’e 5’er gün ekran karartma cezası verildi. Tele 1’e cezanın sebebi mayıs ayında “Karanlıktan Aydınlığa” isimli programda konuk ilahiyatçı Cemil Kılıç’ın Diyanet İşleri Başkanlığı’nı hedef alan sözleri. Halk TV’ye karartma cezası ise gazeteci Hüsnü Mahalli’nin bir programda devlete yönelik eleştirileri nedeniyle verildi. Beş gün yayın durdurma RTÜK’ün bugüne kadar verdiği en ağır ceza. Daha önce sakınca görülen programlara durdurma ceza verildi. Ancak bir program nedeniyle tüm yayının üstelik 5 gün durdurulmasına ilk kez rastlanıyor. Ekran karartmak ayrıca vatandaşın haber ve bilgi alma hakkını ortadan kaldırmak anlamına geliyor. En vahimi: Eğer yeniden ceza alırlarsa bu iki kanalın yayın lisansları iptal edilecek. Bir gazeteci için en ağır ceza gazete ya da kanalın yayınının durmasıdır. Biz 12 Eylül sıralarında bu acıları yaşadık. Canı fena sıkılır insanın. Gazeteci arkadaşlarımıza bu yüzden sabır diliyoruz. Tabii hapislerdeki daha da zor durumda olan meslektaşlarımıza da...  BİR ANI Yıl 1968... TRT Ankara Televizyonu’nun ilk günleri... Adalet Partisi iktidarı, ilk günlerden başlayarak televizyon programlarını eleştiriyor. Bir gün yayın nöbetindeyim. Telefon çalıyor. Bir hanım kendini: - Ben milletvekili İhsan Ataöv ‘ün eşiyim, diye tanıtıyor. Başlıyor yayınları eleştirmeye. Ben sabırla dinliyorum. Bir ara ekranda dağ başında eşeğiyle yük taşıyan bir köylü beliriyor. Karşıdaki hanım: - Tüü… yazıklar olsun size, diye bağırıyor. - Ne oldu hanımefendi? - Şu hale bakın, diyor hanım, eşeğin bile en sıskasını seçip ekrana çıkarmışsınız. Gelin de kahkahayı basmayın...  TEMAS TCDD’nin çalıştırdığı Marmaray’ın istasyonlarında iki tabela göze çarpıyor: Birinci tabela diyor ki: “Sayın yolcularımız, Lütfen istasyonlarda ve trenlerde sosyal mesafeyi koruyunuz.” İkinci tabela şöyle: “Covid 19 tedbirlerinin normalleşme süreci kapsamında koltukların tamamı kullanılmaktadır.” Özetle... Vagonlarda karşı karşıya durursanız 1.5 metrelik mesafeyi koruyacaksınız. Yan yana oturursanız aranızda mesafe kalmayabilir, temas bile edebilirsiniz.” MAARİF  Türk Eğitim - Sen, 13 Temmuz’da İkinci Maarif Kongresi’ni düzenliyor. Birinci Maarif Kongresi ne zaman düzenlenmişti? Bundan 100 yıl önce...  15 Temmuz 1921’de. Tarihe dikkatinizi çekeriz. O günler Batı cephesinde en yoğun çarpışmaların cereyan ettiği, Eskişehir’in Yunan ordusu tarafından işgal edildiği, yurdun telaş içine düştüğü günlerdir. Kongreye 200’den fazla öğretmen çağırılmış. Savaşın kızışması nedeniyle kongrenin ertelenmesini isteyenlere Mustafa Kemal şu yanıtı vermiştir: - Hayır, hayır, ertelemeyin. Cahillikle savaş, düşmanla savaştan daha az önemli değildir. Atatürk savaş sürerken toplantıya katılmış ve konuşmuştur. Yeni nesillerin eğitimine böylesine önem vermiştir Atatürk. Altı gün süren kongrede yurdun dört bir yanından gelen öğretmenler söz almış, çok önemli kararlar alınmıştır. Öğretmen ve öğrenciler askerlikten muaf tutulmuştur. KUBBE  Habertürk’te Ayasofya üzerine bir haber izliyoruz. Ekranda deprem uzmanı bir profesör konuşuyor Ayasofya’nın PİSA Kulesi’nden ya da Paris’teki Notre Dame Kilisesi’nden daha yüksek olduğunu söylüyor. Verdiği bilgi ilgimizi çekiyor. Rakamlara bakıyoruz. Durum pek öyle değil. Ayasofya kubbesinin yerden en yüksek noktası 56 metre. Pisa Kulesi 57 metre. Notre Dame Kilisesi 69 metre. Bir profesör daha titiz olmalı. Söz büyüklükten açılmışken... Ayasofya 32 metrelik kubbe çapıyla ülkemizde hâlâ en büyük kubbeli yapıdır. Bu kubbeyi çap olarak geçen iki iddialı cami başlatıldı. Biri Antalya’da Akdeniz Üniversitesi Camii. Diğeri Gaziantep’teki Akkent Camii. Her iki cami 8 yıldır bitirilemedi. Akkent Camii’nin kubbe iskelesi geçen yıl çöktü, yeni ihale yapıldı. KADIN Kemal Kılıçdaroğlu’nun bir konuşması bizi hem umutlandırıyor hem kuşkuya düşürüyor: - Üniversitelerde yani akademik dünyada kadınların sayısı, erkek hocalara göre çok daha fazla, diyor Kemal Bey. Doğruysa güzel haber. Merakla YÖK’ün verdiği rakamlara bakıyoruz... 2019-2020 eğitim yılında yükseköğretimde 170 bin 561 akademisyen görev yapıyor. Erkek akademisyenlerin sayısı 93 bin 893. Kadınların sayısı 76 bin 668. Kadınların sayısı 17 bin daha az. Mevcut 1797 dekanın 322’si yani sadece yüzde 18’i kadın. 202 üniversite rektörünün sadece 14’ü yani yüzde 7’si kadın. Kılıçdaroğlu’na bu rakamları kimler veriyor? Bir eğitim danışmanı yok mu?  ELBET Zarif bir İzmirli doktor hanım: Yoğun bakım uzmanı Deniz Heppekcan, sosyal mesafeye dikkat etmeyen, maske takmayan vatandaşlara bir şarkıyla sesleniyor:Zarif bir İzmirli doktor hanım: Yoğun bakım uzmanı Deniz Heppekcan, sosyal mesafeye dikkat etmeyen, maske takmayan vatandaşlara bir şarkıyla sesleniyor:“Elbet bir gün buluşacağız.”",https://www.milliyet.com.tr/yazarlar/melih-asik/kanal-savasi-6251014
Melih Aşık,CEM SULTAN,30 Haziran 2020,"İngiltere’deki müzayededen satın alınan Fatih Sultan Mehmet tablosunda, Fatih’in karşısındaki gencin Cem Sultan olup olmadığı tartışmaları sürerken Cem Sultan’ın acıklı öyküsü zihinlerde tekrar canlanıyor. Fatih’in oğlu Cem 22 Aralık 1459 tarihinde Edirne Sarayı’nda doğdu. Annesi Çiçek Hatun’du. 1473’te Fatih Sultan Mehmet, Uzun Hasan’ın üzerine, Doğu seferine gitti. Fatih, Şehzade Beyazıt’ı yanına almış ama Cem’i lalalarıyla birlikte Edirne Sarayı’nda bırakmıştı. Fatih’ten 40 gün kadar hiç haber gelmeyince Şehzade’nin lalaları Süleyman ve Nasuh Çelebi onu padişah ilan etti. Fatih Sultan Mehmet geri dönüp durumu öğrenince Süleyman ve Nasuh Çelebi’yi idam ettirdi. 1481’de Fatih’in ölümü üzerine Şehzade Cem’i padişah yapmak isteyen Veziriazam Karamanlı Mehmet Paşa ayaklanan yeniçeriler tarafından öldürüldü. Padişahlığını ilan eden Beyazıt ile Şehzade Cem arasında savaşlar başladı. Savaşta yenilen Cem ailesiyle birlikte önce Kahire, sonra Rodos’a, oradan da Avrupa’ya kaçtı. Sonunda Fransa kralına teslim edilmek üzere 1495 yılında Napoli’ye giderken yolda fenalaşıp öldü. Papa Borgia tarafından zehirlendiği söylendi. 35 yaşındaydı. Mısır’da kalan Çiçek Hatun sefalete sürüklendi, 1495’te vebadan öldü. Cem Sultan’ın geride bıraktığı oğullarından Oğuz, 3 yaşında amcası II. Bayezid tarafından zehirlenerek yok edildi. Sultan Cem’in diğer oğlu Murad, Rodos’ta kalmış ve vaftiz edilip Hıristiyan olmuştu. Murad ve oğlu, Rodos’un fethi üzerine Kanuni’nin emriyle boğduruldular. İç savaşlarda Cem’in askerlerine karşı zafer kazanan Gedik Ahmet Paşa, sonraki yıllarda Beyazıt’ın hışmına uğradı ve Edirne Sarayı’nda boğularak öldürüldü. Fatih Kanunnamesi kardeş katli yerine “En büyük kardeş padişah olur” gibi bir kural içerseydi bu taht kavgaları olmayabilirdi, der bazı tarihçiler. Bu da ayrı tartışma konusudur. ALBAY ÇİĞİLTEPE Albay Reşat Çiğiltepe’nin adı, Ankara, Mamak’taki ortaokuldan silinmiş, okula Milli Eğitim Vakfı’na bağışta bulunan kitabevi sahibinin adı verilmiş. Kimdir Albay Çiğiltepe? 43 yıllık ömrünün 23 yılını cephelerde geçirmiş, Büyük Taarruz sırasında stratejik Çiğiltepe’yi yarım saat içinde alacağını söylemiş, Atatürk’e telefonda söz vermiş, bu süre içinde alamayınca intihar etmiş komutandır. Çiğiltepe az sonra alınmıştır. Geçenlerde de Cumhuriyet tarihinin ilk Milli Eğitim bakanlarından Mustafa Necati’nin adını taşıyan tarihi Kültür Evi’ne şeriatı övmesiyle tanınan Nuri Pakdil’in adı verilmişti. Atatürk ve Cumhuriyet döneminin izlerinin silinmesi için adeta sistemli bir kampanya yürütülüyor. Üstelik paldır küldür, hiçbir değere, anıya, tarihe saygı gösterilmeden... Atatürk’ün mirasçısı parti mi? Uyuyor... NASA Prof. Emel Doğan, güzel haberi dostlarına aşağıdaki tweet mesajıyla duyurdu. “Müjde! Bilmeyen tüm dostlarıma. Aylar önce başvurduğum Ulusal Havacılık ve Uzay Dairesi’nde (NASA) bir Türk olarak göreve başladım. Tebrik mesajlarınız için teşekkür ederim. Umarım bir survivor kadar değer görürüm, ne diyeyim!” MENGÜ CHP’nin 25-26 Temmuz’da yapılacağı ilan edilen seyircisiz kurultayına tepkiler yoğunlaşıyor. Kurultaya katılma hakkı bulunan onur üyelerinden eski milletvekili Şahin Mengü, toplantının ertelenmesi için dava açtı. Mengü dava dilekçesinde 4 bin kişilik Bilkent Odeon’un Kovid nedeniyle en çok 1000 kişi alabileceğini, bu sayının üniversite yönetimince onaylandığını, o gün salona 1370 delegeyle güvenlik görevlilerinin bile sığmayacağını belirtti. ORAN CHP onur üyelerinden Umut Oran da toplantının sadece seçim gündemiyle ve seyircisiz yapılmasını eleştirdi. Açıklamasında dedi ki: “Kurultay, siyasi partilerde ‘stratejik kararlar’ın en üst seviyede alınacağı kuruldur. Genel Başkan ve Parti Meclisi (PM) üyesi seçmek, kurultayların ‘tek amacı’ değildir. Genel amaç, en az seçimler kadar önemli olan konuları, gündemdeki sorunları ve temel konuları ele almak, özeleştiri yapmak, iktidara odaklanmaktır. Ancak 25-26 Temmuzda yapılacağı ilan edilen kurultayın gündemindeki tek madde ‘seçimler’dir... Yani bu ‘kurultay’ sadece ‘Kim, hangi koltukta otursun’ sorusuna odaklanmıştır.” Yani, ülke bu haldeyken, CHP yönetiminin genel başkan ve ekibini koltukta tutmaktan başka amacı yoktur. KIDEM Türk-İş Başkanlar Kurulu kıdem tazminatı fonunda yapılmak istenen değişikliği görüştü dün. Eski milletvekili ve sendika uzmanı Engin Ünsal haber gönderdi bize, diyor ki: - 1974 yılında işverenler kıdem yükünden kurtulmak için kıdem borcunu 3. şahıslara ve sigorta şirketlerine sigorta ettirmeye başlamışlardı. Bunu önlemek için 1475 sayılı iş yasasının 14. maddesinin 3. fıkrasına şu hükmü eklettim: “Kıdem tazminatından doğan sorumluluğu işveren şahıslara ve sigorta şirketlerine sigorta ettiremez. Kıdem işverenin kişisel sorumluluğudur. Bu hüküm maddeden kaldırılmadan kıdem tazminatı sorumluluğu yer değiştiremez...” Sendikacıların bu maddeden haberi var mı?",https://www.milliyet.com.tr/yazarlar/melih-asik/cem-sultan-6247499
Melih Aşık,New York’tan teklif!,02 Temmuz 2020,"Rüyamda geniş bir ofisteyim. Asistanım, sizi New York’tan arıyorlar, diyor. Hayrola, diyerek telefonu elime alıyorum. Karşımdaki ses: - Sizi .... ofisten arıyorum, diyor. Ofisin adını tam duyamıyorum. Neden siyasete girmiyorsunuz, diye soruyor, ben damdan düşer gibi gelen bu soruya ne yanıt vereceğimi düşünürken o, eğer böyle bir şey düşünürseniz bütün desteği vermeye hazırız, diye ekliyor Fikir fena değil. Teklife hemen ısınıyorum: - Politikaya nasıl bir giriş yapmamı önerirsiniz? - Parti kuracak, iktidarı kum torbası gibi yumruklayacaksınız. - Yani? - Yani eleştiri üzerine eleştiri yapacaksınız. Göreceksiniz partiniz hızla büyüyecek. - Aman yapmayın, ben iktidara gelirsem ne yaparım? - Gelmeyeceksiniz. İncelik de burada. Eleştirecek, iktidara gelecek gibi yapacak, şöyle yüzde 25 kadar oy alacak ama orada duracaksınız. - Neden duruyorum? - Biz ülkenizde sistemin işleyişinden memnunuz. Türkiye pazar olarak bize iyi kâr bırakıyor. Maden şirketlerimiz, finans kuruluşlarımız rahat ve kârlı çalışıyor. Tekellerimiz ülkenizin ekonomisinden memnun. - Benim size faydam ne olacak? - Solun güçlenmesini önleyeceksiniz. Muhalefet pazarına başka sol parti sokmayacaksınız. Sol arayışta olanları paratoner gibi kendinize çekecek, depoya kilitleyeceksiniz. Kemalistleri, sosyal demokratları falan oyunun dışında tutacaksınız. - Bu işte benim kazancım ne olacak? - Ömür boyu genel başkan kalacaksınız. Kapınızda şoförlü, klimalı özel aracınız olacak, herkes sizden lider diye söz edecek. Karizmanız zirve yapacak. Harika bir proje bu... - Bir düşüneyim, diye telefonu kapattım. Özellikle özel araç cazip göründü. “Audi 8 isterim” diye bağırarak uyanmışım. Eşim öyle söyledi. SAMİMİ ŞAİR Fatih Sultan Mehmet’in adının sıkça anıldığı şu günlerde o döneme ilişkin mütevazı bir fıkra sunalım. Mehmet Zeki Pakalın’ın “Tarihe Mal Olmamış Fıkralar” adlı kitabından alınmıştır. İstanbul’un fethinden hemen sonra şairler kasideler yazıp fethi kutluyorlar. Bir gün Anadolu’dan yeni gelmiş bir saz şairi de şu vezinsiz mısraları gönderiyor: “Devletlu hünkârım sabahınız hayr olsun Yediğin bal ile kaymak güzergâhın çayır olsun.” Fatih ona dikkat değer bir caize (para ödülü) gönderince etrafındaki şairler sitem ediyor: - Efendimiz, çok daha zarif kasidelere daha az caize verdiğiniz halde, bu cahil herifin kasidesine neden bu kadar değer verdiniz? Fatih diyor ki: “Bunu hepsinden daha samimi bulduğum için. Çünkü adamcağız en lezzetli yiyecek olarak bal ile kaymağı biliyor, en güzel yer olarak da çayırı. Başka bir şey görmemiş ki bana onları layık görsün...” EŞEK Yunanistan’da Danıştay Başkanı Katerina Sakellaropulu (64) Meclis tarafından cumhurbaşkanlığına seçilince sevinmiştik. Hukuk okumuş, oy kaygıları olmayan bir kadının sağduyusu ile Türk-Yunan ilişkilerinde yeni ve barışçı sayfalar açabileceğini düşünmüştük. Meğer yanılmışız. Bayan Sake’nin içinden ırkçı partiye rahmet okutan bir saldırgan kişilik çıktı. Göreve gelişinin altıncı ayında Bayan Sake, Aydın ilimize bağlı Eşek Adası’na inerek ziyaretler yaptı ve Türkiye’ye resmen meydan okudu. Türkiye’nin tepkisi mi? Ulusalcı diye horlanan birkaç yurtseverin isyanıyla iki jetimizin ertesi gün Eşek Adası üzerinde uçması! Tepkimiz büyüktü! KURULTAY CHP’nin 26 Temmuz Kurultayı için 4 bin kişilik Bilkent Odeon salonu kiralandı. Ancak üniversite yönetimi dâhil bütün ilgililer KOVİD nedeniyle salona ancak 1000 kişinin sığabileceğini söylüyor. Oysa sadece delegelerin sayısı 1370... Gazeteciler ve güvenlikçiler cabası... Söz hakkına sahip onur üyelerinin sayısı da 1000’i aşıyor. Onur üyelerinden sadece eski genel başkanların salona alınacağını yetkililer açıkladı. Tüzüğe aykırı bir karar bu. Geçiyoruz. Bir CHP’li dostumuz diyor ki: “Kurultay’da Genel Başkan ile 60 PM üyesi seçilecekmiş. Diyelim ki sıfatsız bir veya birkaç üye kapıya geldi ve ‘Ben PM’ye üyelik için adaylığımı koyacağım’ dedi. Onu hangi hakla içeri almayacaksınız?” O gün kapıda kaos yaşanacak. Şimdiden söyleyelim. KOVİD Kadıköy’de kahve içmek için Starbucks’a girmeye kalkışırsanız kapıdaki arkadaş hemen ateşinizi ölçüyor, elinize bulaşsavar (dezenfektan) sıkıyor. Hemen karşıda PTT Kadıköy merkezi var. Oraya girerken kimse ateşinize bakmadığı gibi bulaşsavar sıkan da yok. - Burada el temizleyici yok mu, diye sorunca karşıda bir yeri gösteriyor kapıdaki görevli. Moda’daki PTT’de el temizleyici yok. Kadıköy’de kırtasiyecileri dolaştık. Hemen hiçbirinde el temizleyici yok. Sorunca tezgâhın altından bir kolonya şişesi çıkarıp elinize lütfen sıkıyorlar. Maske gibi el temizliği sorununu da çözemiyoruz. Basit bir denetim yapılamıyor. NOT: TDK internet sitesindeki yazılarda dezenfektan sözcüğü yerine bulaşsavar öneriliyor. TRT TRT Türk’te Beştepe’de açılan Millet Kütüphanesi’ni tanıtan programı izlemeye niyetlendik. Daha önce TRT’de yayınlanan programı kaçırmıştık. Bu görkemli kütüphaneyi tanıyacak olmanın heyecanıyla ekran başına oturduk. Programı Murat Bardakçı sunuyordu. Derken, az sonra reklama gidildi. Biz başka kanala geçtik. Yaklaşık 15 dakika sonra hatırlayıp geri döndük. Araya yine reklam girdi. Bitmek bilmedi. İzlemekten vazgeçtik. Birkaç gün önce de yine TRT’de “Baba” filmi vardı. İkinci kez izlemeye niyetlendik. Ne var ki araya sık sık reklam ve gelecek program tanıtımı girince izlemekten vazgeçtik. Böyle programların reklam başına veya sonuna alınır. İzlenmesini istediğiniz program arasına reklam doldurularak seyirci ekrandan kaçırılmaz. Yazık milletin paralarına...",https://www.milliyet.com.tr/yazarlar/melih-asik/new-yorktan-teklif-6249300
Melih Aşık,SİVİL ATATÜRK,09 Temmuz 2020,"Mustafa Kemal’in Samsun’a çıktıktan sonra yaptığı temaslara bakarak niyetini anlayan İstanbul, kendisini geri çağırır. Gitmeyince görevinden istifasını ister. Mustafa Kemal 1919 yılı 7-8 Temmuz günlerinde istifasını vererek, hem görevinden hem ordu hizmetinden ayrıldığını bildirir. Çocukluğundan beri üzerinde taşıdığı, katıldığı savaşlarda aldığı madalyalarla süslü asker üniformasını üzerinden çıkarır. Sonrasını Lord Kinross’un Atatürk adlı kitabından okuyalım: “Ertesi gün Kurmay Başkan Albay Kazım Bey’le oturmuş resmi telgrafları elden geçiriyorlardı. İş bitip de Mustafa Kemal kahve ısmarladığı sırada Kazım Bey ayağa kalkarak sükûnetle: - Paşam, dedi, ordudan istifa etmiş bulunuyorsunuz, artık sizin yanınızda göreve devam edemem. İzninizle Kazım Karabekir Paşa’ya bana başka bir askeri görev verilmesini rica edeceğim. Bu kâğıtları kime devredebilirim?” Mustafa Kemal’in yüzü bembeyaz oldu. Kazım Bey’in bu davranışı onu öyle sarsmıştı ki sadece “Öyle mi beyefendi” diyebildi... Neyse ki daha sonra bölge kumandanı Kazım Karabekir Paşa odasına gelmiş, hazır ola geçerek “Ben ve kolordum emrinizdeyim, ne emriniz varsa ifayı şeref bilirim” diyerek Mustafa Kemal’in rahat bir nefes almasını sağlamış. Albay Kazım Dirik ne mi olmuş? Hayır, yine de intikam hedefi olmamış. Sonraki yıllarda İzmir valiliği dâhil hep iyi görevlere atanmış. GARİP BİR EMEKLİLİK İBB Genel Sekreterliğine Ziraat Bankası eski genel müdürlerinden Can Akın Çağlar getirildi. Bu görevdeki Yavuz Erkut’un (65) emeklilik nedeniyle görevden ayrıldığı bildirildi. Can Akın Çağlar’ın geçmişteki Ziraat Bankası Müdürlüğü sırasında CHP’nin şikâyetlerine hedef olduğu sosyal medyada dönüp duruyor. Özellikle ORA firmasına verdiği 720 milyon lira kredi tartışılıyor. Bizim merakımızı celbeden “emeklilik” gerekçesi oldu. Yavuz Erkut bu göreve bir yıl önce, 2019 Haziran’ında getirilmişti Programında 1 yıl sonra emeklilik olsa herhalde bu görevi kabul etmezdi. Etse de Ekrem İmamoğlu bu göreve bir yıllığına atama yapmazdı. Anlaşılıyor ki bu ayrılıkta emeklilik dışında sebepler var. Sosyal medyada Yavuz Erkut’un istifa haberi altında taksiciler ve plakacılardan öfkeli mesajlar gördük. Acaba 5 bin yeni taksi projesinde hücumlara uğradı da kararında bu durum mu etken oldu? Buraya takıldık... AZİZ Aziz Nesin’den bir anı daha... Oralp Basım dostumuz anlattı. Bir süre Taksim’de onların evinde kalmış. Oralp diyor ki: “Bir sabah baktım masada bir kâğıda alt alta ‘Eşek Aziz, Salak Aziz, Aptal Aziz’ yazıyor. Uzaktan okudum. Hayrola abi, diye sordum. Dedi ki: - Bir şey yazacaktım unuttum. Kendimi yumruklarsam belki hatırlarım.” İNSAN İnsan, en mükemmel hayvan! İnsan, konuşan hayvan! İnsan, düşünen hayvan! İnsan, gülen hayvan! İnsan, öykünen hayvan! İnsan, toplumsal hayvan! İnsan, siyasal hayvan! İnsan, ekonomik hayvan! Yüzyıllardan beri filozoflar, İnsanı türlü türlü tanımlamışlar. Ama nice tanımlasan, Hepsinin birleştiği şu; İnsan yine hayvan, yine hayvan. Ey hayvan oğlu hayvan, İnsan ol, insan!” Aziz Nesin ALTIN Kazdağı Koruma Derneği açıklama yapıyor: “Altın madeni projeleri durmak bilmiyor. Kazdağları, Madra Dağı delik deşik oldu. Şimdi de Havran, İvrindi ve Balya İlçelerimizin köyleri aynı tehlike altında. Büyükşapçı köyü yakınlarında iki adet, Kocaseyit, Halılar, Sarnıç, Dereören köyleri yakınlarında iki adet, Küçükşapçı köyü yakınında bir adet, Balya’nın Orhanlar köyünde bir adet, Eğmir köyünde birer adet, İvrindi’nin Gökçeyazı ve Sofular ve Altıeylül’ün Sarıalan köylerinde bir adet altın madeni projesi başlatılmak üzeredir.” Bu ne demek? Dağlar, ovalar, yamaçlar yine tıraşlanacak, kelleşecek, delik deşik olacak demek. Ne uğruna? Hiç... Türkiye yıllık 24.9 ton ile dünyada üretimde 30. sıradadır. Bu altının da, devede kulak misali, çok çok yüzde 5’i Türkiye’ye kalır. Dağlar, ovalar, ormanlar gittiğiyle kalır... RÜŞVET İŞİ N’OLDİ Geçen mayıs ayında Antalya’da AKP’li ve MHP’li belediye başkanlarının katılımıyla yapılan toplantıda Dışişleri Bakanı Mevlüt Çavuşoğlu ile Turizm Bakanı Mehmet Nuri Ersoy, Serik Belediyesi’nin 500 bin lira rüşvet aldığını söyleyince... AKP’li Serik Belediye Başkanı Enver Aputkan, “Benim dönemimde böyle bir şey olmadı” diyerek isyan etmiş. Her iki bakan, “Seni kastetmiyoruz, senden önceki (AK Partili) başkanı kastettik” sözleriyle Aputkan’ı sakinleştirmeye çalışmıştı. Aputkan, toplantı sonrasında İçişleri Bakanlığı’na başvurarak kendilerine müfettiş gönderilmesini istemişti. Aradan iki ay geçti. Serik Belediyesi’ni arayarak, İçişleri Bakanlığı’ndan istedikleri müfettişlerin gelip gelmediğini sorduk. Gelmemiş, hâlâ bekliyorlarmış!",https://www.milliyet.com.tr/yazarlar/melih-asik/sivil-ataturk-6254961
Melih Aşık,Çatapat patlarsa!,11 Temmuz 2020,"Sakarya’da nihayetinde çatapat ve havai fişek üreten fabrikada son 11 yılda 5 kez patlamanın olması, her patlama sonrası firmanın ismini değiştirerek faaliyetine aynı şekilde devam etmesi, patlama sonrasında Vali Bey’in “Denetim eksikliği yok, en son üçüncü ayda denetim yapıldı. İlgili birimlerimiz bütün denetimleri periyodik olarak ciddi şekilde yapıyor” açıklaması aslında akıllara çok ciddi başka sorular getiriyor.  Eğer gerçekten denetimlerde bir eksiklik yok ise, 3 ay önce yapılan son denetimde de hiçbir sorunla karşılaşılmamışsa, böylesine denetlendiği halde tesiste sürekli patlama oluyor ve bu kadar can kaybı meydana geliyorsa demek ki denetim prosedüründe veya denetimi yapan teknik personelde önemli eksiklik ve sorun var. Nihayetinde havai fişek ve çatapat türü patlayıcı üretimi yapan bir fabrikada 11 yıldır bu problemler çözülemiyorsa, Allah korusun, nükleer santral gibi, atıkları bile büyük sorun olabilecek bir tesisin işletmesi nasıl olacak?  Geçiyoruz... İkinci patlamada şehit olan üç jandarmadan ikisi “imha timi”ndenmiş. Nakliye imha timi nezaretinde yapılıyormuş. İşin uzmanları, birinci patlamadan sonra kalıntıların 15 gün soğuması ve taşınmadan olay yerinde patlatılması gerektiğini söylüyor. İmha timi bunları bilmiyor muymuş? Bu timleri eğiten sorumlular konuşmayacak mı?  FİŞEK  Havai fişek fabrikasındaki patlama aklımızı başımıza getirdi...  İlk planda İstanbul, İzmir, Edirne, Cide, Bakırköy, Avcılar, Sarıyer, Ataşehir, Kadıköy belediyeleri bundan sonra havai fişekli kutlamalar yapmayacaklarını açıkladılar.  Ancak Mustafa Sönmez arkadaşımızın hatırlattığı gibi...  “Havai fişeği biz etkinliklerimizde kullanmayacağız, demek yetmez. Parayı bastıran patlatacaksa ne anladım o işten.  Kimse patlatmayacak, zararı kimse verememeli, ağır para cezaları getirilmeli. Denetimi de belediyeler sıkı sıkıya yapmalı...”  METİN Metin Akpınar ve Müjdat Gezen hakkında, bir televizyon programında sarf ettikleri cümleler nedeniyle 4 yıl 8’er ay hapis cezası istenmiş. Duyunca güldüm. Zaten Metin ile Müjdat’ın adını her duyduğumda gülerim. Çünkü zihnimizde hep mutlu anılar, içli şarkılar, ince espriler bırakmışlardır. Adları bu anıları çağrıştırır. Bir zahmet Youtube kanalını açıverin... Metin Akpınar ve Müjdat Gezen adının yanına Türk musikisi yazın. Klasik şarkıları bu kadar güzel söyleyen sanatçıyı az dinlemişsinizdir. Bir zamanlar Metin Akpınar’la geceleri otururduk. Saat 12’ye doğru Aydın Boysan gibi dostlar yatmaya gider, biz birkaç arkadaş kalırdık. Şarkılar, espriler derken... Bir de bakarız sabah olmuş. Nöbetçi bırakılan garson bir köşede uyumuş. Ne konuşurduk o kadar uzun uzun... Anımsamıyorum. Ama lezzeti aklımdan çıkmaz. 4 yıl 8 ay ha... Böyle espriyi Metin ile Müjdat kafa kafaya verse zor yapardı! Ayasofya Camii!  Danıştay, Ayasofya’yı müze yapan, 24 Kasım 1934 tarihli Bakanlar Kurulu Kararını oy birliğiyle iptal ederek, cami olarak ibadete açılması önündeki engeli kaldırdı. Böylece bugüne kadar çıkarılan kararnamelerin de iptal yolu açılmış oldu. Kararın yankıları kuşkusuz büyük olacak. ABD ve Rusya ile Hıristiyan dünyasının dini önderleri tepkilerini vermeye şimdiden başladılar. Mecbur olduğumuz uygulamalar yüzünden gelecek baskılara elbet göğüs gereriz. Milletçe direniriz. Ancak Ayasofya’nın camiye çevrilmesi aciliyeti olan bir konu muydu? Olmadığını “Önce Sultanahmet’i doldurun” sözleriyle Cumhurbaşkanı Erdoğan yakın tarihte ifade etmişti. Bir bölümü zaten ibadete açıktı. Bu tür uygulamalar bazı kesimlerin gururunu okşar. Doğrudan saldırı da gelmez. Ancak zaman içinde misillemeler gelir ve ekonomik faturasını halk öder.  EŞEK  Fıkra Haldun Demirel’den... Küçük Ahmet, yaşlı bir çiftçiden 500 liraya eşek satın alır. Ama çiftçi eşeği sabah verecektir. Sabah gelen Ahmet’e yaşlı çiftçi: - Oğlum eşek dün gece öldü, paranı da yedim bitirdim, der. Küçük Ahmet çiftçiye: - Ben eşeği yine de istiyorum, der. Yaşlı çiftçi sorar: - Ölü eşeği ne yapacaksın? - Ölü olduğunu söylemeyeceğim, tombala düzenleyip satacağım. Aradan bir ay geçer, yaşlı çiftçi Ahmet’e rastlar, sorar: - Eşeği ne yaptın? - Eşeği tombalaya koydum, 10 liradan 500 kişiye bilet sattım. 5000 lira kazandım! - Peki, ölü olduğunu görünce kızmadılar mı? - Yok ya... Sadece kazanan adam şarladı, ona da 10 lirasını iade ettim, sevindi.” Ahmet büyür, siyasetçi olur, eşeklerin sırtından para kazanmaya devam eder...  KEÇİ  Orman Bakanlığı 15. Bölge Müdürlüğü, Tunceli’nin Aliboğazı ve Salördek bölgesinde 17 dağ keçisinin katledilmesine para karşılığı izin verecek. İhale 13 Temmuz’da yapılacak. Daha önce kentte avcılığın yasaklanması için imza kampanyası düzenlemiş, dönemin Valisi Tuncay Sonel imzasıyla ildeki tüm avcılık faaliyetlerini yasaklayan bir karar alınmıştı. Şimdi katliama yeniden yeşil ışık yakılıyor. Nesli azalan çengel boynuzlu dağ keçileri üç beş kuruş karşılığında yurt içinden dışından gelecek avcılara vurdurulacak. Doğayı katillere teslim etmeyelim. Çoluk çocuğumuz gibi. Dağdaki güzel hayvanlar da bizim korumamız altındadır.",https://www.milliyet.com.tr/yazarlar/melih-asik/catapat-patlarsa-6256708
Melih Aşık,Daralmış kurultay,27 Haziran 2020,"Koronavirüs salgını nedeniyle ertelenen CHP Kurultayı’nın Ankara’da seyircisiz olarak 25-26 Temmuz’da yapılacağı açıklandı. Kurultay yeri olarak Bilkent Odeon’un kiralanması kararlaştırıldı. Kurultayın ertelenmeyip seyircisiz yapılacak olması eleştirilere neden olurken... Başka sıkıntılar da ufukta görünüyor... Odeon, üstü kapalı, amfiteatr şeklinde 4 bin kişilik bir konser salonu. CHP’li Yılmaz Ateş, salonu bilen mimarların hazırladığı notu gönderdi. Diyor ki notunda: “Kurultayın 1370 oy kullanma hakkı, 1600 dolayında da oy hakkı olmayan ama söz hakkı olan toplam 3000 dolayında delegesi var. Gazeteciler, güvenlik görevlileri ve yönetime aday olacak kişiler de eklendiğinde salona 4000’e yakın insan girecek. Sağlık Bakanlığı kurultayın en az 1.5 metre aralıklı sosyal mesafe sağlanması koşuluyla yapılabileceğini bildirdi. Uzman mimarlar sosyal mesafe düzeni kurulursa 4 bin kişilik salona en fazla 1000 kişi alınabileceğini söylüyor. Bu durumda salona sadece oy kullanacak delegeler ile gazetecilerin sığabilmesi bile söz konusu değil. Peki ne olacak? Bunun cevabını CHP Genel Merkezi’nin vermesi gerekiyor. Biz şu kadarını öngörebiliriz: O gün salonun kapısında “Ben giricem, sen giricen” diye büyük itişmeler hatta kavgalar çıkacak... VİLLA Beşiktaş Belediye Başkanı Rıza Akpolat’ın Boğaz’da aylık kirası 60 bin lira olan bir villaya taşınmakta olduğunu gazeteler yazdı. Yakıt masrafı da ayda 7 bin liraymış. Oysa Başkan şimdiye kadar Bahçelievler semtinde mütevazı bir dairede otururmuş. Rıza Akpolat rakamları yalanlamadı. Maddi durumunun bu kirayı ödemeye yeterli olduğunu, ailesini koronadan korumak için bu villayı kiraladığını söyledi. Konuyu Hürriyet’te Yalçın Bayer de yazmıştı. Rıza Akpolat’ın partideki ağabeylerinden Erdoğan Toprak ve Gökhan Zeybek, Yalçın Bayer’i arayarak kira sözleşmesinin tepkiler üzerine iptal edildiğini bildirmişler. Merak ettik... Acaba Erdoğan Toprak ve Gökhan Zeybek, Rıza Akpolat’a ayda 67 bin lira kira ödeyecek zenginliğe ne zaman ve nasıl ulaştığını da sormuşlar mı? Soru iki: Kiralama meşru kazanca dayanıyorsa sözleşme neden iptal edilmiş? BELLİNİ İstanbul Belediye Başkanı Ekrem İmamoğlu’nun çevresinde PR ve reklam konularında becerikli bir ekip var. Ekip becerikli ama akılları belediye hizmetlerinden çok algı tasarımlarına çalışıyor. O yüzden sık sık şov unsuru hizmetin önüne geçiyor. Ancak ekip bu defa iyi iş çıkardı. Fatih’in Bellini tarafından yapıldığı söylenen tablosunu Christie’s müzayede evinden Kültür Bakanlığı’nın satın alması beklenirdi. İBB sürpriz bir atakla öne geçti. İstanbul’un bir şehir müzesine sahip olamama ayıbı sürerken... Bu tablo böyle bir müzenin ilk parçası olur. Ve bir şehir müzesi kurulması için bilvesile ilk adım atılırsa... O da pek isabetli olur. MANTIK İstanbul’dan kalkıp Bodrum’da bir tatil köyüne gidecek ve bir hafta kalıp döneceksiniz diyelim. Yaşınız 65’in üstündeyse... Rezervasyon bilgilerini bildiriyor, kaymakamlıktan izin alıyor, bir hafta kalıp dönüyorsunuz. Bodrum’da bir tatil köyünde değil de arkadaşınızda kalacaksınız diyelim. Veya şehir dışına iki günlüğüne aile ziyaretine gideceksiniz. Bu durumda gittiğiniz yerde “en az bir ay” kalmanız gerekiyor. Ancak o şartla izin alabiliyorsunuz. Siz bunda mantık görebiliyor musunuz? SAĞ Koronaya karşı tedbir bağlamında bugüne dek üzerinde durulmamış bir önlem: “Yolun sağından yürüyünüz.” Kalabalık yol ve kaldırımlarda insanlar sık sık birbirinin üzerine geliyor. Çarpışacak gibi oluyor. Bazen çarpışıyor. O sırada birileriyle konuşuyorlar ise damlacıklar karşısındakinin yüzüne gözüne isabet edebiliyor. Eğer herkes yolun sağından yürürse... Yayaların karşı karşıya gelme ve çarpışma olasılıkları azalır. Damlacık isabeti ihtimali aza iner. Üstelik böylece yolunuzda daha rahat yürürsünüz. Yolun sağından yürüme terbiyesi edinelim. Rahat edelim. KADIKÖY Kadıköy çarşısında dün bir tur attım. Kırtasiyecilere, marketlere, kitapçılara girip çıktım. Kimi mekânın girişinde el dezenfektanı var. Kimi yerde yok. Büyük bir mağazada “Neden dezenfektan yok?” diye sorunca kolonya çıkarıp verdiler. Kimi esnaf satış yaparken maske takıyor. Kimi takmıyor. Belediyeler en azından şu konuyu izleseler. Yetkileri olup olmaması önemli değil. Belediye zabıtasının en azından uyarması faydalı olur. Belediyeleri iş yaparken de görsek ne iyi olacak... 27 MAY 27 Mayıs’ın yıl dönümü epey fırtınalı geçti. 27 Mayıs’ı tarihe darbe olarak yazdırmak için dört bir koldan epey çaba sarf edildi. Bu arada Türk İş Konfederasyonu 27 Mayıs’ı darbe olarak kınadı. Ancak bir ayrıntı unutuldu. Ya da unutulmak istendi. Türkiye’de sendikalara toplu sözleşme ve grev hakkı 27 Mayıs Anayasası ile verilmişti. Türk İş ve DİSK dâhil hiçbir sendika bunu hatırlamadı! Ne vefa!",https://www.milliyet.com.tr/yazarlar/melih-asik/daralmis-kurultay-6245399
Melih Aşık,Bırakınız yürüsünler!,25 Haziran 2020,"Falih Rıfkı Atay 1. Dünya Savaşı sonrasında İngiltere’deki durumu anlatırken şöyle der: “Açların Londra’ya yürüdüğü haberi alınınca İngiliz hükümeti Hyde Park’taki kürsülerin sayısının artırılmasını emretmiştir.” Demokrasi düşüncesi “öfkeli toplulukları sakinleştirmek için onların söz söyleme hakkını genişletmeyi” öngörür. İşgal İstanbul’unda Yunan ordusunun İzmir’e çıkışını protesto için yapılan Sultanahmet mitingine izin verildiğini de anımsatalım. Gösteri ve yürüyüş bizim Anayasa’nın 34. maddesinde: “Herkes, önceden izin almadan, silahsız ve saldırısız toplantı ve gösteri yürüyüşü düzenleme hakkına sahiptir” sözleriyle hak olarak kaydedilir. Başbakan Süleyman Demirel, 1968 yılında bir il kongresinde öğrenci yürüyüşlerinin durdurulmasını isteyen delegeye bakın ne demiştir: “Ne diye rahatsızlık duyuyorsun? Anayasa ne diyor? ‘Herkes gösteri ve yürüyüş hakkına sahiptir’ diyor. Protesto, miting, gösteri, yürüyüş. Bunlar demokrasinin olmazsa olmazları. Yürümek isteyen varsın yürüsün. Tabanı kuvvetli olan, tabanı yanana kadar yürüsün. Yollar yürümekle aşınmaz.” Medyada, Meclis’te ve başka platformlarda sesini duyuramayanlar pekâlâ yürüyüş düzenleyerek dertlerini kamuoyuna anlatırlar. Anlatabilmeliler. Baro başkanları da öyle yaptı. Ama sonra neler oldu! Savaş yıllarının İngiltere’sini veya 68’lerin Demirel’ini özlemeyelim artık. TAHRİK İzmir’de bir ay önce cami hoparlöründen “Bella Çav” şarkısı çalınmıştı. Bu devrimci şarkı Belediye Başkanı Tunç Soyer’in en sevdiği müzikmiş. O yüzden Tunç Soyer ve CHP’liler günlerce hücuma uğradı. Provokasyonu kimin yaptığı hâlâ bulunamadı. Derken Tunç Soyer’in başında bir kabak daha patladı. Tunç Soyer, iddiaya göre, turizmcilerle yaptığı dijital toplantıda İzmir için ayrı para ve ayrı bayrak tasarladığını söylemişti. Böylece ülkeyi bölmek ve İzmir’i ayrı bir eyalet yapmak için hazırlandığını bizzat itiraf etmiş oluyordu. Bir kısım medya bu hainliği! kamuoyuna böyle duyurdu. “Teyit.org” adlı internet sitesi araştırma yaptı, kullanılan sözleri bantlardan çözerek güzelce ortaya koydu. Çıkarılan şayia ile gerçeklerin ilgisi yok. İşin aslını “Teyit.org” sitesinde okuyabilirsiniz. BEBEK  Genç bir çift bebek bekliyor. Ailenin yeni gelecek üyesi için hazırlık yapıyorlar. Geçenlerde gidip bebek arabası bakmışlar. Fakat fiyatı ve modeli konusunda karar verememişler. Anne adayına sordum: - Nedir fiyatları arabaların? - 300 liradan başlıyor 14 bin liraya kadar gidiyor... - 14 bin lira mı? - Mercedes alırsanız 14 bin lira. - Mercedes’in bebek arabası mı var? - Evet, Mercedes Benz marka bebek arabası var. - Alman malı mı bu? - Evet, orijinal, Mercedes fabrikalarında yapılıyor. - Ne fark eder, çocuğun arabası ha Mercedes olmuş, ha başka marka? - Üzerinde Mercedes yıldızı görünüyor. Mercedes kullanan anneler hava atıyor. Bir yaşımıza daha girdik... 65’LER Korona günlerinde 65 yaş üstüne konulan yasakların sonuna doğru bu kesime şehirler arası seyahat izni çıktı. 65’likler kaymakamlıktan izin almak şartıyla bir başka vilayete gidebilecek ancak orada en az bir ay kalacaklardı. 65 yaşın sokağa çıkma yasağı kısmen kaldırıldı. Ancak yukarıdaki kural kaldırılmadı. Veya kaldırılması unutuldu. Şimdi 65 üstü vatandaş şehir dışına gitmek için kaymakamlıktan izin almak ve gittiği yerde en az bir ay kalmak zorunda. Durumu öğrenmek için Vefa hattı 156’yı arayıp sorduk: - Bodrum’a gidip bir otelde üç gün kalmayı düşünüyoruz, nasıl izin alacağız?” - 199’u arayacaksınız, dediler. 199’u aradık... Dedi ki çıkan memur: - Gideceğiniz oteldeki rezervasyon bilgilerini bildirin talebiniz görüşülüp karara bağlanacak, sonucu kaymakamlık size bildirecek. - Peki, bir başka ildeki yakınımı ziyaret edecek olsam? - O zaman bir ay kalmak zorundasınız. - Ya doktorum diyelim Antalya’da, doktoruma gidecek olsam? - Acil olmak şartıyla doktorunuz talep belirtir, böylece iki üç gün izin alabilirsiniz. Siz bu tedbirlerin mantığını bulabildiniz mi? Ben bulamadım. Şunu anladım: Biz 65’likler bu ülkede olağan şüpheli hatta sabıkalı muamelesi görüyoruz. VAYVIR “...Bir dönem aralarında aşk olduğu haberleriyle gündeme gelen Nisa ve Sercan yeniden karşı karşıya geldi. Sercan’ın ismini açıklamasının ardından Nisa, ‘Benim ismini söyleyeceğini tahmin ediyordum’ dedi. Sercan ise ‘Birinin peşinden koşuyormuşum havası verildi. Benim de bir gururum ve duruşum var’ diye konuştu. İkilinin bundan sonraki ilişkisi merak ediliyor...” Siz bu satırlardan ne anladınız? Eğer Survivor izleyicisi değilseniz hiçbir şey anlamazsınız. Bendeniz de önce anlamadım. Meğer Survivor programında olup biteni anlatıyormuş, Türkiye’de en çok bu program izleniyormuş. Halkımız her gece Türkiye’yi kurtarmaya çalışan ekran güllerinin derin analizleri yerine sörvayvır Sercan ile sörvayvır Nisa’nın yapmacık aşkını izliyor. Acaba neden? Gelecekten umudunu kestiği için mi, lagalugaya karnı doyduğu için mi? Hangisi?",https://www.milliyet.com.tr/yazarlar/melih-asik/birakiniz-yurusunler-6243651
Melih Aşık,Mustafa Necati,18 Haziran 2020,"Ankara’da Mithatpaşa Caddesi üzerindeki tarihi ev aynı zamanda bir Cumhuriyet hatırasıdır. Bu evde Cumhuriyet’in ilk milli eğitim bakanlarından Mustafa Necati yaşamıştır. Evi sonraki yıllarda ailesi devlete vermiş, uzun süre boş ve harap kalan yapı önceki Kültür bakanlarından İstemihan Talay döneminde restore edilip Mustafa Necati Kültür Evi olarak düzenlenmiştir... Kültür Bakanlığı işte bu evi ani bir kararla Nuri Pakdil Edebiyat Müzesi yaptı... Mustafa Necati 1919 yılında İzmir’in işgali üzerine orada ve Balıkesir yöresinde silahlı direnişe katılan, Yunan kuvvetlerine karşı çarpışan, İmar ve Adalet bakanlıklarından sonra 1925 yılından itibaren hükümette Maarif Vekili (Eğitim Bakanı) olarak görev alan bir tarihi şahsiyettir. Eğitim devrimlerinde canla başla çalışan Mustafa Necati, 1 Ocak 1929 gecesi geçirdiği ani bir apandisit kriziyle hayatını kaybetmişti. O ev müze yapılacaksa Mustafa Necati müzesi yapılmalıydı. Cumhuriyet’in izlerinin böyle adım adım silinmesi, tarihe saygı gösterilmemesi, Cumhuriyet neslini üzüyor. Duyguları rencide ediyor. DEMİREL Merhum Cumhurbaşkanı Süleyman Demirel, ölümünün 5. yılında dün Isparta’daki mezarı başında anıldı. Biz de kendisini birkaç satırlık tebessümle analım. Fıkrayı başarısız hükümetler için anlatırdı. Köy muhtarının saati bozulmuş. O sırada köyde askerden yeni dünmüş bir genç var. Her şeyi bilirim havasında. Muhtar “Peki, demiş, sen saat tamirinden anlar mısın?” “Anlarım tabii” demiş genç, “askerde bize bunu da öğrettiler.” Muhtar saati getirip teslim etmiş. Delikanlı saati tek tek parçalara ayırmış. Bir örtünün üzerine dizmiş. Temizlemiş. Sıra parçaların monte edilmesine gelince orada durmuş. Bir türlü toplayamamış. Muhtar kızgın: - Hani sen saatten anlardın, diye çıkışmış. Delikanlı mahcup: - Bize askerde saatin sökülmesini öğrettiler ama yeniden takılmasını öğretirlerken ben terhis oldum, öğrenemedim... MAGANDA Şehirde kaldırıma araç park etmek hem trafik yasasını çiğnemektir, hem yayaya saygısızlık, hem şehir adabına aykırılık. Ne var ki şehri gezerken adım başı rastlıyorsunuz bu saygısızlığa. Kaldırım işgalini eğer trafik polisi görürse ceza yazıyor. Ama çoğu defa ihlal gözden kaçıyor. Zaten ortalıkta fazla sayıda trafik memuru da görünmüyor. Bir önerimiz var trafik müdürlüğüne: Vatandaşın resmini çekerek yolladığı veya internet sitelerinde yer alan kaldırım işgali fotoğraflarına pekâlâ cezai işlem yapabilirsiniz. Böylece şehir magandalarını avlamak kolaylaşır. Caydırıcı etkisi olur. Trafik kameralarına ek olarak vatandaş katkısından yararlanılabilir.   PATATES Türkiye’nin patates merkezi Niğde’den her yıl aynı haberler gelir: Patates üreticisi sıkıntıdadır. Patates depoda çürür. Patates aslında bir madendir. Fabrikada işlenmesiyle tam 29 farklı ürün elde edilir. Eğer bir fabrika kurulursa her yıl tekrarlanan şikâyetler ortadan kalkacak, ürünün taze satılmayan kısmı işlenecek, hem çiftçi hem ülke ekonomisi kazanacaktır. Ama Niğde çiftçisi bir araya gelip bir patates fabrikası kurmayı beceremedi bugüne kadar. Aynı durum yumurtada yaşanıyor. Türkiye yumurta ihraç ediyor, satılamayan bozuluyor ama aynı zamanda dışardan yumurta tozu ithal ediyoruz. Toz yumurta 12 ay dayanabiliyor. Her türlü pasta, makarna ve hamur işi yapımında kullanılıyor. Bir yumurta tozu fabrikası kurmak atla deve mi? Değil... Ama bu işler örgütlenmeyle olur, planlamayla olur, devletin  yol göstermesiyle olur... Onlar olmuyor!  TRABZON YAĞI Haber Trabzon’dan: “Tarım İl Müdürlüğü yetkilileri, artan şikâyetler üzerine il ve ilçelerde 250 işletmeyi denetledi. Köy tereyağı adı altında etiketsiz olarak satış yapan 111 işletmenin her birine  5 bin 570 lira para cezası uyguladı. Tereyağına bitkisel yağ karıştırdığı saptanan 14 işletmeye 27’şer bin lira ceza yazıldı.” Denetim iyi de... Numuneler tahlilden çıkana dek ürün zaten satılıp bitiyor. Verilen cezalar da işletmelerin kazancı yanında çok hafif kalıyor. Adam cezayı ödeyip faaliyete devam ediyor. Eğer denetim ve cezalar yeterli olsa bu kadar çok işletme kanun ve kurallara aykırı hareket eder miydi? Nedense, yasalar ve uygulamalar insanların sağlığını değil, esnafın hileli yoldan para kazanmasını korur yönde işliyor. Böyle gelmiş böyle gidiyor. Tarım Bakanı Bekir Pakdemirli de şikâyetçi durumdan. Sahtekârlara hapis cezası verilmesini savunuyor. Ama kanunları değiştiremiyor. MAZİDEN İstanbul Emniyet Müdürlüğüne atanan Adana Emniyet Müdürü Zafer Aktaş’ın özgeçmişini “Yetkin Report”ta okurken şu satırlar ilgimizi çekiyor: “1999 yılında Fethullah Gülen’in polis teşkilatı içindeki örgütlenmesi üzerine ilk raporu yazıp hükümete sunan ekip içinde yer aldı. O dönem Ankara Emniyet Müdürü Cevdet Saral’ın yardımcısı Osman Ak’ın ekip liderliğinde İstihbarat Şube Müdürü Ersan Dalman ve yardımcısı Aktaş tarafından yazılan rapor Ocak 1999’da basına sızdı. Raporda daha sonra Hrant Dink cinayetine ismi karışacak Ramazan Akyürek’ten, Emre (Emrullah) Uslu’ya kadar 132 örgüt üyesi polisin ismi vardı. Raporun 18 Mart’ta Devlet Güvenlik Mahkemesi’ne teslim edilmesinden üç gün sonra Gülen ABD’ye gitti.  O dönem işlem yapılmayan raporda yer alan isimlerden çoğu,  15 Temmuz sonrasında ‘FETÖ üyesi’ olma suçlamasıyla ya ceza aldı ya da aranıyor.”  EMPATİ  Ahlak yoksunu bir şahsın hapisteki HDP Eş Başkanı Selahattin Demirtaş’ın eşi hakkında uygunsuz mesaj atması yurt çapında haklı tepki gördü. Tepkilere iktidar çevreleri de katıldı.  Bu ahlaksızın iktidarla arasında bağ kurulması ayrıca tepki yarattı.  İktidar sözcüleri: “Bir ahlaksızın yaptığı bütün bir camiaya mal edilemez” şeklinde ifadeler kullandılar. Bu sitemler de haklıydı. Bir kişinin densizliği bütün topluma mal edilemez.  Aynen meçhul birinin duvara yazdığı: “Zulüm 1453 te başladı” sözünün ya da bir köşe yazarının “bidon kafalı” lafının bütün bir toplum kesimine mal edilemeyeceği gibi... Empati yapmanın zamanıdır sanırız.",https://www.milliyet.com.tr/yazarlar/melih-asik/mustafa-necati-6238039
Melih Aşık,AYASOFYA,16 Haziran 2020,"Faydasız bir tartışma tekrar alevlendi. Ayasofya tekrar gündeme geldi. TBMM’de 1991-2002 yılları arasında üç dönem Ankara milletvekili olarak görev yapan, bu yıllarda AGİT ve Avrupa Parlamenter Meclisi’nde üye ve başkan yardımcısı olarak yer alan Uluç Gürkan anlatıyor: - Avrupa Parlamenter Meclisi başkanlığına bir gün yaklaşık 50 milletvekilinin imzaladığı bir önerge geldi. Başı Romanya ve Polonya delegeleri çekiyor ama altında hemen her ülkeden de imza bulunuyordu. Önergede Ayasofya’nın müze statüsünden çıkarılarak Hıristiyan dünyasına iadesi isteniyordu. Biz Türk grubu olarak yoğun diplomasi faaliyeti yürüttük. Ayasofya’nın kültürlerin ortak mirası niteliğine uygun olarak müze yapıldığını ve böylece tek bir dinin değil bütün insanlığın hizmetine sunulduğunu anlattık. Tartışmalar sonunda önergeyi etkisizleştirdik ve reddini sağladık. Bu sonuç fanatikleri durdurdu, Balkanlar ve Avrupa’da pek çok Osmanlı eserini yok olmaktan kurtardık. Ayasofya tartışması çok sakıncalı noktalara ilerleyebilir, aman dikkat! Müezzinoğlu Maliye eski bakanlarından Ziya Müezzinoğlu 101 yaşında hayattan ayrıldı. 1942 yılında Mülkiye’yi bitirmiş, aynı yıl Maliye Bakanlığında işe başlamış. Devletin bürokratik kademelerinde çalışmış, Almanya’da büyükelçi olarak bulunmuş, uzun yıllar CHP’de politika yapmış bir isim Müezzinoğlu. Yaşamını ve meslek anılarını 2015 yılında Tarihçi Kitabevi tarafından yayınlanan “İki Türkiye” adlı kitapta topladı. İki Türkiye dediği, laik kesim/dindar kesim ayrımıdır. Bu iki kesim arasındaki çatlağın son yıllarda “ben ve öteki” anlayışıyla büyütülmesi Müezzinoğlu’nu endişelendirmekteydi. Kitapta nasıl bir Türkiye özlediğini de anlatır. Okumanızı salık veririz. NÂZIM Büyük şairimiz Nâzım Hikmet bu yıl 3 Haziran’da ölümünün 57. yılında dijital etkinliklerle anıldı. Her yıl verilen “Nâzım Hikmet Dostluk Ödülü” bu yıl 100 yaşının eşiğindeki değerli yazarımız Hıfzı Topuz’a takdim edildi. Eleştirmen Hayati Asılyazıcı: - “Hava Kurşun Gibi Ağır” adlı bu kitapta Nâzım Hikmet hakkında bilinen ve bilinmeyen gerçekler net bir üslupla anlatılmış. Nâzım’ı daha iyi tanımak ve yorumlamak isteyen okurlarıma bu kitabı salık veriyorum. Asılyazıcı, Nazım’ın Moskova Novodevici mezarlığındaki anıt mezarını da anlatıyor bize. “Sağında Gogol’ün, solunda Çehov’un mezarı vardı. Şairimizin mezarı bu iki dünyaca ünlü edebiyatçının mezarından daha görkemliydi” diyor... YAŞ Bir magazin sayfasında eski başbakan Tansu Çiller’in şık bir fotoğrafı, altında da şu satır gözümüze ilişti: “70’ini geçmesine rağmen hâlâ genç, yaşını hiç belli etmiyor” Aklımıza 1995 yılında Gazeteciler Cemiyeti kokteylinde karşılaşan Tansu Çiller ile Osman Bölükbaşı’nın arasındaki sohbet geldi. Osman Bölükbaşı sohbetin bir yerinde demişti ki: - Bir otomobili asfaltta sürerseniz bir yıl sorun çıkarmadan gider. Ama Arnavut kaldırımlarında kullanırsanız bir ayda teklemeye başlar. Ben 50 yıldır Arnavut kaldırımlarında yürüyorum. - Arnavut kaldırımlarında yürümüş hali yok sizde. - Senin ömrün asfaltta geçti tabii, ondan anlamazsın... SİYASET İngiliz devlet adamı Churchill’e sormuşlar: - İyi bir siyasetçi nasıl olunur? Cevap: - Birincisi, bir ay veya bir yıl sonra ne olabileceğini görebilmeli. - İkincisi, tahmininin neden tutmadığını halka inandırıcı şekilde anlatabilmeli. KOVİD Kovid-19 vaka sayısının yeniden artmaya başlaması üzerine belli belirsiz bir telaş baş gösterdi. Örneğin Karabük İl Hıfzıssıhha Kurulu karar almış. Maskesiz sokağa çıkanlara 3180 lira para cezası kesilecekmiş. Maskenin bir standardını saptayamadık. Örneğin, sabah vakti kimsenin olmadığı alanlarda spor yapanların maske takması gerekmez. Ama takıyorlar. Mutlak takılması gereken kapalı alanlara ise maskesiz girmeye çalışan çok oluyor. Kesin kural koymalı. Kapalı alanlarda maske takmayan ya da buna izin verenlere yaptırım uygulanmalı. Erken ve abartılı iyimserlik havası vatandaşı (özellikle gençleri) gevşemeye sevk etti. Cıvataları sıkmalı. Yoksa yeniden yasaklı günlere döneceğiz...",https://www.milliyet.com.tr/yazarlar/melih-asik/ayasofya-6236071
Melih Aşık,Pontus günleri!,28 Mayıs 2020,"19 Mayıs’ta Yunanistan’da yine Pontus fırtınası estirildi. Siyasetçiler Pontus soykırımını kınamak için kuyruğa girdi. Bu olaylar 1919 yılında meydana gelmiş. Ancak akılları başlarına 75 yıl sonra gelmiş olmalı ki Meclis’ten anma günüyle ilgili kanunu 1994 yılında çıkardılar.  Greek Reporter adlı internet sitesi olayın tarihçesini anlatırken, 1919 yılında Karadeniz’de bir Yunan Ermeni devleti kurulmasının tasarlandığını saklamadı. Buna o tarihte izin verseydik bugün suçlu olmayacaktık!  Yunan politikacı, Türkiye ile düşmanlığı körükleme ve halktaki Türk korkusunu katmerlendirme çabalarını hiç yorulmadan sürdürüyor. Bu korkuyu sömürerek oy topluyor. Yabancı silah tüccarları da yine bu korkuyu sömürerek ülkeye envaiçeşit silah yığıyor. Yunanistan askeri harcamalar yüzünden iflasa sürüklendi. Ama kendini frenlemedi. Düşmanlığı köpürtmeye devam ediyor.  Ege ve Akdeniz’de ittifaklar oluşturarak Türkiye’yi kuşatma çabalarını da sürdürüyor.  NOT: Günün birinde S-400’ler aktifleştirilir de Ege’ye iki Mersin’e iki batarya yerleştirilse karşı kıyıda manzara ne olur dersiniz?  Minarede Tatlıses Haber 2018 yılı 21 Şubat’ında, yani bundan iki yıl önce internet siteleri ve gazetelerde yer aldı. “Minarelerde İbrahim Tatlıses şarkıları çalındı” başlıklı haber şöyle devam ediyor:  “Türkmen Camii’nden ezan sonrası minareden İbrahim Tatlıses’in seslendirdiği ‘Tabip sen elleme benim yaramı’ türküsünü duyanlar, kulaklarına inanamadı.”  Minareden radyodan çalındığı sanılan parçalar da yayınlanmış.  İlçe Müftülüğü bu olay üzerine açıklama yaparak şöyle demiş:  “Camilerimizde ezan merkezi sistemle okunuyor. Muhtemelen telsiz frekanslarına giriliyor. Art niyetli bir girişim. Konuyu araştırıyoruz. Sistemi kuran firmayla irtibata geçtik.”  Demek ki... İzmir’deki Bella Çav olayı yeni değil. İki yıl önce de Kuşadası’nda benzer olay vaki olmuş. Birileri frekansa girmiş. Aradan iki yıl geçmiş. Ama merkezi sistem sağlama alınmamış. Son olayda muhtemelen yine frekansa girilmiş. YANGÖZ  İzmir Belediye Başkanı Tunç Soyer’in danışmanlarından Kerem Ziya Yangöz, Twitter’a Soyer’in kuşlara yem verirken bir fotoğrafını koyuyor ve altına şöyle yazıyor:  “Başkan Soyer’in her sabah belediyeye gelirken durup kuşları beslediğini biliyor muydunuz...”  Danışman Yangöz yanlışlıkla bu mesajı Tunç Soyer’in hesabından RT yapıyor (tekrarlıyor) ve altına şöyle yazıyor:  “Sadece insanların değil, İzmir’deki bütün canlıların başkanı Tunç Soyer başkanımız...”  Böylece Tunç Soyer kendi kendini methetmiş oluyor.  Danışman bu gaf üzerine istifa etmiş. İyi yapmış.  Yaptığı iş başlı başına gereksiz. 10. YIL  Cumhuriyet’in 10. yılında, Taksim Meydanı’na bir pankart asılıyor ve 10 yılda gelinen nokta anlatılıyor:Cumhuriyet’in 10. yılında, Taksim Meydanı’na bir pankart asılıyor ve 10 yılda gelinen nokta anlatılıyor:“1923’te 140 fabrika, imalat 1.300.000 TL1933’te 2317 fabrika, imalat 137.773.294 TL”Cumhuriyet Türkiye’si yeni fabrikalar açmakla övünüyordu. Dünya ekonomi krizine rağmen 10 yılda 2177 fabrika açıldı. Sonraki yıllarda da yüzlerce fabrika yapıldı. Sat sat bitiremedik.  KEÇİ  CHP Genel Başkanı Kemal Kılıçdaroğlu’nun favori içeceği son aylarda keçiboynuzu çayı olmuş. Hiç duymamıştık. Haberi veren gazeteci Muzaffer Ayhan Kara diyor ki:  “Konuklara da ikram edilen bu çaydan bendeniz de birkaç ay önce Kılıçdaroğlu’nun CHP Genel Merkezi’ndeki makamında tattım ve şiddetle öneririm denemek isteyenlere.”  ÇAY  Çay deyince aklımıza geldi... Almanya’da yaşayan iş adamı Ahmet Güler, birkaç yıl önce bir gurup arkadaşıyla birlikte bir bakanı ziyaret etmişti. Bakan ne içeceklerini sormuş, “Çay” cevabını alınca odacıyı çağırmış:  - Oğlum beylere birer çay getir.”  Peşinden eklemiş:  “Tazeyse bana da getir.”  DOKTOR  Operatör Doktor Salih Cenap Çevli günler önce bir tweet mesajı atmıştı:  “Hâlâ koruyucu giysimiz yok... Ellerimiz alkolden hışır oldu. Bulaşma korkusuyla yemek yiyemez olduk. Evde çocuğumuza sarılmaya korkuyoruz. Hastalar dezenfektan eldiven ve maskeleri kutuyla çaldı. Yurt dışından gelen iki doktor arkadaş pozitif çıktı, yatırıldılar. Bizi kim koruyacak?”  Bu mesajı atan Dr. Salih Cenap Çevli iki gün önce koronadan vefat etti.",https://www.milliyet.com.tr/yazarlar/melih-asik/pontus-gunleri-6221194
Melih Aşık,Hayalim İsviçre!,23 Mayıs 2020,"Sosyal Demokrasi Vakfı SODEV’in araştırmasına göre... Türkiye genelinde gençlerin yüzde 62.5’i imkânları olsa yurt dışına yerleşip orada yaşamayı istediklerini ifade ediyor. Bu oran AKP seçmeni gençlerde yüzde 47.5 iken, CHP seçmeninde yüzde 74.4. Araştırmada sorulan bir soru da şu: “Hayatınızın kalan kısmının tamamını Suudi Arabistan’da aylık  10 bin dolar kazanarak veya İsviçre’de aylık 5 bin dolar kazanarak geçirme imkânınız olsa, hangisini tercih edersiniz?” Bu soruya da Türkiye genelinde gençlerin yüzde 72,2’si ‘İsviçre’ yanıtını veriyor. Bu oran AKP seçmeninde yüzde 60.5; CHP seçmeninde ise yüzde 82.1 düzeyinde. Siz AB ülkelerinin yerinde olsanız... Türkiye’ye vizesiz seyahat imkânı tanır mısınız? Baksanıza, kapılar bir açılsa yurtta adam kalmayacak!! *** Yukarıdaki konuyla az çok ilgili bir öyküyü Neyzen Tevfik’ten alıntılıyoruz. Zaman çok kimsenin Evropa’ya tahsile gittiği zamandır. - Üstat... Nedir bu herkes Evropa yolcusu… Ne keramettir? diye soracak olurlar... Üstat cevap verir: - Avrupa agrandisör gibidir, der, küçük adam gider, büyük adam olur. Küçük eşek gider, büyük eşek olur... Bella Çav... Bir ülkenin gelişmişlik derecesi gündeminden belli olur, diyor bir düşünür. Dünya, Kovid’le mücadele, hastalığa aşı bulma, ekonomik yıkıma çare arama gibi konularla meşgulken... Bizim gündem bambaşka konularla ilgili. İzmir’de bazı camilerde önce İtalyanca ‘Bella Çav’, sonra Selda Bağcan’dan ‘Yuh yuh’ parçaları okunmuş. Bella Çav, İzmir Belediye Başkanı Tunç Soyer’in en sevdiği parçaymış. CHP eski dönem İzmir İl Başkan yardımcısı Banu Özdemir de olayı sosyal medyada paylaşanlar arasındaymış. O yüzden gözaltına alınmış. Kuşkular CHP üzerinde toplanmış! Caminin hoparlörü sistemi CHP İl Merkezi’ne mi bağlı? Elbette değil, Diyanet’e bağlı. Küçük bir soruşturmayla olay aydınlatılır, bu rezil olayı düzenleyen provokatöre hak ettiği ceza verilirdi. Memleket çapına taşınacak olay mı bu? MÜZİK 19 Mayıs’ta bizim sokaklarda üzeri kocaman hoparlör yüklü kamyonetler dolaştı. Marşlar çaldılar. Sesler sonuna kadar açılmıştı, ses kalitesi de pek iyi değildi. Benzer bir gösteri korona günlerinde Atina’da düzenlendi. Belediyenin üstü açık otobüsüne ünlü sanatçı Alkistis Protopsalti ve orkestrası yerleşti. Atina’da kalabalık semtleri dolaşarak, her yerde biraz durarak, sokak konserleri verdiler. Bu arada iki hastanenin önünde fazlaca durarak hasta ve doktorlara da güzel şarkılar dinlettiler. Yani böyle bir alternatifi de düşünebilir bizim belediyeler. İSTAVRİT Haberi Anadolu Ajansı dün geçti... “İstanbul Fatih İlçe Emniyet Müdürlüğü ekiplerinin gece saatlerinde Galata Köprüsü’nde yaptıkları denetimlerde 8 kişi balık tutarken yakalandı. Polis ekipleri, Umumi Hıfzıssıhha Kanunu’nca toplamda 25 bin 200 lira (adam başı 3150 lira) idari para cezası uyguladı.” Peki ama... Adamın ve ailesinin gıda ihtiyacı olmasa gece vakti yasakları bile bile Galata Köprüsü’ne balık tutmaya gider mi? Böyle durumlarda polis ceza yazacak yerde vatandaşı evine postalasa sorunu çözmüş olmayacak mı? Asgari ücretin 2300 lira olduğu bir ülkede 3150 lira ceza çok değil mi? Biz bu cezalara korkutma diye bakıyoruz. Herhalde ortalık düzeldiğinde bu cezalar da affolacaktır. Yoksa ayıp olur! FİNO Yasaklı günlerde dışarı çıkabilmek için... Mersin’de Muhammet Ezer apartmanında oturanlar aynı köpeği sırayla gezmeye çıkarıyormuş. Apartmanda köpek beslenir mi diye şikâyet edenler, hayvanın sesinden rahatsız olanlar falan... Hepsi şimdi gezdirmek için sıraya girmişler. Zavallı hayvanın canını çıkartıyorlar anlaşılan. Ya da hayvancık belki bu kadar çok gezdiği için mutludur. Hangisi bilemiyoruz... BÜRO Yabancı sermayeli bir televizyon şirketinde çalışan elemanlara yeni döneme ilişkin yazı gitmiş. Büroda 25 kişi çalışıyormuş. Verilen talimata göre, yeni dönemde büroda en çok 7 kişi bulunacak, geri kalanlar evden çalışacakmış. Kahve ve su otomatları kaldırılacak... Elemanlar yerlerinde maskesiz çalışacak ancak tuvalete vs giderken maskelerini takacaklarmış. Büroya gelmek isteyen eleman insan kaynaklarından izin alacakmış. Tabii eleman tasfiyesi de kaçınılmaz olacakmış. Yeni dönemde ne çok şey değişecek... SABIKA Okurumuz Yusuf Akdemir anlatıyor: “Tekirdağ da sokağımızda hırsızlık oldu. Hırsızın 384 sabıkası varmış. Ev sahibinin şikâyeti üzerine hırsız yakalandı, karakola götürüldü. İfadeler alındı, evrak düzenlendi.” Sonuç mu? Şöyle bağlıyor okurumuz: - Karakoldan hırsız, ev sahibinden önce çıkıp gitti...",https://www.milliyet.com.tr/yazarlar/melih-asik/hayalim-isvicre-6218373
Melih Aşık,TAŞINDIK,21 Mayıs 2020,"Birkaç hafta önce başka eve taşındık. Yeni yuvamız bir çiftlik evini andırıyor. Her taraf sessiz ve sakin. Etraf yemyeşil. Pencerenin önündeki ağacın dalları neredeyse içeri girecek gibi. Eskiden çok gürültülü bir caddede otururduk. Gürültüden ve egzoz gazından duramazdık. Burada kimsecikler yok. Derin sessizlik içinde insanın ruhu dinleniyor. Eskiden çevrede kargadan başka kuş göremezdik, şimdi penceremize flurya, saka gibi rengârenk kuşlar konuyor. Kapının önünde martılar dolaşıyor. Eşim onlara ekmek atınca teşekkür makamındaki çığlıkları bizi ayrıca mutlu ediyor. Dün eşime sordum: - Nasıl yeni evimizden memnun musun? - Hangi yeni ev? - Şu anda yeni evimizde değil miyiz? - Yoo, nereden çıkardın? - Yahu bizim ev çok kalabalık, gürültülü bir yerdeydi, baksana şimdi bambaşka bir yerdeyiz. - Caddeler boş olunca sana öyle geliyor, dedi eşim, etrafta kimse görünmeyince sen evi taşıdık zannettin. Camın önünde çok oturunca öyle oluyor. Meğer taşınmamışız. Ben hayal görmüşüm. Sizi de yorduk... Bayram şaşkını! TRT’nin 19 Mayıs günü haber bülteninde spikerin arkasındaki pano şöyle: “19 Mayıs Cumhuriyet Bayramı Kutlu Olsun” Canlı yayında spikerlerin dili sürçebilir. Ya da istem dışı hata olabilir. Ama böylesi olmaz. Dekoru yapanlar, dekorun önünde haber sunan spikerler, kameramanlar, yayın odası görevlileri, yönetmen, resim seçici... Hiçbiri bu panoya bakıp da: “Yahu bugün galiba Cumhuriyet Bayramı değil, bu panoda yanlışlık var” diyerek etrafını ikaz etmemiş anlaşılan. Ya koskoca yazıyı görmediler ya da “Büyüklerimiz böyle uygun görmüştür, vardır bir bildikleri” diye düşünerek sessiz kaldılar. TRT üç satır açıklama yaparak özür diledi ve soruşturma açıldığını bildirdi. Bu soruşturmalar malum daha çok etrafı sakinleştirmek için yapılır. Sonra unutulur. Bu hatayı -bilerek ya da bilmeyerek- yapana anında işten el çektirmek gerekirdi. KARADENİZ Karadeniz’in adı suları kara, Akdeniz’in adı suları ak olduğu içinmiş. Bir meslektaşımız öyle yazmış. Gerçekten öyle midir? Bu konuda ilginç bir bilgiyi Fuat Bozkurt’un Türk İmgesi adlı kitabında bulabilirsiniz. Herkese tavsiye edebileceğimiz kitabında diyor ki Prof. Bozkurt: “Eski Türklerde renk adları değişik işlevlerde kullanılır. Bu değişik işlevlerden biri renklerin yönleri belirlemesidir. Bu bağlamda Doğu gök, Batı ak, Kuzey kara, Güney kızıl renklerle anlatılır. Bu nedenle Türkçede deniz adları renklerle karşılanır. Karadeniz, Akdeniz ve Kızıldeniz adları bu adlandırmanın yansımalarıdır” GIDA Son aldığımız damacana sudan birkaç yudum içince baktık... Musluk suyu gibi bir tadı var. Bayiye telefon açıp sebebini sorduk, cevabı: - Bazen yağmur suyu karışıyor abi, belki öyle olmuştur. Demek damacanası 16 liraya yağmur suyu içiyoruz. Bu arada merak: Bu su şirketleri Sağlık Bakanlığı’nca denetlenir mi? Ne sıklıkta denetlenir? Neden belediyelerin laboratuvarları boş durur da su ve gıda ürünlerinin belediyelerce denetimine izin verilmez? ŞAH İran Şahı Pehlevi 1934 yılında Türkiye’yi ziyaret ettiğinde Atatürk’e altın kabzalı bir kılıç hediye etmiş. Atatürk ise ona bir sigara tabakası vermiş. Şah’ın bu hediyeyi küçümsediğini yüzünden anlayan Atatürk demiş ki: - Ben bunu kendi maaşımla aldım. Bu öykü zaman zaman orada burada anlatılıyor. Anlamlı bir hikâye! Anlatanlar da iyi niyetli kuşkusuz. Fakat böyle bir şey olabilir mi? Atatürk bir yabancı konuğa böylesi nezaketsizlik yapar mı? Atatürk’ü biraz da bu uydurma hikâyeler yıpratıyor. Bilesiniz... KILIÇ CHP ve Kemal Kılıçdaroğlu’nu eleştiren yazılarımızdan rahatsız olan bir okurumuz “Neden Kemal Bey’den bu kadar nefret ediyorsunuz?” diye sormuş. Hiç ilgisi yok. Aksine, Kemal Bey’in üslubunu, tavrını, çalışkanlığını beğeniyoruz. İnsani yönlerini takdir ediyoruz. Bizim eleştirdiğimiz, izlediği politikalardır. Değişimin önünde engel görüyoruz. İktidar için isteksiz buluyoruz. Partinin önünü tıkıyor. Tabii ki genel başkanlığa parti içi seçimle geliyor. Ama bu seçim süreci demokratik mi? Tabanın iradesi sonuca yansıyor mu? Bunlara bakıyoruz... SEBZE Ankara Sebze Hali’nde belli meyve ve sebzelerin fiyatları günü gününe ilan ediliyor. Ülkenin diğer hallerinde de fiyatlar aşağı yukarı böyledir. Öğretmen Ali Özdemir geçtiği notta diyor ki: - Bolu ilinde ikamet ediyorum. Buradaki zincir marketlerde ve açık pazarlarda ürünler 5-10 kat fazla bedelle satılmaktadır. Örneğin halde 0.8-1.6 TL arasında satılan semizotunun kilosu Bolu’da 5-10 TL’dir. Okurumuz diğer ürünlerden de örnekler vermiş. Hepsi halde ucuz, market ve manavda ateş pahası. Bu aracı soygununa çözüm yolu kooperatiflerdir. Onun da adı var, kendi yoktur. MAHKÛM Haber Adıyaman’dan. Bir apartmana giren 2 kişi, daire kapılarının önlerindeki 8 çift ayakkabıyı çalmış. Şüpheliler güvenlik kamerasıyla izlenerek polisçe yakalanmış. Eski ayakkabının parasına muhtaç kişiler var Adıyaman’da demek ki... Bu da olağan... Son infaz yasasıyla hırsızlık, dolandırıcılık, gaspçılık dâhil çeşitli suçlardan hükümlü yüz binin üzerinde suçlu toplumun içine salıverildi. Bu kişiler hapishanede yiyip içiyor geceliyordu. Dışarıda çalışmak isteseler iş yok. Yakınlarından yardım isteseler herhalde onlar da mevcut durumda zor ayakta duruyordur. Kısacası... İnfaz yasasından yararlananların yeniden suç işlemeleri için şartlar hazır. Ne mi yapmalı? Onlara da bir miktar devlet yardımı yapılmalı. Ceplerine bir miktar para konmalı.  Bir biçimde gıda yardımı yapılmalı. Yoksa yine masumların canı yanacak.",https://www.milliyet.com.tr/yazarlar/melih-asik/tasindik-6216787
Melih Aşık,Meslek ararken...,20 Haziran 2020,"Küçük çocuğa “Büyüyünce ne olacaksın?” diye sorulduğunda, maalesef elektrik tamircisi veya su tesisatçısı demiyor. Ya ne diyor: Doktor olucam, mühendis olucam, vs... Teknik öğretmen Ali Özdemir ana babalara tavsiyede bulunuyor: “Ülkemizde yaklaşık 8.5 milyon kişi üniversitede okuyor. Mezunların yüzde 75’i okuduğu alanla ilgili bir işe giremiyor. Milyonlarca insanımızı üniversitede okutmak için 150 bin akademisyene ve araç gerece milyar dolarlar veriyoruz. Sonuç ne? Elde var sıfır. Evladınız ilk 8 yılda 80-100 arası bir not ortalaması tutturmuş ise onu fen ya da ciddi biçimde akademik eğitim verilen liselere yollayınız. Ancak eğer yüksek başarı söz konusu değil ise onu meslek liselerine gönderiniz. Herkes memur olacak diye bir mecburiyet artık yok. Bu ülkeye üretici insanlar daha çok lazımdır. Evlerinizde kullandığınız 50 kadar cihazın üretimi, ayarı, bakımı, yenilenmesi meslek lisesi mezunu teknik elemanlar tarafından yapılmaktadır. Bugün, asansör ustaları, elektronik cihaz tamircileri, makinistler, tornacılar vb. memurlardan daha çok kazanç elde edebilmektedirler. Akademik derslere çok ilgisi olmayan evladınızı boşu boşuna akademik liselere yollamayınız. Onu sevmediği işlere veya işsizliğe yöneltmeyiniz.” METEO  Halkın en güvendiği resmi kurumların başında Meteoroloji geliyormuş. İyi güzel... Ama dilimiz henüz bu sözcüğe dönmüyor. Genelde “Metoroloji” diyor geçiyoruz. Türkçesi ise henüz yok. Türkiye’de ilk meteoroloji istasyonu 1926 yılında Macaristan’dan davet edilen Antal Rethly adlı uzman tarafından kuruluyor. Meteorolji çalışmaları için Anadolu’yu gezen Antal Rethly’e bizim halk yeni bir ad takıyor: “Aksakallı Havabakan Antal Bey” Antal Bey ilk istasyonu Etlik’te “Rasadat-ı Cevviye” adıyla kuruyor. Yani “Hava Gözlemleri” istasyonu. İki yıl sonra ayrılıyor. Meteoroloji Genel Müdürlüğü ise İsmet İnönü Hükümeti döneminde 1937 yılında kuruluyor. Bu konuda ilginç bir kitap ararsanız YKY’den çıkan Melek Çolak’ın “Aksakallı Havabakan Antal Bey” adlı kitabına başvurabilirsiniz.  REHA  Cadde ekimizde genellikle lezzet yazılarıyla tanıdığınız Reha Arar dostumuz bir süredir İstanbul yazıları yazıyor. Son haftalardaki Beyoğlu anlatımları ise en az yemek ve lokanta yazıları kadar lezzetli. Bizim öğrencilik yıllarımız da Beyoğlu’nda geçti. Ama yıllar içinde o güzelim dünyanın kıvrımlarını unuttuk. Reha yazılarında bize Beyoğlu’nun tek tek ünlü mekânlarını, tarihini, lezzetlerini, ışıltılarını anlatıyor. Beyoğlu genç nesillere artık sıradan bir semt gibi görünüyor. O semtin duvarları konuşabilseydi ne derdi? Reha satırlarına onları taşıyor. Beyoğlu’nda bir şeyler hâlâ geçmişin havasını solur. İstiklal Caddesi’ni bir boydan bir boya yürüdüğünüzde çok renkli bir geçmişin ruhunu hissedersiniz. Farkı da buradadır. Reha Arar’ın cumartesi yazıları ne demek istediğimizi daha iyi anlatacak sizlere... Eline sağlık...  ÜNVER LİSESİ...  Güngören’de faaliyet gösteren yaklaşık 40 yıllık İzzet Ünver Lisesi’nin adını beş yıl önce “Sultan Alparslan Anadolu İmam Hatip Lisesi”ne çevirdiler. Okulu bağışlayan sanayici İzzet Ünver’in ailesi baba adının okuldan silinmesi üzerine iade davası açtı. Okulun mezunlar derneği ‘İzzetlider’ karara karşı imza kampanyası başlattı. İdari Mahkeme bir yıl sonra okulun adının geri verilmesine karar verdi. Ancak Milli Eğitim karara itiraz etti... Sonuç mu? Okulun adını savunan derneğin üyelerinden Saniye Akkoç Hanım anlatıyor: - Dava 4 yıldır Danıştay’da idi. Danıştay itirazı reddetti ve kararı onadı. Uzun bir yol oldu fakat sonunda adımızı geri almayı başardık... Bu arada sadece adını değiştirmekle kalmadılar, çevrede imam hatip okulları bulunmasına rağmen yabancı dil ağırlık liseyi imam hatip yaptılar. Anadolu Lisesi yapmak istedik, kabul etmediler. Bakınız eğitim hangi tartışmalarla vakit öldürüyor...  BİLMEK  Ekrana çıkan profesörlerin tanınmışı var, tanınmamışı var. Tanınmış olanlar mesleğinde daha iyi olanlar mıdır? Öyle sanılırsa da her zaman öyle değildir. Tarih biyografisi ve monografi sahalarında erişilmesi güç bilgisiyle dünya çapında bir isim olan İbnülemin Mahmut Kemal İnal’a sormuşlar; - Sizdeki bilginin çok azına sahip olmalarına rağmen sizden çok daha tanınanlar var. Bunun sebebi nedir? Yanıtı şu olmuş. - Ben her şeyi bilmek için öğrendim, onlar bilinmek için.  FAİZ  Diyanet İşleri Başkanı Prof. Ali Erbaş müjde verdi:  - İslam’ın haram kıldığı ve haksız kazanca yol açarak büyük bir sömürü aracı olan faizle mücadele noktasında personelimizin maaşlarını “faizsiz finans kuruluşları” aracılığıyla ödemeye başladık.  Diyanet’e göre faiz “İslam’ın haram kıldığı büyük bir sömürü aracı” imiş.  Diyelim ki öyle... Ancak ülkede tüm ekonomi faiz rayları üzerinde yürüyor. Tüm parasal işlemler faiz hesabı üzerinden yapılıyor. Sayın Diyanet Başkanı, diyelim ki maaşınızı faizsiz bankacılık yapan bir bankanın veznesinden verdiniz. Vatandaş o paranın o vezneye nereden geldiğini bilmeyecek kadar saf mı? Paranın kaynağındaki faizi siz görmezden geldiniz diyelim, biz nasıl görmezden gelelim?",https://www.milliyet.com.tr/yazarlar/melih-asik/meslek-ararken-6239730
Melih Aşık,Yine hapislerdeyiz!,30 Mayıs 2020,"Yaş 35, yolun yarısı eder, demiş şair. Yaş 65, yolun sonundan birkaç durak öncesi. Bugünlerde dertliyiz 65 plus ahalisi olarak. Sesimiz yukarıya ulaşmıyor bir türlü diyor yaşıtlarımız. 65 yaş üstü üç aydır karantinada. Bu hafta yine pazar izni çıktı. Tek istenen bir iş günü birkaç saat izin verilmesi... Ki bankada, berberde veya benzeri yerlerde bekleyen işler görülebilsin. Ne var ki bu basit talep bir türlü algılanamadı. 65 yaş üstü neden ev hapsinde? Eğer sağlıkları düşünülüyorsa bırakın kendileri önlemini alsın. Çünkü kapalı yerde sürekli hareketsiz bırakılan insanların sağlıkları en az korona kadar tehlikeye giriyor. Ekonomiyi mi düşünüyorsunuz? 65 yaş üstünün ev hapsi ekonomiye de zarar. Çünkü en çok harcamayı onlar yapıyor. Taksiye onlar biniyor, berbere, hastaneye, doktora onlar gidiyor. Biraz izan, biraz insaf canım... BİR PERA MASALI Beyoğlu’nda gezerken... O binaların altından yüzlerce kez geçeriz ama bir kez olsun kafamızı kaldırıp güzelliklerini süzmeyiz. Hikâyelerini merak etmemişiz. “Bir Pera Masalı” adlı güzel kitap bize o gizemli ve görkemli binaların ve içinden geçip gidenlerin öykülerini anlatıyor. Pera’daki 25 binaya ait 25 hikâye tek kitapta toplanmış. Destek Yayınları tarafından yayımlanan kitapta Taksim Cumhuriyet Anıtı’ndan Ağa Camii’ne, Said Naum Paşa Konağı’ndan Çiçek Pasajı’na, Londra Oteli’nden Narmanlı Han’a ve İngiliz Karakolu’ndan Hamursuz Ekmek Fırını’na dek ünlü tarihi mekânların serüveniyle buluşuyoruz. İstanbul yaşanmış ama yazılmamış şehir derdi rahmetli Çelik Gülersoy. Kitabı yazan Fatma Berber, Sümeyra Teltik ve Selçuk Eracun’a teşekkürler. YASSI Yassıada duruşmaları sırasında çekilmiş filmleri izliyoruz. İktidar basın ilişkilerine ilişkin küçük bir bölüm ilgimizi çekiyor. Savcı soruyor: - Gazete, dergi ve ajans sahiplerine verildiği tespit edilebilen paraların tutarı 723.809 liradır. Bunun 147.500 lirasını Büyük Doğu dergi ve gazete sahibi Necip Fazıl Kısakürek almıştır. Mahkeme reisi Salim Başol araya giriyor: - Dur bakalım, şimdi bu Necip Fazıl Kısakürek’e böyle 147.500 lira, fazla değil mi? Adnan Menderes konuşuyor: - Zannediyorum reis beyefendi, uzun bir müddet içine yayılmış olan bir şey olacak, bir tediye olacak. Müsteşar daha iyi bilecek bizzat tediyeyi yapan, kendisinden soralım. Yargıç soruyor: - Necip Fazıl’ın da yazılarının umumi istikameti memleket yararına mı ya? Yararına olmuş mudur? Adnan Menderes: - Müsaade buyurursanız reis beyefendi, onun yazılarının memleket yararından ayrıldığını gördüğümüz zaman münasebeti kestik, uzun zaman münasebeti kesiyoruz, tekrar geliyor, düzelteceğim, doğru gideceğim diyor, bu şekilde devam ediyor. Necip Fazıl, “Rotayı düzelteceğim” diye diye hayli para koparmış. İZİN Yılın yarısına geldik. Bize bir tutam izin rica edeceğiz. Kısa bir mola. YAĞMUR Koronanın toplumların fakir kesimlerini daha çok etkilediği konuşulurken... George Owen’ın bir sözü geliyor akla: “Yağmur namuslunun da üstüne yağar, namussuzun da... Ama namusluyu daha çok ıslatır. Çünkü namussuz, namuslunun şemsiyesini çalmıştır.” SORGU Sorgulanmaya ve eleştirilmeye tahammülünüz yoksa ne demokrat olabilirsiniz, ne kararlarınız doğru sonuç verir. Prof. Sami Selçuk, “Kendini Tüketen Hukukun Dramı” adlı kitabında der ki: “Sorgulama yani eleştiri bir kültür ve disiplin işidir. Eleştirilmemiş, karşı çıkılmamış her görüş her yapıt eksiktir. O yüzden bir görüş eleştirildiği, karşı çıkıldığı zaman eksikliğini giderir ve sağlığına kavuşur.” Özetle, eleştiriden kaçanlara itibar etmeyiniz. HALAY Diyanet İşleri Başkanlığı’nın dijital ortama açtığı ‘Aile Hayatımız’ adlı kitapta, Din İşleri Yüksek Kurulu Üyesi Prof. Dr. Ahmet Yaman’ın tavsiyeleri yer alıyor. Bu tavsiyeler arasında Müslümanlardan düğünlerde: “... İslam’ın kesin yasakları olan alkollü içkilerden, birbirine yabancı erkek ve kadınların dans etmek, el ele birlikte halay çekmek, horon tepmek ya da benzeri müşterek eğlencelerden...” uzak durmaları isteniyor. Tercümesi... Allah adına konuştuğunu iddia eden birileri size nasıl yaşayacağınızı, nasıl eğleneceğinizi dikte ediyor. Dansınıza bile karışıyor. Eğer onun istediği gibi yaşamazsanız sizi günahkâr ilan edecek! Toplumu size düşman edecek. Laiklik neden çok önemli? İşte bunun için. Özgürce nefes alabilmeniz için. O bile mesele oluyor giderek... PONTUS Yunanistan’ın 19 Mayıs’ta Pontus Soykırımı adı altında gösterdiği taşkınlıklara MHP’den tepki geldi. Diğer partiler essiz kalırken MHP’nin tepki göstermesi iyi güzel. Ancak kullanılan dil sakıncalı göründü bize. Böyle politikalar yüzünden siyasetçileri ve iktidarları suçlamak doğrudur. Ancak söz arasında Yunan halkını da incitmek doğru değil. Tam tersine, halkı, azgın siyasetçinin yanından alıp doğruların yanına çekmeye çalışmamız gerekir.",https://www.milliyet.com.tr/yazarlar/melih-asik/yine-hapislerdeyiz-6222628
Melih Aşık,Gazeteci deyince...,23 Haziran 2020,"Sümer Kraliçesi diye de anılan, Sümer ve Hitit uzmanı tarihçimiz Muazzez İlmiye Çığ 107 yaşına bastı. Cumhuriyet yazarı Zeynep Oral kendisini yaş gününü kutlamak için aramış. Sohbet etmişler. Zeynep Oral sohbetin sonunda söylemek istediğiniz bir şey var mı, diye sorunca Muazzez Hanım demiş ki: “Suçsuz yere hapse atılan, kilit altına alınan gazeteciler için, gençler için acı çekiyorum. Gazetecilik yaptıkları için, düşünceleri için ceza alıyorlar, hürriyetleri engelleniyor. Çok üzülüyorum, kahroluyorum. Acı çekiyorum.” Osmanlı’da doğmuş, Cumhuriyet yıllarını baştan sona yaşamış, ülkenin dününü ve bugününü çağdaş bir bilinçle izlemiş, 107 yaşında duyarlı bir aydının acısıdır bu... *** Yarın bir grup meslektaşımız yine hâkim önüne çıkıyor... Odatv’den Barış Terkoğlu, Barış Pehlivan, Hülya Kılınç, Yeniçağ’dan Murat Ağırel, Yeni Yaşam gazetesinden Mehmet Ferhat Çelik ve Aydın Keser’in MİT davasında yargılanmalarına devam edilecek. En azından tutuklulukların kaldırılması bekleniyor. İlhan Selçuk’un sözü vardır: “Türkiye’de bir yazarın mahkemede ve cezaevinde küçüldüğü görülmemiştir. Hapishaneler yazarı küçültmez, büyütür...” Ama bu çağda gazeteci hapseden bir ülke kendi itibarını büyütmez, küçültür. Biz o ülke olmamalıyız. Amasya Tamimi Atatürk’ün Samsun’a çıkışından 33 gün sonra, 22 Haziran 1919’da, silah arkadaşlarıyla yaptığı toplantı sonrası ilan ettiği “Amasya Tamimi” (genelgesi) hem bir bağımsızlık manifestosu hem bir demokrasi ilk adımıdır. Alınan kararlar özetle: - Vatanın tamamı, milletin istiklâli tehlikededir. - Milletin istiklâlini, yine milletin azim ve kararı kurtaracaktır. - Anadolu’nun en güvenilir yeri olan Sivas’ta milli bir kongrenin süratle toplanması kararlaştırılmıştır. Bunun için, bütün illerin her livasından parti ayrılıkları dikkate alınmaksızın milletin güvenini kazanmış üçer kişinin hemen yola çıkarılması gerekmektedir. Zor zamanlar için verilmiş bir mesajdır bu: “Milletin geleceğini yine milletin azim ve kararı kurtarır.” MERDİVEN Seçimlerde oyların yüzde 50’sini alarak Başbakan olan Süleyman Demirel Meclis’in ilk günü kuliste İsmet İnönü ile karşılaşır. İnönü kısa sohbet arasında sorar: - Meclis’in kaç merdiveni var Süleyman Bey, biliyor musun? Demirel fazla düşünmeden: - Bilmiyorum, der... Birkaç gün sonra Meclis’ te İnönü’nün yanına giden Demirel kulağına eğilerek: - Efendim, Meclis’in 220 merdiveni var, demiş... - Kime saydırdın? diye sorar İnönü. Demirel: - Bizzat ben saydım efendim! Ve bunun üzerine İnönü’nün tarihi dersi başlar: - Bak Süleyman Bey... Lider odur ki zor işlerle uğraşsın. Lider basit işleri kendi yapmaz. Bak mesela ben Meclis’in kaç merdiveni olduğunu bilmiyordum. Sana saydırdım. NOT: Bu hikâyenin aslı var mıdır? Hiç sanmıyoruz... Ancak verdiği ders güzel ve doğru. AÇIKSÖZ Kastamonu’da yayımlanan Açıksöz gazetesi 101 yaşını bitirdi. 15 Haziran 1919’da çıkan gazetenin ilk nüshasının manşeti “Mandadan Evvel İstiklal” idi. O günlerde mütareke medyası dört elle Amerikan mandasına sarılmıştı. Açıksöz, Milli Mücadele döneminin en etkili gazetelerinden biri oldu. Atatürk, kurtuluştan sonra gazetenin başyazarı Hüsnü Bey’i unutmayacak, “Bundan sonra mücadelene Kastamonu Milletvekili olarak TBMM’de devam edeceksin” diyecektir! Hüsnü Açıksöz İsfendiyar dağlarının rüzgârından esinlenerek oğluna İsfendiyar adını verecektir! Hüsnü Bey’in oğlu da babasının izinden gidecek... İsfendiyar Açıksöz Galatasaray ve Milli Takım’da rüzgârın oğlu lakabıyla fırtına gibi esecektir... ÖĞRETİM Eğitim ve Öğretim Politikaları Kurulu, yükseköğretimde yeni bir reform taslağını Cumhurbaşkanı’na sunmuş. Tasarlanan yeni modele göre, tüm devlet üniversitelerinde üniversite konseyleri oluşturulacak ve üniversite üst yönetimi, bu konsey ile rektörden oluşacakmış. Okurumuz diyor ki: - Koskoca bir üniversitenin konsey üyesi kadrosu sanırım 5’ten az olmaz. İnternetten halen 129 adet devlet üniversitesi olduğunu gördüm. Bu da demektir ki en az 645 yeni konsey üyesi kadrosu açılacak. Üyelerde aranacak nitelikler: “Üniversiteye destek olmaları, hizmet etmeleri, toplumla üniversite arasında köprü kurabilmeleri” imiş. Bu niteliklere bakınca konsey üyelerinin muhtemel profilleri de aşağı yukarı ortaya çıkıyor. ÇİFTÇİ Bir köşe yazarı arkadaşımız ülkede tarıma önem verilmemesinin bir sebebini TBMM’de çiftçi kökenli milletvekilinin azlığına bağlamış. Gerçekten de Meclis’te 107 hukukçu, 71 mühendis, 37 doktor ve 10 gazeteci milletvekili yer alırken çiftçi kökenli milletvekili sayısı bir elin parmaklarını geçmiyor. Rahmetli Bedii Faik anılarında anlatır. İngiltere gezisinde çok başarılı bir çiftçiye milletvekili olmayı düşünüp düşünmediğini sormuş. Adam demiş ki: - Düşünmüyorum... Çünkü biz sadece ektiğimizi biçeriz. Siyasetçi başkasının ektiklerini de biçer... O iş daha zordur... Çiftçilerin siyasetten uzak kalmasının bir sebebi de bu olabilir mi! TİFTİK Geçenlerde ekranda “Nasıl Çalışır” isimli programda Güney Afrika’daki bir tiftik yünü üretim tesisindeki üretimi anlattılar. Tesisin yöneticisi çok ilginç bir bilgi verdi. Söylediğine göre, 200 yıl kadar önce Osmanlı Padişahı Güney Afrika’ya hediye olarak 12 adet tiftik keçisi göndermiş. Ama bunların kısır olduğu düşünülüyormuş. Ancak yanılmışlar, kısır değillermiş. Orada çoğalmışlar ve sonuçta Güney Afrika şu anda dünyada tiftik yünü üretiminde birinci sıradaymış. Biz mi? Tiftik üretiminde adımız bile geçmiyor. Ankara keçisinin artık adı var, kendi yok.",https://www.milliyet.com.tr/yazarlar/melih-asik/gazeteci-deyince-6241810
Melih Aşık,Tıklayıp görünüz...,12 Mayıs 2020,"Ana muhalefet partisi CHP’nin bir iktidar programı yok, temel konularda politikaları yok, demiştik. Parti kazayla iktidar olursa neyi nasıl yapacak, belli değil. İktidar olmak için değil olmamak için çalışıyor. Tek çabaları yüzde 25’i tutturup genel başkan ve çevresini koltukta tutmak... Diye yazmıştık. Partililerden itiraz geldi. Açın internet sitemizi bakın, orada partimizin programını ve politikalarını görebilirsiniz, dediler...  Açtık CHP’nin resmi internet sitesi “chp.org.tr” yi...  ‘Parti Programı’ yazan butonun üzerine bastık. “Aradığınız sayfa bulunamadı” diyor. CHP Tarihi başlıklı sayfa da boştu. Birinci sayfanın altında temel konularda sayfalar açılmış. Ekonomi politikaları, Sosyal politikalar, Eğitim politikaları, Dış ilişkiler, İşçi Sendikaları...  Hah, partinin temel politikalarını nihayet öğreneceğiz diye sevindik. Yukardaki başlıkların üzerine bastık. Bu sayfalar da boştu. Her birinde ilgili MYK üyesinin fotoğrafı ile Kemal Kılıçdaroğlu’nun son demeçleri görülüyordu. Aynı konuşmaları boşluk dolsun diye her sayfaya koymuşlar. Parti, Genel Başkan ve bir iki sözcüsünün iktidara yönelik ayaküstü eleştirileriyle durumu idare ediyor. Partinin nasıl bir Türkiye modeli ve yapılanması düşlediğini ne seçmen, ne üyeler biliyor. Ana politikaların başlıkları var ama altı boş.  DİNLE   Altuğ Yücel, normalleşme heyecanıyla unutulanları çok yalın anlatmış:  “Şehirlerarası seyahat yasağı bitince mikrop ortadan kalkacakmış denize koşacakmış gibi davranıyorsunuz da, gözünüzü seveyim yapmayın. O yasaklar hastanelere yığılma olmasın diyeydi. Hasta olma olasılığınız yine aynı, aşı bulunana kadar da bu oran hiç değişmeyecek...  Karantinanın sonra erdirilmesinin sebebi sağlık değil, ticari olarak gerektiği için olacak. Tüm dünya için böyle. Sen tatile koşacaksın otelde çalışanlar açlıktan ölmesin diye ama hasta olma ihtimalin hiç değişmedi, bunu da unutma.”  ASGARİ  HDP’nin sözcülerinden Garo Paylan, partisinin bütçe kanununda değişiklik öngören kanun teklifini anlatırken “Asgari ücret 2 bin 300 lira iken, bir milletvekili 23 bin lira alamaz. Önce siyasetçiler fedakârlık yapmalı. Vekil maaşlarının yarıya düşürülmesini önerdik” dedi. Bakalım önerinin yansıması nasıl olacak?  Vekiller maaşların bırakın yarısını, yüzde 10’undan fedakârlık yapsa bu bile ülke çapında olay olur...  4 BİN OYUN  Kültür Bakanlığı’nın Meclis’ten gelen bir soru önergesine verdiği şu yanıt çok dikkat çekici:  “Bakanlığımız repertuvarında, sahnelenmek üzere edebi kurul onayından geçen yaklaşık 4000 eser bulunmaktadır.” Demek ki “Ülkemizde doğru dürüst tiyatro oyunu yazılmıyor” yakınması boş laftan ibaret. İşte size edebi değeri tescillenmiş, sahnelenmeye hazır 4 bin eser. Devlet tiyatroları her yıl ortalama 80 yerli oyun sahneler. 4 bin eserin sahnelenmesi, hiç yeni oyun yazılmasa bile,  50 yıl sürer. Bin bir umutla eserinin sahnelenmesini bekleyen yazarlar adına ne umutsuz bir durum...  Sevim Hanım  Devrek Mesleki ve Teknik Anadolu Lisesi öğretmeni Ali Özdemir, Sevim Ekim hanıma coşkuyla teşekkür üstüne teşekkür ediyor. Nedenini sorduğumuzda şöyle diyor:  “ Sevim Ekim Hanım, Devrek Mesleki ve Teknik Anadolu Lisesine 2014 yılından beridir sürekli olarak destek olmaktadır.  2014 - 2015 yılları arasında 3 bölüm için atölye binası yapımı (günümüzün değerleriyle 1 milyon TL) harcadı.  Fakir öğrencilere her yıl çeşitli katkılarda bulunuyor.  Son olarak geçen hafta sonu aradı ve ‘Okulunuzun temizlik sarf malzemeleri, dezenfektan, maske, kâğıt gibi ihtiyaçları konusunda katkı yapmak istiyorum’ dedi.  Sevim Hanım bizi böyle zaman zaman arayarak sessiz sedasız yardımlar yapıyor. İyi insanların kıymetini bilelim. Zira onlardan çok az var.”  Biz de Sevim Hanım’a saygılarımızı yolluyoruz.  BERBER  Arkadaşımızın Ankara’da gittiği berber dert yanmış. Bir kere kullanımlık havlu 2 lira, maske 3 lira, berber tulumu 10 lira imiş. Saç kesimi ise 25 lira... Berber, ben bu fiyatlarla maskeyi ve tulumu her defasında değiştiremem, ancak yıkayıp kullanırım, demiş. Ya tarifemizi yükseltsinler, ya devlet yardım etsin, bu fiyatlarla hijyen olmaz, diye eklemiş.  SADETTİN KAYNAK  Muhsin Divan Facebook’ta güzel bir öneri yapıyor:  “Rize’de denizin üzerinde bir havalimanı yapıyoruz.  Çok güzel ve değerli bir eser.  Sanırım bir iki seneye kadar açılır.  Dünyada havalimanlarına o ülkenin ünlü sanatçılarının isimleri de verilir.  Polonya’ya gittiğimde Varşova’daki havalimanının adının ‘Chopin Havalimanı’ olduğunu gördüğümde çok kıskanmıştım. (İtalya’da da Giusseppe Verdi adında havaalanı vardır.)  Ben olsam Rize Havalimanı’na ‘Sadettin Kaynak Havalimanı’ adını veririm.  Çünkü Rizeli hemşerimiz 20. yüzyıl Türk Sanat Müziği’nin en büyük bestecisidir.”  Öneri güzel de...  Kültürümüz havalimanına bir bestecinin adını verecek kadar ilerledi mi? Orası meşkûk...",https://www.milliyet.com.tr/yazarlar/melih-asik/tiklayip-gorunuz-6210344
Melih Aşık,Korona mizahı...,02 Mayıs 2020,"Her şeyin mizahı olur da koronanın olmaz mı? Buyurun sosyal medyaya... . Uzun süre sonra bugün ilk defa çöp atmaya çıkacağım, o kadar heyecanlıyım ki ne giyeceğimi bilemiyorum. . Berberler kapalı diye herkes kafayı 3 numaraya vurmuş, memleket Isparta komando tugayı gibi. . Oturma odasına İzmir, mutfağa Ankara, yatak odasına da İstanbul ismi taktım, şehir şehir dolaşıyorum. . Tarihte ilk defa dünyanın bütün kadınları kocalarının nerede olduğundan eminler. . Kolonya şişesini çamaşır suyu ile çamaşır suyu şişesini kolonya ile kolonya şişesini sirke ile siliyorum, çıldırmama ramak kaldı. . Yüzyılın son kabadayısı koronaadam. Dünyada ne kadar bar, pavyon, kumarhane varsa hepsini tek başına kapattı. . Deprem var, içeri girmeyin. Virüs var, dışarı çıkmayın. Hayırlısıyla bir öleydik, bu ne yaa. . Ev kızı arayanlara müjde, şimdi bütün kızlar ev kızı. . Eskiden virüs bilgisayarımıza girmesin diye uğraşıyorduk, şimdi bize girmesin diye uğraşıyoruz. . Yaz geliyor, fit olayım derken evde fil oldum. . Ailecek balkona çıkıp kahve içtik, babam diyor ki “Geç oldu artık eve dönelim.” . Allah’ım; dünyayı gezmek istediğim için çok özür dilerim, mahalleyi gezsem yeter. . Ulan korona, bizi eve hapsettin, kendin dünyayı geziyorsun, ayıp oluyor ama. 1 MAYIS İşçilerin, emekçilerin, hayatını çalışarak kazanan ve bayramı hak eden tüm insanların 1 Mayıs’ı kutlu olsun. Etrafımızda ne varsa hepsi işçilerin eseridir. Bayramı en çok hak edenler onlardır. Senede bir gün hatırlanmak istiyorlar. O kadar... DEVLETE SAYGI Ekranda bir tartışma gözümüze ilişiyor... - Halkımız devlete saygılıdır. - Hayır, saygılı değildir. Bize sorarsanız... Son derece saygılıdır. Olaya bizzat tanık olan Ankaralı bir dostumuz anlatmıştı. Yeni Mahalle semtinde bir kalabalık toplanmış, bir binanın en üst katındaki balkona bakıyor, orada intihar etmek için korkuluğa çıkmış bir adamı ikna etmeye çalışıyor. Aşağıdan yapma etme diye bağıran bağırana... Ama adam oralı olmuyor. Kendini aşağı attı, atacak. Derken, sokağın ucunda, omuzlarında tüfekleriyle iki jandarma beliriyor. Halk jandarmadan yardım istiyor: “Aman ne olur bir şeyler yapın, bu adama engel olun” deyince erlerden biri yukarı dönerek gür bir sesle bağırıyor: - Gir ulan içeri... İntihara yeltenen adam korkuluktan inip tıpış tıpış içeri giriyor. Devlete saygı başka nasıl olur! ALIŞIN Korona fırtınasını zamanında önlem alarak 140 can kaybıyla geçiştiren Yunanistan, 4 Mayıs’ta karantina önlemlerini kademeli olarak gevşetiyor. Alınan kararla maske takılması zorunlu hale getiriliyor ve takmayanların 150 euro ceza ödeyeceği bildiriliyor. Hastaneler, marketler, toplu taşıma araçları, taksiler, güzellik salonları, berber dükkânları gibi alanlarda maske zorunlu oluyor. Çalışanlar da eldiven giyecek. Yatırım Bakanı Nikos Papatanasis diyor ki: - Nasıl ki motorlarda kask, otomobillerde kemer takmaya alıştıysak, ev dışında maske takmaya da alışacağız. Başka çaremiz yok... 65+ 65 yaş üstü 7.5 milyon vatandaşa uygulanan yasak sürüyor. Okurumuz Levon Dallaryan yazıyor: “Ben 65 üstüyüm; 23 yıldır eşimle beraber lokanta işleten, günde 10 saat hareketli çalışan biriyim (biriyiz.) 45 gün evvel lokantamızı mecburen kapattık (saygı duyarım). O günden beri karı koca eve hapsedildik. Bu hareketsizliğe ve gelir kesintisine ne kadar dayanırız bilmiyorum. Hiç olmazsa haftada 2 gün bir iki saat sokağa çıkmamıza izin versinler.” 103 yaşındaki dostumuz Cahit Kayra telefonda diyor ki: - Ben her gün yürüyen bir insanım. Evde oturmaktan her tarafım tutuldu. İki gün önce kapının önüne çıkıp biraz yürümek istedim. İnanır mısın, yürümesini unutmuşum... Muzaffer Gönel diyor ki: “65’lere ileride dışarı çıkma özgürlüğü sağlansa bile hareketsiz ve güneş görmeyen bir yaşamdan sonra bağışıklık sistemleri azalmış olarak daha kolay Kovid-19’a yakalanacaklar.” Bir düşünür: “Yaşlılık bir erkeğin başına gelebilecek en ummadığı şeydir” diyor. Bize fazlası geldi... HİROŞİMA ABD her yıl olduğu gibi 24 Nisan’da Türkiye’yi yine suçladı, 1915 olayını yine “Büyük felaket” olarak niteledi. Bırakınız Kızılderili soykırımını bir yana... Tarihin en büyük katliamı kuşkusuz Hiroşima ve Nagasaki’de sivil halkın üzerine ABD tarafından atom bombası atılmasıdır. 200 bin kişi öldürülmüş, yüz binlerce insan sakat bırakılmıştır. 2016 yılında Japonya’yı ziyarete hazırlanan Başkan Obama’ya orada özür dileyip dilemeyeceği sorulduğunda cevabı şu oldu: “Hayır, dilemeyeceğim. Çünkü hükümet başkanları savaşın ortasında her tür kararı alabiliyor. Soruları yöneltmek ve yanıtları araştırmak tarihçilerin görevidir...“ Türkiye 1915 olaylarını “Bırakalım tarihçiler araştırsın” diyor. ABD kabul etmiyor. Ama Hiroşima’yı tarihçilere havale ediyor. İkiyüzlülük değilse nedir bu?",https://www.milliyet.com.tr/yazarlar/melih-asik/korona-mizahi-6203556
Melih Aşık,Nazilli basması!,14 Mayıs 2020,"AKP Aydın Milletvekili Bekir Kuvvet Erim güzel bir haber veriyor: “Sümerbank basma fabrikamızı tekrar hayata geçirebilmek için Cumhurbaşkanlığı Yatırım Ofisimiz ile birlikte çalışmalara devam ediyoruz. 42 bin metrekare kapalı alanı bulunan bu tekstil alanımızın özel işletmeler aracılığıyla tekrar üretime başlaması için çalışıyoruz” diyor... Haber güzel... Ancak içi tamamen boşaltılmış ve çürümeye yüz tutmuş fabrika tekrar canlanır mı? Eskiye döner mi? *** Nazilli Sümerbank Basma Fabrikası bir gurur ve başarı romanıdır. Nazilli Atatürk’ün açılışını yaptığı son fabrikaydı... Yıl 1937... Açılışla birlikte 480 makine aynı anda çalışmaya başladı. Atatürk bir süre makinelerin sesini dinledi ve şöyle dedi: “İşte bu bir musikidir.” Fabrika yıllarca Türkiye’nin en üretken kuruluşları arasında yer aldı. 1980 yılından sonra sistemli ve kasıtlı olarak batırıldı. 2000’lerde bitirildi. Fabrika bir okul, bir kültür kompleksiydi. - Fabrikanın bir halkevi ve işçilerin sahneleyeceği oyunlar için bir sahnesi vardı. Klasik Türk ve Batı müziği toplulukları vardı. - Fabrika işçiler için okuma yazma kursları, genç kızları meslek sahibi yapacak kurslar düzenliyordu. - Fabrikanın ressamları vardı. Fabrikadaki işlerinin dışında Nazilli ve çevresinin resimlerini yapıyor, sergiler açıyorlardı. - Fabrikanın spor kulübü vardı. Futbol sahası Türkiye’nin ilk alttan ısıtmalı sahasıydı - Personel için 40 yataklı bir hastane, bir eczane ve laboratuvar kurulmuştu. - Bir işçi radyosu, 26 yataklı bir kreşi vardı. - 264 işçi lojmanı, 350 kişilik bekâr işçi pavyonu vardı. Fabrikanın işçi ve memurları modern yaşamın tüm nimetlerinden yararlanıyordu. Orada çalışmak mutluluk ve ayrıcalıktı. O günler, o şartlar geri gelir mi? CHP CHP’nin bir parti programının olmadığını, internet sitesinde de o bölümün açılmadığını yazmıştık. Genel Başkan Yardımcısı Onursal Adıgüzel telefonla aradı. Sayfalara birlikte baktık. Sanırız ya bizim bilgisayarda bir hata vardı ya da teknik hata karşı tarafça düzeltilmiş idi. Bu defa “Parti Programı” internet sitesinde görünüyordu. Ancak, CHP’nin Parti Programı yok derken, internet sitesinde olup olmamasını tartışmıyoruz. Orada görünen program 2008 yılında Baykal döneminde yapıldı. Aradan kaç seçim ve referandum geçti. Parti Meclisi toplantılarında üyeler kaç kez bir program kurultayı yapılsın, program yenilensin dediler. Program 12 yıldır yenilenmedi. Ayrıca internet sitesinde partinin temel politikalarını öğrenmek isteyenler “Ekonomi politikaları, Sosyal politikalar, Eğitim politikaları, Dış ilişkiler, İşçi Sendikaları” gibi başlıkları tıklayınca içi boş sayfalarla karşılaşıyor. Geniş katılımlı bir kurultayla hazırlanacak yeni bir programa ihtiyaç sürüyor. AVM Hafta başında AVM’ler halka açıldı... AVM’lerin kapısındaki uzun kuyruklar eleştirilere yol açtı. İyi de... Sahiller ve parklar halka kapatılmış olunca AVM’lere hücum olağan değil miydi? Bu arada pazar günü 65+’lara verilen izin sırasında caddelerin kalabalığı da gazetelerde konu olmuştu. Bunun ana sebebi de kıyı ve parkların kapalı olması değil miydi? Vatandaşa caddeler dışında yürüyeceği yer kalmadı ki... DEDEM Bu Kovid-19 belası en çok yaşlı başlı nüfusa haksızlık yapıyor. Nasıl mı? Bakın şimdi, aşı bulunana kadar yaşlı nüfus kendini evlerde izole edecek. Aşı bulunacak mı, ne zaman bulunacak belli değil. Aşı bulundu diyelim, mevcut virüsü öldürecek ama şekil değiştirmiş virüslere karşı yine etkisiz olacak. Yaşlı nüfus mecburen önlemleri sürdürecek. Ne zamana kadar? Sonsuza kadar. Ancak etkili bir ilaç bulunursa o zaman dede ve nineler rahat bir nefes alabilir. Ne var ki gribin ilacı hâlâ bulunamadı. Kovid ilacı da bulunmayabilir. 65 yaş üstü son yıllarını virüsten kaçarak, evde birkaç odaya hapsolarak geçirebilir. Haksızlık değil mi? MAÇLAR Lig maçları 12 Haziran’da başlıyor. Maçlar seyircisiz oynanacak... Prof. Eser Karakaş bir merakını dile getirmiş: “Bir futbol takımı sadece sahaya çıkan on bir değil, yedekler var, teknik kadro var, malzemeci var, masörler var, vs. Bu geniş kadrodan bir kişinin Kovid-19 testi pozitif çıksa on dört gün için tüm kadronun ve maç yaptıkları iki takımın yine tüm kadrosunun karantinaya alınması gerekecek. O durumda lig nasıl devam edecek?” Evet, kafa kurcalayan bir soru... RÜYA Cübbeli Ahmet Hoca diye bilinen Ahmet Ünlü: “Darbe tehlikesi var ben rüyamda gördüm. 15 Temmuz darbesini de rüyamda görmüştüm” diyor. Hem din adamı... Hem siyasi konularda rüya görme yeteneğine sahip bir âlim var karşımızda. Bir gazeteci arkadaşımız diyor ki: - Bu rüya suç duyurusu sayılarak soruşturma açılmalı. Cübbeli Hoca rüyasında gördüğü darbecilerin adlarını ve yerlerini savcıya bildirmeli. Kendisi de tanık olarak mahkemede ifade vermelidir. - Sen ciddi misin? - Hayır, rüya görüyorum.",https://www.milliyet.com.tr/yazarlar/melih-asik/nazilli-basmasi-6211846
Melih Aşık,Samsun sonrası...,19 Mayıs 2020,"Atatürk, Büyük Nutuk’u 1927 yılında Meclis kürsüsünden okumaya şu sözlerle başlar: “1919 yılı mayısının 19’uncu günü Samsun’a çıktım...” Bu tarih, Osmanlı’nın külleri üzerinde kurulacak Türkiye Cumhuriyeti için büyük yürüyüşün ilk adımıdır. Kongrelerle halk örgütlenecek, Millet Meclisi kurulacak, Kurtuluş Savaşı tüm zorluklara rağmen başarıya ulaştırılacak, Lozan’da yeni devletin temelleri atılacak, Cumhuriyet ilan edilecektir. Cumhuriyet yılları ayrı bir başarı öyküsüdür. Bugünden geriye bakıldığında, başarı daha belirgin şekilde ortaya çıkar. Atatürk ve İnönü dönemlerinde Çankaya Özel kaleminde çalışmış olan Haldun Derin’in “Çankaya Özel Kalemini Anımsarken” adlı kitabından birkaç satır aktaralım... “...1923-1929 arası her yıl ithalatın değer tutarı hep ihracatın değer tutarını aşmış, ama 1929 dünya ekonomik bunalımı üzerine alınan önlemler sonucu 1930-1946 arası on yedi yılın (1938 hariç) 16’sında ihracatın değer tutarı ithalatın değer tutarını her yıl geçmiştir. ...1923-38 arasında devlet bütçesi dünya ekonomik buhranı yılları hariç 10 yıl açık vermemiştir.” O yıllarda ortalama kalkınma hızı bugünlerden yüksektir. Atatürk, İnönü, Celal Bayar iktisat bilgisine sahip insanlar değildi. Ancak iç ve dış politikada kararlar halkın çıkarı ön planda tutularak verildiği zaman başarı kendiliğinden gelmektedir. BAYRAK Milli bayramlarda resmi kuruluşlar, özel kuruluşlar, evler bayrak asarken camiler bayrak asmaz. Okurumuz yazıyor: “Cami inşaatları bitirildiğinde en tepeye Türk bayrağı asılır. Çünkü cami Türk işçilerinin eseridir. Sonra bir daha asılmaz. Acaba nedendir?” ZECRİ TEDBİRLER! CHP lideri Kılıçdaroğlu hükümete 16 maddelik bir dilek ve temenni paketi sundu. Mesela: Yeni bir bütçe yapılmalıdır, kamuda israfa son vermelidir, liyakate önem vermelidir, siyasi ahlak yasası çıkarılmalıdır, yargı bağımsızlığı sağlanmalıdır, belediyelere destek artırılmalıdır, seçim barajı kaldırılmalıdır vs. vs. İktidarın ne kadar yapmayacağı ve yapmaya niyetinin olmadığı icraat varsa, yazılı bir metne bakarak, zaman zaman da satırlara takılarak okudu. Yasak savdı. CHP’nin bir iktidar programı olsa, iktidar geldiğinde ülkeyi yönetebileceğine halkı inandırsa iktidar üzerinde caydırıcı ve yaptırımcı etkisi olur. Bir kâğıda ayaküstü yazılmış sıradan lafların etkisi olmaz. Meral Akşener, Kılıçdaroğlu’na göre daha ciddi ve inandırıcı bir muhalefet lideri tavrı sergiliyor. Söz açılmışken onu da belirtelim. MİLLET Lord Kinross, “Bir Milletin Yeniden Doğuşu” adlı kitabında Atatürk’ün yurt sevgisinin kaynaklarını anlatırken O’nun Türk insanına bakışını şöyle özetler: “Mustafa Kemal Türk halkı üzerinde hayale kapılmıyordu. Onun katı, tutucu, kadere inanır, zekâ ve inisiyatif bakımından ağır davranışlı olduğunu bilmiyor değil. Ama aynı zamanda inatçı, sabırlı, dayanıklı, savaşçı, üstlerine bağlı ve gerekirse aldığı emre uyarak canını vermeye hazır olduğunu da biliyordu.” Atatürk, Türk insanını iyi tanıdığı, ona güvendiği, iyi yönetilirse üstün niteliklerinin öne çıkacağı inancıyla hareket etmişti. Samsun’a çıktığı gün yurdun yer yanında isyanlar birbirini kovalıyordu. Yunanistan ordusu İzmir’e çıkmış, ardından hiç direniş görmeden Manisa ve Aydın’a yürümüştü. Bu koşullarda ancak halkına sonuna kadar inanan bir lider mücadeleye devam edebilirdi. O devam etti. ÇOMAR Sokağa çıkma yasaklarını delen bir imtiyazlı grup var: Köpek sahipleri. Camdan bakıyoruz, sokaklarda yalnızca onlar dolaşıyor. Çünkü yalnız onlara izin var. Köpeksiz bir dostumuz bu ayrıcalığa takılmış. Ben de sokağa çıkacağım diye tutturdu: - Bunun cezası ağır, polis yakalarsa ne diyeceksin? - Ne diyeceğimi biliyorum. - Ne diyeceksin? - Köpeğim kaçtı, onu arıyorum diyeceğim. YÜRRÜ Bizim 65 yaş üstü nesil önceki gün verilen izinle birkaç saatliğine sokaklardaydı. Hızlı hızlı yürümeye, kaslarını açmaya çalıştılar. Umarız bayram sırasında da bir gün izin lütfedilecektir. Ancak bir notumuz var. Biz 65’leri güneşten korumak için son kez dışarı çıkma izni 12-18 arası verildi. O saatler sanki pek mi serin! Neden 07-10, 16-19 gibi aralıklar düşünülmüyor! Çok mu zor bunu düşünmek!",https://www.milliyet.com.tr/yazarlar/melih-asik/samsun-sonrasi-6215239
Melih Aşık,CHP şarkıları...,07 Mayıs 2020,"İktidar yanlıları, kimi söylemlerden “darbe iması” çıkarıyor. İma etmekle darbe olmaz. Hem darbeyi kim yapacak? Görünürde darbe yapacak bir güç mü var? CHP’ye gelince... CHP’liler de bize göre ikide bir “Bu iktidarın sonu geldi”, “Yakında gidecekler” gibi söylemlerle gereksiz bir gerilim yaratıyor! Neden mi gereksiz? Çünkü 2023’e kadar seçim istemeyeceğiz diyen CHP’nin kendisidir. CHP seçim istemediğini açıkça söylediği gibi bir kaza sonucu iktidar olduğu takdirde ne yapacağını da bilmemektedir. Partinin bir iktidar programı, projesi yoktur. Bu yönde bir hazırlık da yapmamaktadır. Aklı başında adamlar: “AKP’ye laf yetiştirecek yerde oturun da bir iktidar programı yapın” diye çağrı yapıyor. Ancak laf dalaşıyla vakit geçirmek CHP’nin kolayına geliyor. CHP’nin sistemle kavgası yoktur. Sadece AKP’nin pürüzlerini düzeltmeye çalışır. Bütün çabası, genel başkanı koltukta tutmaktan ibarettir. SALAKO Türk televizyonlarında bazı filmler onlarca yüzlerce kez gösteriliyor. Gazeteci Savaş Süzal, en çok gösterilen yerli filmlerin listesini yapmış: “Çöpçüler Kıralı, Şabanoğlu Şaban, Kibar Feyzo, Davaro, Kapıcılar Kıralı, Sakar Şakir, İnek Şaban, Hanzo, Köşeyi Dönen Adam, Avanak Abdi, Üçkâğıtçı, Bekçiler Kıralı, Tokatçı, Postacı, Davacı, Hababam Sınıfı vs... Bunlara Recep İvedik filmleri eklenebilir...” Bu filmlerin ortak yanı kahramanlarının salak olması veya salak görünmesi ancak filmin sonunda akıllı görünenleri alt etmesidir. Peki, ama Türk halkı neden kendini bu tiplerle özdeşleştiriyor? Neden salakların sonunda galip gelmesi onu bu kadar mutlu ediyor. Tarih boyunca aptal ve salak yerine konulmak bu kadar mı içimize işlemiş? İnsan merak etmekten kendini alamıyor. FREUD Almanya’da 1933 yılı mayısında kitapları yakıldığında Sigmund Freud: - Ne ilerleme, demişti, Orta Çağ’da olsa beni yakarlardı, bugün sadece kitaplarımı yakıyorlar... Aradan 90 yıl geçti... Artık hukuk var, insan hakları var. Ne kitapları, ne yazarları yakıyorlar. Sadece hapse atıyorlar. Bunun için uygun kanun bulmakta zorlansalar da... Uygun yargı adamı bulmakta pek zorlanmıyorlar. ÖVÜNÇ Siyasetçilerin özellikle yurt dışına seslenirken sık sık “Türkiye” ile övündüğünü duyuyoruz: Türkiye şöyle büyüktür, Türkiye böyle büyüktür. Sayın politikacılar, Türkiye ile övünürken, Halkın yarısını yok saymıyorsunuz, Bir bütünden söz ediyorsunuz. İçeri seslenirken neden sizden olmayanları yok sayıyorsunuz? Eğer Türkiye’yi eşit hak ve niteliklere sahip 84 milyondan ibaret görmüyorsanız, Türkiye ile değil sadece kendi partinizle övünmeniz gerekmez mi? BENZİN Benzine 5 kuruş zam gelmiş. Bu da haber mi diyeceksiniz. Benzin zammı her zaman haberdir. Bir tarihte Orhan Erinç yazmıştı. Cimriliğiyle ünlü gazete patronu Halil Lütfü Dördüncü benzine her zam geldiğinde “Yine mi?” diye havalara sıçrarmış. - Yahu patron senin kamyonun yok otomobilin yok, zamdan sana ne? Cevap vermiş: - Biz de çakmak kullanıyoruz birader. Eskiden çakmaklar benzinliydi malum... IMF GÜNDEMDE Mİ? Dolar aldı başını gidiyor, 7.15 duvarını da aştı. Geçmişte, bugünkünden daha hafif ekonomik krizlerde ilk akla gelen kurtarıcı! IMF olurdu. Çaresiz kalınırsa yine IMF’ye gidilir mi? Ekonomi yazarı dostumuz Alaattin Aktaş’a kulak veriyoruz. “Yüzde 5-6 ile dünyada dolara en yüksek faizi vererek borç bulabiliyoruz. IMF’ye gidilse daha elverişli koşullarla dolar bulmak mümkün. Ama bu iktidar kendisini IMF karşıtlığına o kadar bağladı ki şimdilik bu ihtimali mümkün görmüyorum. IMF, malumunuz, kemer sıkma programlarıyla gelir bizim gibi ülkelere. Ancak çalışanların artık sıkacak kemerleri kalmadı. IMF başka şeyler dikte edebilir ki bence iktidarın asıl razı olmayacağı şeyler onlar.” BERBER Sahillerde yürümek yasak ama AVM’ler önümüzdeki hafta açılıyor. Belli ki ekonomik zaruret sağlık tedbirlerine ağır basıyor. 11 Mayıs’tan itibaren özellikle berber ve kuaförlere yoğun bir talep olacağı kesin. Berber ve kuaförler saç keserken ve yaparken insanlara çok yakın çalışırlar. Müşteri de berbere yakındır. Okurumuz uyarıyor: - Bu nedenlerle, berber ve kuaför çalışanlarının hızlı bir şekilde koronavirüs testinden geçirilmesi hayati önemdedir. Hatta berber koltuğuna oturanların ateşi bile ölçülebilir.",https://www.milliyet.com.tr/yazarlar/melih-asik/chp-sarkilari-6206991
Melih Aşık,Samsun’a doğru!,16 Mayıs 2020,"Atatürk’e yakın isimlerden, yazar Yakup Kadri Karaosmanoğlu, bir gün O’na, kendisini en yalnız ve çaresiz hissettiği dönemi sorar. Ne çocukluk günleri, ne savaşlar... Atatürk, hayatında en en zor dönemin, “işgal altındaki İstanbul’da kapı kapı dolaşarak insanları milli mücadeleye ikna etmeye çalıştığı” günler olduğunu anlatır. İşgal İstanbul’unda esaretten kurtulmak için başkaldırmaya niyetli o kadar az kişi vardır ki...  Alev Coşkun, “Samsun’dan Önce Bilinmeyen 6 Ay” adlı kitabında o sıkıntılı günleri çok güzel anlatır.  Kitaptaki çarpıcı öykülerden birinin kahramanı da yazar Refi Cevad Ulunay’dır. Padişah yanlısı gazeteci Ulunay, Mustafa Kemal Paşa’yı Şişli’deki evinde ziyaret eden ilk basın mensubudur. Ulunay, 4 Şubat 1919 tarihinde yaptığı röportajdan gazeteye döndüğünde, arkadaşları ne konuştuklarını soruyor.  Ulunay, “Şu sıralarda Anadolu’ya geçilir, orada teşkilat kurulur, milli mukavemet harekete geçirilirse Fransız’ı da, İngiliz’i de, İtalyan’ı da memleketten kovulur, vatan istiklaline kavuşur, millet de esaretten kurtulurmuş. Anladınız mı arkadaşlar. Bu adam deli değil, zırdeliymiş” diyor... Yıllar sonra, Ulunay’a yanıldığı için pişman olup olmadığı soruluyor. Ulunay’ın yanıtı:  - Hayır, ben haklıydım, herkes benim gibi düşünüyordu. O günlerde öyle düşünen tek adam oydu.  HATIR  Hal hatır sormanın şekli de değişti.  - Beyefendi nasılsınız? - Negatifim. - Yani? - Yani sağlıklıyım, ateşim, öksürüğüm neyim yok. - Oh oh, ne güzel! - Peki, siz beyefendi? - Ben de negatifim. Pozitif olmamak için azami gayret gösteriyorum. Kimseyle temas etmiyorum. - Aman iyi, cümleten negatif kalalım, pozitif olmayalım. - Normalde pozitif bir insanımdır ama korona maalesef bizi negatif olmaya mecbur bıraktı. - Yeni normal böyle beyefendi, ne yapacaksınız? - Negatif günler dilerim beyefendi. - Bilmukabele beyefendi, siz de kendinize iyi bakın, negatif kalın.  OLİMP  Antalya’da Olimpos antik kentinin bir kısmı birinci derece sit alanından üçüncü dereceye düşürüldü. Birinci derecede kesin yapılaşma yasağı vardır.  Üçüncü dereceyle yapılaşmaya yani inşaata izin veriliyor. Gelin görün ki kimi kanallar ve gazeteler iyi bir şey yapılmış havası yaymakta. Betonlaşmaya katiyen izin vermeyeceğiz, gibi demeçler okuyoruz. Doğal alanı bozma niyeti olmasa neden üçüncü dereceye düşürülsün? Bölgeyi tehlikeye atanlar koruyucu rolüne giriyor, medya da onların aleti oluyor. Genç gazeteciler kendi geleceklerine kurşun sıkıyor.  TELEFONDAKİ KOMİSER!   Geçen salı günü ev telefonu çalıyor. Açıyoruz. Karşıdaki ses:  - Ben Kadıköy İlçe Emniyet Müdürlüğü’nden Başkomiser Hakan Demir, diye söze başlayınca, durumu tahmin ediyor, telefonu kapatıyoruz. Ardından, Kadıköy İlçe Emniyet Müdürlüğü’nün internet sitesini açıyor, orada verilen e-posta adresine bir not geçiyor... İlçede Hakan Demir adlı bir komiserin olup olmadığını soruyoruz. Yanıt geliyor. Deniyor ki yanıtta:  “ Sayın İlgili;  Başvurunuz incelenmiştir. İncelemelerimizde belirtmiş olduğunuz ad, soyad ve rütbede herhangi bir şahıs bulunamamıştır. Bu gibi şüpheli durumlarda sizi arayan emniyet personelinin sicil numarası, çalıştığı birim gibi ayırt edici bilgilerini elde etmeye yönelik sorular sorarak şüphelerinizi giderebilirsiniz.”  Yanıt için İlçe Emniyet’e teşekkür ederiz. Biz bu tür dolandırıcılığın bittiğini sanıyorduk. Demek bitmemiş. Okurlarımıza uyanık olmalarını salık veririz.  AT KESTANESİ  Baharla birlikte şehirdeki ağaçlar yeşillere büründü. Bizim evin önündeki at kestanesi hepsinden önce yeşillendi, beyaz çiçeklerini göğe doğru uzattı. Çiçekler yakında dökülecek, her biri cilalanmış gibi iri kestaneler ortaya çıkacak, ağacımız yaz boyu sıcaktan bunalanlara gölge edecek. Şehirdeki ağaçların en iyisi at kestanesidir. Çok yapraklıdır, çapı geniştir, çok gölge yapar, yeşilliği en az 6 ay sürer. Meyvesi işe yaramaz sanılırsa da aksine değerlidir. İlaç sanayiinde çok kullanılır. Kan dolaşımını güçlendirir, cildi tazeler, saç dökülmesini önler.  70’lerde Almanya’nın Karlsruhe şehrinde bir ilaç fabrikasında şair Özkan Mert dostumla birlikte çalışırken, fabrikaya işlenmek üzere çuvallarla at kestanesi getirildiğini görmüş, hayli şaşırmıştık. Bizim ülkeden yok pahasına çıkan at kestanesi orada ilaca dönüştürülüp yine bize satılıyordu. Bizim ise bundan haberimiz hiç yoktu.",https://www.milliyet.com.tr/yazarlar/melih-asik/samsuna-dogru-6213408
Melih Aşık,YARIN PAZAR,09 Mayıs 2020,"Nâzım Hikmet’in: “Bugün pazar... Bugün beni ilk defa güneşe çıkardılar. Ve ben ömrümde ilk defa gökyüzünün bu kadar benden uzak, bu kadar mavi bu kadar geniş olduğuna şaşarak kımıldamadan durdum” diye başlayan ve “bahtiyarım” diye biten şiirindeki gibi adeta... Bizim 65 yaş üstüne de lütfedildi, pazar günü, yani yarın, 10 haftadır ilk kez sokağa çıkacaklar. Saat 11-15 arası evlerinin civarında volta atacaklar. Ancak yarın genel sokağa çıkma yasağı da var. Sahiller ve parklar dâhil her yer kapalı. 65 yaş üstü vatandaş berbere veya alışverişe gidemeyecek. Hafta içi de gidemiyor. Bir dostumuz dün yana yakıla anlatıyordu: - Hafta içinde para çekmek için evimin hemen altındaki bankaya indim, 65 yaşımı geçtim diye içeri almadılar. Bankaya da polis refakatinde gidecekmişiz! 65 yaş üstü yurttaşlar hafta içi bir gün de sokağa çıkış izni istiyor. Dünyanın hiçbir yerinde yok 65+ yasağı. Bizde niye var? İNTİKAM ÖYKÜSÜ İşte size yaşanmış bir hikâye içinde bir tutam mizah... Sene 1970’ler... Samimi arkadaşlar olarak zaman zaman toplanıyor, sohbet ediyoruz. Arkadaşlardan biri maaşının azlığından, patronun zam yapmamasından, hakkının yenmesinden şikâyet ediyor. Patronu Türkiye’de çok ünlü bir isim. Ama eli sıkı mı sıkı. Arkadaşımız bir akşam, “Ohh! Nihayet intikamımı aldım” diyerek geldi yanımıza oturdu. - Hayrola yahu, ne yaptın? O günlerde Kıbrıs harekâtı var. Çeşitli yerlerde yardım toplanıyor. Arkadaşımız anlattı: - Dün hafta sonu, hava da güzel... Hanımı, çocukları aldım, Aksaray’daki Lunapark’a gittik. Bir ara mikrofona çıkan bir çığırtkan Kıbrıs için yardım toplayacaklarını ilan etti. Ortada bir adam dolaşıyor, siz adınızı ve parayı bir zarfa koyup adama veriyorsunuz, zarf sahnede açılıyor, adınız ve verdiğiniz miktar, 50 lira, 100 lira her neyse, mikrofondan okunuyor, millet çılgınca alkışlıyor... - Sen ne yaptın? - Patronun adını bir kâğıda yazdım. Parayla birlikte zarfa koydum. Zarfı sahnede açtılar. Mikrofondan patronun adı ve parası okununca topluluk “Yuuuuuuh” diye bağırdı. - Neden? - Çünkü zarfa 5 lira koydum... Millet 5 lirayı duyunca yuh çekti... Arkadaşımız intikamını almış olmanın keyfiyle gevrek gevrek güldü. SERİK Antalya’da yapılacak yatırımlarla ilgili olarak bakanların ve AKP’li belediye başkanlarının katıldığı bir telekonferans düzenleniyor. Turizm Bakanı Nuri Ersoy, konuşmasının bir yerinde, Serik Belediyesi tarafından bir işletme sahibinden 500.000 lira rüşvet alındığını söyleyince Serik Belediye Başkanı Enver Aputkan tepki gösteriyor. Bunun üzerine Dışişleri Bakanı: - Başkan, olay sizinle ilgili değil daha önceki döneme ait bir olaydır, diyor. Turizm Bakanı Ersoy da aynı şekilde, “Daha önceki döneme ait” diyor. Başkan Aputkan bunun üzerine: “Devletin Bakanı olarak bunu biliyorsanız neden üzerine gitmiyorsunuz?” diye konuşuyor ve toplantıyı terk ediyor. Eski başkan hakkında neden soruşturma açılmadığı ya da açıldıysa yeni başkanın neden haberinin olmadığı anlaşılamıyor. OLİMPOS Turizmin göz bebeği sayılan alanlardan Antalya-Olimpos 1. derece arkeolojik sit alanından 3. derece arkeolojik sit alanına çevrildi. Yani yapılaşmaya açıldı. Kararın koruma amaçlı olduğu, beton inşaata izin verilmeyeceği açıklandı. Bölge imara açıldıktan sonra yapılaşmanın kontrolü zordur. Yapılaşmaya açılan alanların ne kadar korunduğunu daha önceki örneklerden biliyoruz. Olimpos aynı kaderi paylaşacaktır. FATURA İstanbul Büyükşehir Belediyesi’nin düzenlediği askı kampanyası devam ediyor. Kampanyada dar gelirli yurttaşlar ödeyemedikleri İSKİ ve İGDAŞ faturalarını bir havuza yolluyor. Faturalar tek tek ilan ediliyor. Yardımsever vatandaşlar da güçleri oranında hangi faturayı isterse ödüyor. Faturanın kime ait olduğu, ödeyenin kim olduğu bilinmiyor. Ne yardım eden, ne yardım alan, ne kamuoyu yardım eden ve alanın adını öğrenmiyor. Böylece kimse teşhir olmuyor, kimse reklam yapamıyor. Dün itibarıyla 77 bin 600 fatura ödenmiş olup 118 bin fatura ödeme bekliyordu. Vatandaşlar bu faturalar için 9.9 milyon lira vermişlerdi. Güzel bir yardımlaşma örneği bu... ZENGİN “Zenginler yardımsever değildir... Zenginlerin eli sıkıdır. Merhametleri yoktur...” Yaygın görüş böyledir. Peki, gerçek böyle midir? Amerika’da yapılan bir araştırmada zenginlerin yardım konusunda fakirlerden daha cömert olduğu ortaya çıkmış. Zenginler ve ünlüler daha cömertmiş ama bu işi gizli yapıyorlarmış. Çünkü yaptıkları yardım miktarı açıklanınca eleştiriye uğramaktan korkuyorlarmış. Ne kadar çok yardım yapsalar yine kimseye yaranamıyor, “Yaptıkları yardım kazandıkları paranın yanında devede kulak” gibisinden sitemlere hedef oluyorlarmış. Tabii yardım yapmayınca veya açıklanmayınca kimse onları eleştirmiyor. ÇORAP Sakarya’nın Adapazarı ve Serdivan ilçelerinde, girdikleri 4 camiden dizüstü bilgisayar, semaver ve para çalan 2 şüpheli, kısa süre içinde yakalanmış. Sakarya Emniyet Müdürlüğü ekipleri iki hırsıza güvenlik kameralarını inceleyerek ulaşmış. Birisinin zaten 1 yıl 8 ay 20 gün kesinleşmiş cezası varmış. İlginçtir... Güvenlik kamerasının çekimlerinde hırsızlardan birisinin camiye çorapla girmiş olduğu görülüyordu. Camiye ve dine saygılı biriydi anlaşılan. Yeni nesil hırsızlar böyle mutekit (itikat sahibi) demek ki...",https://www.milliyet.com.tr/yazarlar/melih-asik/yarin-pazar-6208449
Melih Aşık,Günah-ı kebair!,05 Mayıs 2020,"Önceki Diyanet İşleri Başkanı Mehmet Görmez, Habertürk’te Mehmet Akif Ersoy’un konuğuydu. Dile getirdiği ilginç görüşler korona gündemi yüzünden yeterince dikkat çekmedi. Buyurun o görüşlerden notlarımıza takılanlara:  - Bu tür münasebetleri (şimdi ki Diyanet İşleri Başkanı Ali Erbaş’ın neredeyse koronavirüsün sebebi olarak gösterdiği eşcinsel ilişkileri) belli bir günah grubuna bağlamak, haşa, Allah adına konuşmak anlamına gelir, bu doğru değildir.  - Küresel siyasetin günahları cinsel günahlardan çok daha büyüktür bu çağda. O küresel günahlar Irak’ı bombaladı, milyonlarca insanı öldürdü. Afrika’yı aç bırakan, Suriye’yi bu hale getiren küresel siyasetin günahıdır.  - Bizim günah-ı kebair (büyük günahlar) listemiz değişmiştir. Bütün kitaplarımızda kebir günahlar sayılmıştır; adam öldürmek, zina yapmak, hırsızlık yapmak vs. Kebair değişti. Tohumun geniyle oynamak, gıdayla oynamak, kimyasal silahlar üretmek... Bunlar eski kitaplarımızda günah-ı kebair arasında geçmiyor diye bizim oraya sıkışmamamız lazım. Günah-ı kebairi Kuran ve sünneti ele alarak güncellemek gerekiyor. Bence koronadan sonra birinci mesele tabiatı nasıl kullandığımız olacak. İnsanlığın tabiatla yeniden bir merhamet sözleşmesi yapmasına ihtiyaç var.  Mehmet Görmez güzel konuştu. Başkanlık koltuğundan kalkmak bir  zihin ferahlığı sağlıyor anlaşılan. YORUM  Grup Yorum gitaristi İbrahim Gökçek 320 gündür ölüm orucunda. Tutuklu Grup Yorum üyelerinin salıverilmesi ve konser yasaklarının kalkması için çağrıda bulunuyor. Bunlar olmadan oruca son vermeyeceğini açıklıyor. Günleri ne yazık ki sayılı.  Orhan Arıburnu’nun şiiri geliyor aklımıza:  “Ekseriya sabaha karşı Kurşuna dizilir mahkûmlar Bir sünger taşına döner Ana sütünden yapılan heykel Bari şu trampetler çalmasa İnsan... İnsan  gürültüye gitmese”  Gökçek’e çağrımızdır... Kendini kurşuna dizme... Bakarsın bir gün yine güneş açar... Söylenir yeniden şarkılar... Gürültüye gitme!  ADALET  Gazeteci Fatma Sibel Yüksek yazıyor:  “2008 yılında savcı Zekeriya Öz’e karşı kazandığım davanın tazminatı 12 yıl sonra hesabıma yattı. Bu davayı, iddianame eklerine özel konuşmalarımızı koyduğu için Müyesser Yıldız ile birlikte açmıştık. Zekeriya’nın ‘ilah’ olduğu yıllardı. Kuvvet komutanlarını ayakta bekletiyor, onlara ‘sen’ diye hitap ediyor, ifadelerini alırken bir yandan da kebabını yiyordu. Yargıçlara, mahkeme başkanlarına emir veriyordu. Yapayalnızdık; ne avukatımız vardı, ne davayı tek satır haber yapan bir basın. Geçmişi kirli bir adam koskoca toplumu susturmuştu. Kendisine dava açmış ilk TC vatandaşıydım. Beni daha sonra Ergenekon davasına soktu, 12 yıl işsiz kaldım, ismim lekelendi, mesleğimin en verimli yıllarını evde geçirdim. Sonunda Zekeriya kaçtı, bu parayı bana (maalesef halkın cebinden) Adalet Bakanlığı ödedi. Bu 9500 lirayı, her döneme uyum sağlayabilen tüm dansözlerin alnına yapıştırıyorum.  Gazeteci soruları!  Kimi siyasetçiler, gazetecilerin sorularından rahatsız olur, karşısına çıkacak gazetecileri bizzat seçer, beğenmediği soruyla karşılaşırsa tepki gösterir. Kimi siyasetçi ise bu konuda engin bir hoşgörü sergiler.  Bu ikinci kategori siyasetçiye bizim Sağlık Bakanı Fahrettin Koca’yı örnek gösterebiliriz. Gazetecilerle çok düzeyli bir ilişki kurdu. Hem gazetecilerin hem ekran başındaki vatandaşların takdirini kazandı.  ABD’ye dönersek...  Gazeteci fobisi olan başkanlardan Herbert Hoover (1874-1964) şöyle demiş sinirlendiği bir anda gazetecilere:  - Amerikan Başkanı tanımadığı adamlar tarafından bir tavuk hırsızı gibi sorgulanamaz.  En demokrat açılımı ise Başkan Truman yapmış. Demiş ki bir defasında:  - Ben gazetecilerden onların benden öğrendiğinden daha fazlasını öğreniyorum. Sorulan sorular halkın benim hakkımda ne düşündüğünü de anlatıyor.  Kamplar  Dış ülkelere korona yardımı faslından, Filistin’e de külliyetli miktarda malzeme gönderdik.  İlginçtir... Filistin dünyada koronadan en az etkilenen ülkelerden biri görünüyor.  Bugüne dek sadece 2 kişi ölmüş, 340 dolayında vaka görülmüş.  Bir başka ilginç ama sevindirici nokta...  Türkiye’deki mülteciler arasında da korona tahribatı pek gözlenmiyor  Göç Uzmanı Metin Çorabatır mülteci kamplarının hayli azaldığını belirterek şu bilgiyi veriyor: - Halen 5 ilde  7 kampta yaklaşık  65 bin mülteci yaşıyor. Kamplardan herhangi bir salgın haberi duyulmuş değil.  MAHYA  Ramazan geldi, camilere ışıklı mahyalar asıldı.  Mahyalar genelde zamanın ruhunu yansıtır.  “Hoş geldin ya şehr-i ramazan”, der bazısı...  Bazısı “Ya Allah” demekle yetinir.  Cumhuriyet’in kuruluş yıllarında şöyle mahyalar da görülmüş:  “Cumhuriyet fazilettir”, “Çok yaşa laik devlet”  1946 yılında Amerikan Missouri zırhlısı İstanbul’u ziyaret ettiğinde “Welcome Missouri” diye mahya asılmış camilere.  Aslında mahyalara herkes kafasına göre slogan yazamaz. Genelde valiliklerden izin alınır. Bu iş Padişah Abdülhamit zamanında daha da sıkı tutulurmuş. Mahyalar Saray’ın sansüründen geçirilir, ancak ondan sonra camiye asılırmış. Oradaki iki kelime öylesine önemlidir!",https://www.milliyet.com.tr/yazarlar/melih-asik/gunah-i-kebair-6205440
Melih Aşık,Özal’lı yıllar...,21 Nisan 2020,"Geçen 17 Nisan günü, Turgut Özal’ın ölüm yıl dönümüydü. Kemal Kılıçdaroğlu yayımladığı mesajda şöyle dedi: “Demokratik siyasi yaşama daima bağlı kalan, devletin kurum ve kurullarını önemseyen, devlet yönetiminde planlamaya ve liyakate önem veren örnek bir siyaset ve devlet adamıydı Turgut Özal... Saygı ve rahmetle anıyorum.”  Anlaşılan o ki Kılıçdaroğlu geçmişi bir hayli unutmuş... Örneğin, “Demokratik siyasi yaşama daima bağlı kalan” dediği Özal’ın 12 Eylül darbecilerinin kurduğu hükümette görev aldığını... Cuntanın siyaset yasağı getirdiği Demirel’in, Ecevit’in, Erbakan’ın, Türkeş’in yeniden siyasete dönememeleri için amansız bir mücadele verdiğini... “Ben zenginleri severim”, dediğini... Özelleştirme adı altında ülkenin tüm kâr eden kuruluşlarını iç ve dış sermayeye yok pahasına sattığını... Bugün yaşanan tüm olumsuzlukların temelini o yıllarda bizzat Özal’ın attığını..  Unutmuş...  Geleneğimizde ölenleri hayırla yâd etmek vardır. Ancak yanlış siyasi icraatı aklamak, o günleri yaşamamış genç nesilleri yanıltmak yoktur. Özal’a karşı soylu bir mücadele veren laik Cumhuriyet yanlılarının hafızasıyla ve hatırasıyla alay etmek de hoş değildir.  CHP’nin ilkelerinden, çizgisinden kopuk bir siyasetin savrulmaları bunlar.  SOKAK  Yıllardır Türkiye’de yaşayan Çince öğretmeni dostumuz Li Hanbing, iki günlük sokağa çıkma yasağına isyan edenlere şaşırıyor, telefon sohbetimizde ülkesindeki durumu anlatıyor:  - Vuhan’da sokağa çıkma yasağı 70 günden fazla uygulandı. Bu süre içinde her evden sadece bir tek kişiye markete gitme izni verildi, o kişi izin kartıyla çarşıya çıktı, fazla dolaşmadan geri geldi. Başka hiç kimse dışarı çıkmadı. Yaşlıların alışverişini ise belediye ve hükümet görevlileri yaptı. Böylece salgın tamamen önlendi. Eğer salgın bitsin istiyorsanız evde kalmaya katlanacaksınız...  ARTI 65  65 yaş üstü vatandaşlar karantinada bir ayı doldurdu.  Bu koşul her ülkede yok.  65 yaş üstü kişilere evde kalmaları her ülkede sıkı sıkı tembihleniyor. Ancak kalabalık yerlere girmemeleri, sosyal mesafeye dikkat etmeleri koşuluyla sokağa çıkmalarına da izin veriliyor. İhtiyarlar! evde otururlarsa ne olur? Hareketsiz yaşam hem fizik hem psikolojik sağlık yönünden iyi değil. Eli ayağı tutan herkesin günde yarım saat temiz havada yürümesi şart. Ev içinde egzersiz yapmak aynı ferahlığı sağlamıyor. Konu yeniden düşünülmeli. En azından sınırlı bir sokak izni verilmeli.  ZENİT  Bu zor günlerde ünlü kuruluşlar ses getiren çalışmalarla varlıklarını hissettiriyor. Mesela... Rusya’nın Zenit kulübü, futbol maçlarında takımı yalnız bırakmayan engelli taraftarları ile 65 yaş üstü fanatiklerine gıda paketleri gönderiyor. İlk gün paketlerin evlere tesliminde Zenit’in efsane futbolcusu Andrei Arshavin’in de görev aldığını ve kapı kapı dolaştığını kaydedelim.Bu zor günlerde ünlü kuruluşlar ses getiren çalışmalarla varlıklarını hissettiriyor. Mesela... Rusya’nın Zenit kulübü, futbol maçlarında takımı yalnız bırakmayan engelli taraftarları ile 65 yaş üstü fanatiklerine gıda paketleri gönderiyor. İlk gün paketlerin evlere tesliminde Zenit’in efsane futbolcusu Andrei Arshavin’in de görev aldığını ve kapı kapı dolaştığını kaydedelim.  WAIKIKI  Tema Grup’a bağlı yerli bir tekstil firması olan L.C Waikiki, kâr amacı gütmeden haftada 40 milyon maske ürettiğini açıkladıTema Grup’a bağlı yerli bir tekstil firması olan L.C Waikiki, kâr amacı gütmeden haftada 40 milyon maske ürettiğini açıkladıFirma ilk 2.5 milyon maskeyi Sağlık Bakanlığı’na hibe etmiş.Waikiki 3 kıtada, 47 ülkede, 307 farklı şehirde 1000 mağazayla faaliyet gösteren ve orta gelirli kesime hitap eden bir kuruluş. Alkışı hak ediyor...  BAŞARI  Prof. Osman Müftüoğlu:  “Kovid-19 enfeksiyonunun tedavisinde başarılıyız. Dünyaya örnek bir performans sergilediğimizi bile iddia edebilirim” diyor...  Prof. Müftüoğlu bu başarıda sağlık ordumuzu överken şöyle devam ediyor:  - Tedavi başarımız sadece hafif, orta ve ağır vakaların iyileştirilmesiyle sınırlı değil. Yoğun bakımdaki hasta sayımızın düşüklüğü, yoğun bakımda kalma süresinin kısalığı dünyaya örnek gösterilecek düzeyde.  Peki, virüsü önlemekteki karnemiz nasıl derseniz... Maalesef iyi değil.  Çin ve İran’ı solladık. Şu sırada vaka sayısı yönünden dünyada ABD, İspanya, İtalya, Fransa, İngiltere, Almanya’nın ardından 7. sıradayız. Yeni vaka sayısında 5. sırada, can kaybında 12. sıradayız. Tedavide iyiyiz ama virüsün yayılmasını önlemekte başarılı değiliz.",https://www.milliyet.com.tr/yazarlar/melih-asik/ozalli-yillar-6193640
Melih Aşık,Tarihten yaprak,14 Nisan 2020,"1890 yılında Japonya açıklarında batan Ertuğrul fırkateyninin kaptanlarından Ali Bey, eski Milli Eğitim Bakanı Hasan Ali Yücel’in dedesidir. Yücel, Ertuğrul faciasını annesinden dinlediği şekliyle anlatır. Padişah Abdülhamit, Japon İmparatoru’nun kendisine bir prensini göndermesi üzerine Japonya’ya bir teşekkür ziyareti düşünmüş, Ertuğrul gemisine hazır ol talimatı vermiştir. Gemi hareket etmeden önce usta denizciler uyarılarda bulunmuştur. Çarkçıbaşı Salih Bey, “Kazanlar iki defa yamanmıştır açık denize çıkamaz” diye rapor vermiş. Yelkencibaşı İsmail Bey “Yelkenlerin yamalı olduğunu, şiddetli rüzgâra tahammül edemeyeceğini” söylemiş İngiliz makinisti Harti, “Bu gemiyle Caponya’ya gitmek delilik” diye konuşmuş... Ancak sözleri duyulmazdan gelmiş. Bu arada yukarıya şirin görünmek isteyenler de olmuş. Direkçibaşı Hasan Bey o ara “Direkler sağlamdır” dediği için ödüllendirilmiş. Zamanın Bahriye Nazırı Bozcaadalı Hüseyin Paşa “namus-i padişahi” diyor başka bir şey demiyor, uyarıları duymazdan geliyormuş. Ertuğrul, 60’ı zabit 600’ü aşkın mürettebatla hareket etmiş. Japonya’da güzel ağırlanmış. Dönüş için demir aldıktan iki gün sonra fırtınaya yakalanmış, kayalıklara çarparak batmıştır. Gemiden 69 kişi kurtulabilmiş, 587 denizci şehit olmuştur. Padişah’a yaranmak için gerçekleri gizleyenler, uyarıları duymazdan gelenler tarihe en acı sayfalardan birini eklemişlerdir. CEPHE Emekli Amiral Turgay Erdağ diyor ki: “Cephedeki asker kendinden daha çok geride bıraktıklarını; anasını, babasını, çoluğunu çocuğunu düşünür. Eğer geride sorun varsa, askerin savaşma azmi azalır. Dikkati dağılır. Kendi güvenliği de tehlikeye düşer. Cephedeki askere yapılacak en büyük destek, geride bıraktıklarının devlet ve halk tarafından kucaklandığını, varsa sorunlarının giderildiğini hissettirmek olacaktır. Bugün Kovid’le savaşan sağlık ordusunun emekçileri de tıpkı cephedeki askerler gibidir. Bu nedenle, tüm Türkiye sağlık görevlilerine nasıl destek olacağını düşünmelidir. Bunun için dernekler, vakıflar, kurumlar projeler geliştirmelidir. Hayatımızı onlara borçluyuz.” ÇAĞRI Şu dünyanın işine bakın... Bir yanda insanlar Kovid adlı görünmeyen düşmana karşı hayatta kalma mücadelesi veriyor, bir yandan da hâlâ savaşlarda birbirlerini öldürmeye çalışıyor. Birleşmiş Milletler Genel Sekreteri Antonio Guterres çok yerinde bir çağrı yapıyor dünyaya: - Bütün savaşlarda ateşkes ilan edilsin. Bu çağrıya kulak verelim. Ölümle karşı karşıya kalmışken ayrıca birbirimizi öldürmeye gerek olmadığını idrak edelim. MASKE, MASKE... Maske, maske diye yırtınırken... Cuma gecesi marketlere hücum eden insanlara baktık. Yarıdan çoğunda maske yoktu. Çünkü insanlar maskeye ulaşamıyor. Herkes interneti ve “e-Devlet”i kullanamıyor. Üstelik 10 gün için 5 maske çok yetersiz. Cerrahi maskeler çok çok iki saat dayanıyor. Maskeler 1 TL gibi sembolik fiyatlarla eczane ve marketlerde satılabilir, isteyen istediği kadar maske alabilirdi. Belediyeler de bu dağıtıma talip oldular. Ne var ki belediyelerin ekmek dağıtması bile mesele oldu. Bu salgın günlerinde bu tür bir çekişmenin sırası mıydı? Sonuçta, İngiliz ya da Sırbistan vatandaşı bizim gönderdiğimiz maskeyi kullanıyor. Ama biz maske bulamıyoruz. Organizasyon konusunda çok gerilerde kaldık. Karar alırken nasıl uygulayacağımızı düşünemezsek, örgütlü çalışmazsak, zor kurtuluruz korona belasından. YAZARIN GÖREVİ Bir internet sitesinde güzel yazılarını okuduğumuz hanım yazar kalemi bırakmış. Yakınlarına “Bu ülkede yazmakla hiçbir şey değişmiyor, boşuna yazmak istemiyorum” demiş. Kendisine yazarın sorumluluğuna ilişkin Aziz Nesin’in şu satırlarını gönderiyoruz: “Çağımızda yalnız kendi ülkemizde değil, dünyanın her yerindeki kötülüklerden sorumluyuz. Ne demek sorumluyuz? Kötü giden şeyleri değiştirmek zorundayız.  Evet, yazar değiştiremez. Yani yazın yoluyla hiçbir şey değişmez. Ama insanlara değiştirme isteği ve özlemi verir. Ve yazarın sorumluluğu budur. Çağındaki bütün kötü şeyleri tarihin ileri doğru gidişine göre düzeltmeye çalışan insandır yazar. Bunun için sorumludur.”",https://www.milliyet.com.tr/yazarlar/melih-asik/tarihten-yaprak-6188079
Melih Aşık,Meclis’i açarken!,23 Nisan 2020,"23 Nisan 1920 günü Millet Meclisi’nin ilk toplantısına gelen milletvekilleri araçlarını nereye mi park etmişler? Bahçe duvarındaki parmaklığa... O zaman malum; kimsede araç yok. Birçok milletvekili Meclis’e atla geliyor. Atları da bahçe duvarındaki parmaklığa bağlıyorlar! İlk Meclis’te mebuslar okul sıralarında oturuyorlar. Elektrik olmadığı için salon bir kahvehaneden alınan bir veya birkaç gaz lambasıyla aydınlatılmış. Birkaç gün sonra duvarlara şu ilanlar asılmış: “Meclis binası içinde tavla ve her türlü kumar oynamak yasaktır.” Birinci Meclis yurdun dört bir yanından davet edilen halk temsilcilerinin katılımıyla toplanmış. Toplantılara katılanların 65’inin başında fes ve sarık, yaklaşık 50’sinin başında ise o dönemde ilericilik simgesi sayılan kalpak varmış. Buradan muhafazakârların çoğunlukta olduğu anlamı çıkıyor. Zaten cuma günü dualarla açılan bu Meclis’in görüntüdeki amacı da padişahı ve hilafeti kurtarmaktır. Mustafa Kemal böyle bir Meclis’le Kurtuluş savaşını başarıya ulaştırıp içinden bir Cumhuriyet ve demokrasi projesi çıkarmıştır. Savaşların ve diktatörlüklerin çağında parlamenter rejim kurulmuş, Meclis duvarına “Hâkimiyet kayıtsız şartsız milletindir” şiarı işlenmiş, demokrasiye giden yolun taşları döşenmiştir. Bir mucizedir. REKLAMA DİKKAT 2004 yılında Müslüman halkın yaşadığı Endonezya’ya bağlı Ache’de büyük bir deprem ve tsunami felaketi meydana gelmişti. Bir televizyon kanalında görkemli bir yardım kampanyası düzenlendi. Başbakan Erdoğan’ın da katıldığı kampanyada büyük holdingler teker teker ekranda göründü ve büyük yardımlar açıkladılar. Doğal olarak halktan alkış aldılar. Bu holdinglerden birinin CEO’suna iki ay sonra sorduk: - Vaat ettiğiniz yardımı ödediniz mi? - Kimse bizden bir şey istemedi, biz de bir şey vermedik, dedi. Diyeceğimiz, yardım kampanyalarında heyecanla öne atılıp görkemli rakamlar açıklayan kuruluşlar var ya... Bunların hepsi değilse de bazılarının vaadi lafta kalır. Bir süre sonra da unutulur. O yüzden kampanyalara yapılan yardımların makbuzu yayınlanmalı veya rakamlar internet sitelerinde ilan edilmelidir. Açıkgöz kuruluşların bedava reklamına izin verilmemelidir. NİSAN Türkiye’nin ilk milli bayramı 23 Nisan’dır. Bu mutlu gün 23 Nisan 1921 tarihinde yani Millet Meclisi’nin birinci yıl dönümünde bayram ilan edildi. 1925 yılına kadar Türkiye’nin tek bayramı idi. 1925 yılında çıkarılan kanunla Cumhuriyet Bayramı devlet törenlerinin yapılacağı bayram olarak kabul edildi. 23 Nisan’ın pabucu bir anlamda dama atıldı. Sonradan Milli Egemenlik ve Çocuk Bayramı olarak kutlanır oldu. DİRENİŞ Çanakkale Hıfzıssıhha Kurulu karar aldı: “Orman Bölge Müdürlüğü’nün izni olmadan ormanlık alanlara girilmesi, konaklanması, gecelenmesi, drone uçuşu, gösteri, toplantı, program yapılması” yasaklandı. Orman Bölge Müdürlüğü de bu karara dayanarak Kirazlı’ya gelerek Kaz Dağları için tutulan çadırlı nöbetin bitirilmesini istedi. Kaz Dağları direnişçileri, 270 gündür yani 9 aydır Kirazlı’da gece gündüz nöbet tutuyor. 5-6 kişilik grup her gün altın madeni sahasını dolaşarak Alamos adlı şirketin ağaç kesmeye ya da maden çıkarmaya devam edip etmediğini kontrol ediyor. Tabii izolasyona ve sosyal mesafe kurallarına da sıkı sıkıya riayet ediyorlar. Şehirlerde insanlar serbest dolaşırken, onların dağ başındaki hayatları neden sakıncalı bulundu, pek anlaşılmadı! Bu arada “drone uçuşu”nun da yasaklanması ilginç değil mi! ÇİYA Kadıköy çarşısında Gaziantep yemekleriyle ünlü ÇİYA Lokantaları’nın sahibi Musa Dağdeviren, Kovid-19 sebebiyle aynı cadde üzerindeki 3 lokantasını kapattı. Depodaki tüm erzakı çalışanlarına dağıttı. Ve onları tam ücretli izne çıkardı. Musa Bey, şimdi, civardaki sağlık çalışanlarına sıcak ekmek, taze yemek pişirip ulaştırmak çabası içinde. Musa Bey kuvvetli bir alkışı hak ediyor. ERİK Küçük bir çocuk manavdan can eriği almış. Erik tartılırken yaşlı başlı adam nasihat vermeye başlamış: - Oğlum, henüz eriğin mevsimi değil. Çok yersen dokunur. Sağlığına dikkat etmen lazım. Çocuk: - Amca biliyon mu, benim dedem 105 yıl yaşadı. - Çok mu erik yerdi peki? - Yok amca, kendini ilgilendirmeyen şeylere hiç karışmazdı!",https://www.milliyet.com.tr/yazarlar/melih-asik/meclisi-acarken-6196154
Melih Aşık,Salda’nın kumları!,16 Nisan 2020,"""Bu proje Salda Gölü’nü bitirir, oraya iş makinesi sokulmaz"" diye binlerce kez uyarı yapıldı. Eleştirilere karşı “İş makinesi girmeyecek, doğa korunacak” diye söz üstüne söz verildi. 12 Nisan’da koronavirüs bahanesiyle göl çevresine giriş yasaklandı. İki gün sonra gölün çevresinde çalışan iş makineleri ve kum kamyonlarının resimleri internete düştü. Ayak basmanın bile sakıncalı olduğu kumsal iş makinasıyla taranmış, kumlar kamyona yükleniyordu. TOKİ açıklama yaptı: “Müşavir firma ve sorumlu personel ile ilgili soruşturma başlatılmış olup, sorumlu olan personeller görevlerinden uzaklaştırılmıştır.” Bu talanın baş sorumlusu müteahhittir. Onunla ilgili açıklama var mı? Hayır. En büyük merakımız... Göl kenarında bir başka yere nakledildiği söylenen kumlar aslında nereye gitti? Gölün bir başka kıyısına taşındığı yolundaki ifadeler bize hiç inandırıcı gelmedi. Bu kumlar kimi lüks villaların havuz başlarına taşınıyor olmasın? *** İyi kum değerli bir şeydir. İtalya’nın Sardunya Adası kıyılarındaki kum, yasalarla korumaya alınmıştır örneğin. Bu kumu geçen yaz plastik şişelere doldurup kaçırmaya çalışan bir Fransız çift 6 yıl hapis istemiyle yargılandı. Bu kumun internet yoluyla satışa sunulduğunu yazdı gazeteler. Akvaryumlarda kullanılıyormuş genellikle. Salda’nın kumu daha da değerli olmalıdır. CHP’liler Anadolu’ya... Türkiye Büyük Millet Meclisi yarından itibaren 45 gün tatile girecek. Böylece Meclis, kuruluşunun 100. yıl dönümünde tatilde olacak! Yine de içimizden iyi dilekler geçiyor. Mesela... CHP lideri Kemal Kılıçdaroğlu milletvekillerine görev vermeli, “Haydi marş marş, seçim bölgelerine” demeli. Her milletvekili seçim bölgesine gitmeli ve orada korona salgınıyla ilgili gelişmeleri izleyip merkeze rapor etmeli. Çünkü İstanbul ve Ankara dışındaki illerde ne olup bitiyor, haber alamıyoruz. CHP, salgını milletvekilleri eliyle yurt çapında izleyip halkı bilgilendirebilir. Bu önerimizi çok mu saf buldunuz. İnfaz yasasında bir zahmet Ankara’daki evlerinden Meclis’e kadar gitmeye üşenenler (Her 7 milletvekilinden 6’sı oylamaya katılmadı) kalkıp da Anadolu’ya mı gidecek? Bizimki olmayacak dua ama yine de bir önerelim dedik. ZİRAAT Ziraat Odaları Birliği Başkanı Şemsi Bayraktar hükümete yararlı uyarılarda bulunuyor. Diyor ki: - Yalnızca hasatta çalışanlar değil, bütün çiftçiler ve tarım işçileri sokağa çıkma yasağından muaf tutulmalıdır. - Haller açık tutulmalıdır. Pazarlama olmazsa hasat işe yaramaz. - Belediyeler ve belediyeler tarafından belirlenen pazarcı esnafının, semtlerde seyyar olarak satış yapması sağlanmalıdır. Bu seslere kulak verelim. Korona ülkeyi yıkamaz. Açlık yıkar. MASK ABD’nin Canton şehrinde üniversite öğretim üyesi olarak çalışan genç arkadaşım Emre Balıkçı ile maske sohbeti yapıyoruz... “Masken var mı?” sorusuna, Emre: - Maske burada büyük sorun, diyor, geçen hafta internetten sipariş ettim, elime mayıs ayı başında ulaşacak. ABD’nin durumu bizden kötü. Ancak bizde de maskeye erişim kolay değil. Çünkü birçok vatandaş “e-Devlet”e girip kod almayı beceremiyor. Girse de 10 gün için 5 maske, yetersiz. Bir haftadır maske bekleyen de var. Çözüm mü? Elbet var... Parayla satış mutlaka serbest bırakılmalı. En doğrusu, maskenin eczanelerde devlet desteği ile 1-2 lira gibi sembolik bir paraya satılması. TARİH Rıfat Ilgaz’ın Hababam Sınıfı iki günün biri ekranlara geliyor. Ve ben o filmleri her gördüğümde bu ünlü yazarımızın hayatını anımsıyorum. Aziz Nesin anlatıyor: “ 1946 yılında... İşsiz kaldığım günlerde Cumartesi adlı bir magazin çıkarıyordum. Rıfat Ilgaz, 7 sayı çıkabilen Cumartesi’nin yazarlarındandı. Bir simidi bölüşüp çayla yediğimiz günler olurdu. Yazdı, hava sıcaktı. Ama Rıfat Ilgaz kalın paltosunu üzerinden hiç çıkarmazdı. Üşüdüğünden değil, eskimiş pantolonun arkası delinmiş olduğu için...” ADA Avrupa’nın nüfus başına en yüksek korona vakası görülen yeri neresidir derseniz... Estonya’nın Saaremaa Adası. 33 bin nüfuslu bu adanın yarısına korona bulaşmış durumda. Nasıl mı olmuş? Bir süre önce İtalya’dan bir voleybol takımı gelmiş. Adada yapılan maçı 1000 kadar Estonyalı izlemiş. Bir de şampanya partisi yapılmış bu arada. Bu iki olaydan başka korona bulaşması için sebep olmadığı halde ada korkunç bir salgın yaşıyor. Bulaşmanın hızı her yerde böyleyse yandık! ASYA Koronavirüs istatistiklerini en iyi şekilde Worldometer adlı internet sitesinden izleyebilirsiniz. Dünya ülkelerini topluca ele aldığı gibi... Tek tek de ele alan bu internet sitesi, sayılar ve grafiklerle bütün ülkelerin korona karnesini açıkça gözler önüne seriyor. Site her açıdan mükemmel. Ancak Türkiye’yi Avrupa değil Asya ülkeleri arasında gösteriyor. Ukrayna, Belarus, Moldova gibi ülkeler Avrupa’da ama Türkiye Asya’da. Cehalet desek... Bu kadar donanımlı bir site böyle hata yapmaz. Bu arada sitenin nüfus istatistiklerinde ülke nüfuslarının son durumu kaydediliyor. Listeye göre... Türkiye 84 milyon nüfusuyla 83 milyonluk Almanya’yı geride bırakmış ve Avrupa’nın Rusya’dan sonra en kalabalık ülkesi haline gelmiştir. Sayı olarak iyiyiz. Peki refah, mutluluk, insan kalitesi olarak?",https://www.milliyet.com.tr/yazarlar/melih-asik/saldanin-kumlari-6189855
Melih Aşık,Tek kurşunla ölüm!,30 Nisan 2020,"Adana’da 18 yaşında bir genç, polis tarafından vurularak öldürüldü. Bölgede inceleme yapan insan hakları heyetinden avukat Tugay Bek anlatıyor: “Suriyeli bir ailenin oğlu olan Ali Hemdan 18’inden gün almış. Konfeksiyonda çalışıyor. Ancak şu sıralar işsiz. Olay günü arkadaşlarıyla birlikte dolaşmaya çıktıklarında Sucuzade Mahallesi’nde ışıklarda polis durduruyor. Arkadaşları kimliklerini veriyor, polis kabaca üst araması yapıyor. Ali, 18’inden küçük olduğu için, yani 20 yaş altına sokağa çıkma yasağı bulunduğu için geri geri olay yerinden uzaklaşmak istiyor. Yan sokağa giriyor. Peşinden de polis giriyor ve dur diyor. Ali Hemdan duruyor, polis ateş ediyor. Kalbine isabet eden tek atışla Ali yaşamını yitiriyor.” 20 yıllık polis olduğu belirtilen memur ifadesinde: “Peşinden koşarken zaten oruçluydum, dengemi kaybedip düştüm, silah ateş aldı” diyor. Geçenlerde Taksim’de bir gurup polisi, kendilerine ateş eden bir saldırganı “yaralı yakalayarak” hastaneye götürdüklerini için alkışlamıştık. Burada saldıran yok, gencin elinde herhangi bir silah yok. Duran gence ateş eden bir devlet görevlisi var. Tutuklanmış... Ama o genç geri gelmeyecek, ailesi yıllarca acılar içinde kıvranıp duracak. YAŞLILARA SAYGI! 65 yaş üstü vatandaşlar sosyal medyada bar bar bağırıyor ama Ankara seslerini duymuyor. Yaklaşık 7.5 milyon yaşlı başlı insan 6 haftadır ev hapsinde. Dün bir gazete 15 Mayıs’tan sonra 65 yaş üstü vatandaşlara bir iki saat dışarı çıkma izni verileceğini yazdı. Demek 15 Mayıs’a kadar iki hafta daha hapis var. 65 yaş üzeri vatandaşlar arasında çok sayıda Alzheimer, demans, kalp, şeker, yüksek tansiyon gibi sağlık sorunu olanlar var. Bu sorunların hemen hepsi, açık havada yürümeyi, hareket etmeyi, parkta dinlenmeyi zorunlu kılıyor. Dışarı çıkmamak onların ömürlerinden yiyor. YENİ HAYAT Karantina günleri yarın bitse de dünya artık başka bir dünya olacak. Görüntümüz değişecek. Örneğin yaz günlerinde artık maske ve eldivenle dolaşacağız. Üzerinde virüs yaşamayan ya da kısa süre yaşayan dokumadan yapılan giysiler tercih edilecek. Otobüslerde, metrolarda elle tutulan metallerin virüsün uzun süre barınamadığı malzemeden yapılmış olanı tercih edilecek. Asansör düğmeleri gibi sık dokunduğumuz noktalar da anti virüs malzemeden imal edilecek. Tren ve uçaklarda yan yana oturan yolcuların arasına koruyucu plastik perdeler konulması düşünülüyor. Böylece konuşsak bile arada damlacık geçişi söz konusu olmayacak. Yeni dönemde insanlar dışarıda daha az ama evlerde daha çok vakit geçirecekler. Daha çok yemek yiyip, daha az hareket edecekler. Bu da obeziteyi artıracak. Hepimiz daha kilolu olacağız. RUPİ Hindistan’ın ünlü sinema sanatçısı Amir Han’ın  fakirlere birer kilo un dağıtacağı açıklanıyor. Un almaya gidenler kese kâğıdı içinde 1500’er rupi, yaklaşık 1500’er lira buluyor. Amir Han “bir kilo un” almaya gerçekten fakir ve muhtaç durumda olanların geleceğini hesaplamış. Böylece 1500’er liralık para yardımını ihtiyacı olanlara dağıtmış. Çok güzel bir fikir. Demeye kalmadı, haberin düzmece olduğu duyuruldu. Düzmece de olsa... Zekice kurgulanmış bir haber... BARRY Çinliler güzel espri yapmış doğrusu... BARRY adlı bir Amerikan savaş gemisi önceki gün Güney Çin Denizi’nde Paracel Adaları çevresinde  dolaşıyor. Burası Çin’in kendi karasuları içinde saydığı bir bölge. O yüzden Çin uçakları ve gemileri Amerikan gemisini taciz ediyor. Uzaklaştırmaya çalışıyor. Çin askeri sözcüsü olayı aktarırken Amerikalılara şöyle sesleniyor: - Gidin kendi ülkenizde Kovid ile savaşın... Güzel çağrı... KAĞIT Kovid-19 dolayısıyla ev hapisleri başlayınca halk marketlere hücum etti ve malumunuz en çok makarna ile tuvalet kâğıdına saldırdı. İlginç olan, yalnız Türkiye’de değil, tüm Batı ülkelerinde, hatta İsveç’te tuvalet kâğıdı raflarının öncelikle boşaltılmasıydı. İlginç çünkü İsveç dünyada tuvalet kağıdı ve benzeri hijyenik ürünler üretiminde şampiyon bir ülke. Yetkililer tuvalet kâğıdında dağ gibi stokların bulunduğunu defalarca açıkladı ama halkın hücumunu durduramadılar. Sebebini bir İsveçli yetkili şöyle yorumladı: - Sanıyorum halkımız koronayı ishal yapan bir bağırsak hastalığı sanıyor. ORUÇ 11 ayın bir sultanı ramazan ayı başladı. Bir gazete nerede ne kadar oruç tutulduğunu yazmış. Örneğin Norveç’in Tromsö şehrinde 17 saat 56 dakika oruç tutulmuş. Kuzey ülkelerinde yaza doğru yaklaştıkça oruç süresi uzar 21 saati bulur. Peki, o ülkelerdeki Müslümanlar bu uzunlukta oruç tutar mı? Bir Finlandiya gezimizde Kazan Türkleri ile sohbet ederken bunu sormuştuk. Dediler ki: - Kışın burasının saatiyle oruç tutuyoruz. Burada güneş saat 9 gibi doğar, 16.00 gibi gece olur. Yazın ise Türkiye saatini esas alırız. Yani... Kuzeyde oruç bozmak için güneşin batmasını beklemezler. Türkiye’deki kadar tutarlar.",https://www.milliyet.com.tr/yazarlar/melih-asik/tek-kursunla-olum-6202071
Melih Aşık,Virüs otomobilde!,28 Nisan 2020,"Kendimizin kullandığı otomobilimizde koronaya karşı önlem almaya gerek var mı? Bir vatandaşın bu sorusunu Hürriyet’te Prof. Derya Uludüz  şöyle yanıtlıyor: - Evet, var. Öncelikle arabanızda mümkün olduğunda az kişiyle seyahat edin. Sık molalar verip, inip binmeyin. Her inip binmeniz içeriye virüsü getirmeniz anlamına gelebilir. Benzin istasyonlarında mümkün olduğunca temassız ödeme yapmaya gayret edin. Aracınızda mutlaka alkollü mendiller bulundurun. Alkollü mendiller spreylerden daha kullanışlıdır. Alkol oranının yüzde 60 üzerinde olmasına dikkat edin. Aracınıza bindiğinizde en riskli alanlar olan kapı iç kolunu, direksiyonu, vites kolunu ve en çok virüsün birikme olasılığı olan ön konsol üzerini alkollü mendille iyice temizleyin. Temizledikten sonra mendili bir poşetin içine atın ve ağzını sıkıca kapatın. Aracınızdan indiğinizde hemen torbayı çöpe atın. Aracınızı sürerken klima yerine camı açın. İndikten sonra camları birkaç dakika açık bırakın.  Gördüğünüz gibi... Bırakın toplu taşımayı... Korona kısıtlamaları kalktığında hayat özel aracınızda bile böylesine ızdırap verici olacak. Virüs peşinizi bırakmayacak. Buna “yeni normal” diyorlar. Şimdiden kendimizi hazırlayalım.  KURUM  Türk Tarih Kurumu’nun başkanlığına Profesör Ahmet Yaramış atandı.  CHP Milletvekili Dr. Mustafa Adıgüzel, Ensar Vakfı Afyon Şubesi yöneticilerinden Prof. Yaramış’la ilgili şunları söyledi: “2011 yılında Çorum İskilip’te düzenlenen panelde İskilipli Atıf’ı methetmiştir. İskilipli Atıf kimdir? Kuvayı Milliye’ye ‘Şakiler, kudurmuş haydutlar’ diyen, Mustafa Kemal’e ‘eşkıya’ diyen, Mustafa Kemal’in vücudunun ortadan kaldırılmasını isteyen ve bunun için halka çağrıda bulunan kişidir.”  Bu ağır iddialar karşısında Prof. Ahmet Yaramış’ın da söyleyecekleri olmalıdır.  YENİ!  CHP lideri Kemal Kılıçdaroğlu, TBMM’nin 100. yılı konuşmasında “Yeni anayasa yapılması, parlamenter sisteme dönülmesi, yargı bağımsızlığı sağlanması” gibi iktidara yönelik kimi talepler sıraladı. Acaba diyoruz, Sayın Kılıçdaroğlu gerçekleşme olasılığı daha fazla olan kimi talepler açıklayamaz mı? Mesela:  Liderlerin tek başına milletvekili adaylarını belirleme yöntemi terk edilmelidir. Milletvekili adayları ön seçimle belirlenmelidir.  Milletvekili adaylarından teberru vs gibi adlar altında para alınmamalıdır.  Parası olmayan kişiler de milletvekili adayı olabilmelidir. Bütün adaylar seçilmeden önce ve görev bitiminde kamuoyuna mal beyanında bulunmalıdır.  Üst üste 3 seçim kaybeden lider koltuktan çekilmelidir.  Demokrasiye dönüşün ilk adımı bunlar olmaz mı?   HAYDİ ÜNİVERSİTELİ  İzmir Belediye Başkanı Tunç Soyer, TELE 1’in sabah programında Nazım Alpman’ın sorularını yanıtlarken bir yerde diyor ki: “Menemen’de bakla hasadı yapılacaktı. Ancak ürün sahibi baklayı topladığı zaman nereye nasıl göndereceğini bilmiyordu. İşçi bulmak sorun, nakliye sorun. Biz belediye olarak baklayı üreticiden parasıyla aldık, gıda paketlerinin içine koyarak İzmirlilere dağıttık...”  Tunç Soyer devam ediyor: “Önümüzde bezelye ve kiraz hasadı var. Aynı şekilde üreticiye yardımcı olmayı planlıyoruz. Kiraz hasadında üniversite öğrencilerine de çağrı yapacağım. Gelip hasatta çalışmaları hem onlar için hem üretici için çok yararlı olacak.”  Üretici sebze ve meyveyi toplamak ve satmakta zorlanıyor.  Belediyelere bu alanda çok iş düşüyor. Süratle tanzim satış noktaları da oluşturmalılar.  HEMŞİRE  “Sahip olduklarınızı verdiğinizde aslında hiçbir şey vermiş sayılmazsınız. Asıl paylaşmak kendinizden bir şeyler verdiğinizde olur.”  Böyle diyor Halil Cibran. Doktorlarımıza, hemşirelerimize, sağlık çalışanlarımıza ücret ödenmesi onlara bir şey vermek anlamına gelmiyor.  Ancak onlar bizim için hayatlarını tehlikeye atarak ve bunu zaman zaman canlarıyla ödeyerek her şeylerini vermiş oluyorlar.  Tabii şu korona günlerinde canla başla çalışan diğer emekçileri de unutmayalım.  Hepsine yürekten teşekkürlerimizi gönderelim. DOKTOR  Koronayla mücadelede önlemler geç kaldı. Ancak tedavide doktorlarımızın başarısı herkesçe kabul ediliyor. Başarılı doktorlar yetiştirmemizin temelinde çeşitli etkenler vardır. Tıp fakültelerinin, 1933-1945 yılları arasında, Almanya ve Avusturya’dan mülteci olarak veya sözleşmeyle gelen tıp adamlarınca yapılandırılması da önemli etkendir?  Bir alkış da onlara...",https://www.milliyet.com.tr/yazarlar/melih-asik/virus-otomobilde-6200408
Melih Aşık,Beyaz Zambaklar,18 Nisan 2020,"Finlandiya’nın zor yıllarını anlatan “Beyaz Zambaklar Ülkesinde” adlı kitap Grigory Petrov tarafından yazıldı. Atatürk kitabı okuduğunda bu destansı başarıya hayran olmuş. Kitabın derhal ülkedeki askeri ve sivil tüm okulların müfredatına dahil edilmesini istemişti. Bu kitap tüm yoksulluğa, imkânsızlıklara ve elverişsiz doğa koşullarına rağmen, bir avuç aydının önderliğinde, askerlerden din adamlarına, profesörlerden öğretmenlere, doktorlardan iş adamlarına kadar, her meslekten insanın omuz omuza Finlandiya’yı geri kalmışlıktan kurtarmak için verdikleri mücadeleyi anlatır. Cumhuriyet’in ilk yıllarındaki kalkınma hamlesinin esin kaynaklarından biri bu kitaptır. Orta Anadolu bozkırında bir vaha yaratma azmi, ülkenin demir ağlarla örülmesi, eğitim hamlesi, Köy Enstitüleri böyle bir azimle yaratılmıştı. Ne var ki o azim sürdürülemedi. Bugün 80. kuruluş yıl dönümünü kutladığımız Köy Enstitüleri ülkenin aydınlanmasından hoşlanmayan toprak ağalarıyla iç ve dış sermaye tarafından önce yozlaştırıldı, sonra kapatıldı. Aydınlanmanın ışığını söndüren Türkiye, doğal olarak Beyaz Zambaklar Ülkesi olamadı. Ersoy Öngün dostumuzun deyimiyle “Beyaz ahmaklar ülkesi” olma yoluna saptı. KUMLAR Tabiat harikası Salda Gölü’nün kamyonlarla taşınan kumları hakkında: “Bu kumlar kimi lüks villaların havuz başlarına taşınıyor olmasın” şeklinde bir kuşku ifade etmiştik. Çevre Bakanlığı Tabiat Varlıkları Genel Müdürü M. Ali Kahraman arayarak bilgi verdi. Kahraman’ın anlattığına göre son durum özetle şöyledir... “Kumların bir başka yere taşınması kesinlikle söz konusu değildir. Kumlar bir plajdan alınmış, bir başka plaja nakledilmiştir. Müteahhit sıkıca tembihlenmesine rağmen böyle hatalı bir davranışta bulunmuştur. Şu sırada hem bakanlığın uzmanları hem üniversitelerden bir ekip kumların tekrar eski yerine taşınması için vaka yerinde inceleme yapmaktadır. Kumların eski yerine taşınması mümkün görünmektedir.” KEMER Dünya gazetesinden değerli meslektaşımız Alaattin Aktaş’ın tespiti: “Emniyet kemerini koltuğun arkasından dolandırıp yuvasına oturtarak uyarı sesini kesme başarısını gösteren halkımız, maskeyi de çenesinin altında tutmak suretiyle yeni bir yaratıcılık örneği sergiliyor. Maske var mı, var; o kadar! Markete girebilirsin.” HIRSIZ Önder Y. 24 yaşında, sabıka dosyası hayli kabarık bir genç. Polis kayıtlarına göre 47 kez ev hırsızlığı, 3 kez iş yeri hırsızlığı, 2 kez açıktan hırsızlıktan yakalanmış. Ayrıca 5 kez ruhsatsız silah bulundurma, 7 kez de yaralama suçlarından gözaltına alınmış. Gazetede haberi vardı. 24 yaşında 64 suçtan sabıkalı. Şu anda sanırız dışarıda. İçeride de olsa zaten son afla dışarı çıkmış olacaktı. Türkiye’de en büyük suç, malum, düşüncelerini zamana uyduramamak. Gazeteci arkadaşlarımız o yüzden hapiste. Hırsız Önder Y. o yüzden dışarıda. KEŞKE Bir hanım kız Nihat Genç’in Veryansın sitesindeki yazısının altına bir yorum yazmış ve arasına şöyle bir cümle iliştirmiş: “Keşke böyle bir yazarla evlenebilsem.” Nihat Genç’in bu hanım kıza yanıtı şöyle: “Bir Rus filminde duymuştum, bir generalle evlenmek istiyorsan, önce bir teğmenle evlenip kasaba kasaba otuz yıl geçirmelisin, diye. Hanım kızım, ünlü bir yazarın karısı olabilmek için de, önce aç, tanınmamış, sefil, parasız bir yazara âşık olmalı, ilk otuz yıl, mahkeme mahkeme, icra, hapis, tazminat, kiramızı nasıl ödeyeceğiz ve hapis korkusuyla yaşamayı göze almalısın.” DOKTOR Her gece birçok kanalda birçok profesör izliyoruz. Anlaşılan ülkemiz tıp profesörü açısından pek de fakir değil. Anlamadığımız... Neden her Prof. unvanı ile birlikte Dr. unvanı kaydediliyor? Bir akademisyen doktorasını vermeden doçent ve profesör olabilir mi? Doğrusu olanı pek duymadık. Bu ülkede yüksekokul bitirmeden profesör hatta ordinaryüs profesör olan vardır ama doktora yapmadan profesör olan pek yoktur. Yüksekokul bitirmeden ordinaryüs profesör olan mı kim? Demokrat Parti’nin kurucularından, edebiyat ve tarih uzmanı Fuat Köprülü (1890 - 1966) öyle bir ün sahibidir. İstanbul Hukuk Okulu’nu bitirmemiş ancak araştırmaya dayalı yazı ve yayınları o kadar dikkati çekmiş ki okullarda hocalıktan başlamış, ordinaryüs profesörlüğe kadar yükselmiştir. HOSTES İlginç bir uygulama... Ücretli izine çıkarılan SAS havayolu şirketinin yer ve hava hostesleri hastanelere ve huzur evlerine aktarılıyor. Havayolu görevlileri buralarda yardımcı tıbbi hizmetlerde çalıştırılıyor. İlk yardım gibi konularda deneyimli ve bilgili olan hosteslerin kısa bir kurs sonunda işe başladıkları ve çok yararlı oldukları bildiriliyor. Korona günlerinde yaratıcı çözümler birbirini izliyor.",https://www.milliyet.com.tr/yazarlar/melih-asik/beyaz-zambaklar-6191440
Melih Aşık,Rüya gördüm...,25 Nisan 2020,"Korona günlerinde daha sık rüya görmeye başladım. Birini anlatayım.  Geçen akşam rüyamda ülkenin en yetkili kişisi olmuşum.  Çankaya’da masanın başına oturur oturmaz emirleri yağdırıyorum.  Devlet Planlama Teşkilatı’nın en kısa zamanda yeniden kurulmasını emrediyorum.  Ülkenin güvenilir, yurtsever uzmanlarını DPT’ye üye olarak alıyorum.  İlk talimatım şu oluyor:  - Yeni dünya düzeninde Türkiye’nin kaynaklarını en verimli şekilde nasıl kullanabiliriz, ülke olarak yatırımları hangi alanlara yöneltelim, ne üretelim, ne satalım, ne alalım, bana lütfen rapor hazırlayın.  Tarıma özellikle önem verilmesini istiyorum.  Orman tahribine dayalı bütün maden aramalarını durduruyorum.  Paralı köprü ve otoyolların işletmecilerini çağırıp hepsini devletleştirdiğimi, maliyetlerini taksitle ödeyeceğimi açıklıyorum.  Beşar Esad’a adam gönderip, mültecileri geri alırsa Suriye’den çekileceğimizi bildiriyorum.  Yunan Başbakanı Miçotakis ile bizzat görüşüp Ege’de her türlü gerginliğe ve silah yarışına son vermemizi öneriyorum.  Tüm gazeteci ve düşünce hükümlülerini affediyorum.  Eğitimi A’dan Z’ye yeniden düzenliyorum. Mesleki eğitime ağırlık veriyorum.  Hileli gıda üretenlere, kadın ve çocuk canilerine, hayvan dövenlere, ağaç kesenlere, uyuşturucu satanlara verilen cezaları 10 kat artırıyorum.  İşler iyi gidiyor. Her şey yavaş yavaş yoluna giriyor. Rüya bu ya...  TTK  Türk Tarih Kurumu Başkanlığı’na Profesör Ahmet Yaramış atandı. Gazeteler, Profesör Yaramış’ın Ensar Vakfı’nın Afyonkarahisar yönetim kurulu üyesi olduğunu yazdı. Hakkında başka bir şey şimdilik bilmiyoruz.  Bizim dikkatimizi çeken... Atatürk’ün vasiyeti üzerine İş Bankası Yönetim Kurulu’na üye veren... Ve Atatürk’ün miras bıraktığı hisselerin Türk Dil ve Türk Tarih Kurumlarına aktarılmasını gözeten CHP’nin bu kurumlara yapılan atamalar ve yürütülen faaliyetlerle ilgili hiçbir yorum yapmaması... Atanacak kişilerin nitelikleriyle ilgili atama öncesi ve sonrası görüş belirtmemesidir. Bugüne dek CHP’de gözlediğimiz tavır bu oldu.  VİRÜS  Derin ve ayrıntılı virüs tartışmaları arasında...  Bendeniz çok basit bir şeyi merak ediyorum  Bu virüs çeşitli yüzeylerde ne kadar yaşıyor? Camda ne kadar, çelik yüzeyde ne kadar, kumaş üzerinde ne kadar, naylon yüzeyde ne kadar? Öyle ya dışarıdan gelen her şeyi balkona atıyor, virüsün ölmesini bekliyoruz. Çünkü bu virüsün ne kadar sürede öldüğünü bilmiyoruz. Sıcak havayı mı seviyor, soğuk havayı mı? O da meçhul. Bu soruları çoğaltabiliriz... Netice: Bu menhusla ilgili en basit bilgilere bile sahip değiliz. Dünyaca giriştiğimiz savaşta daha yolun çok başındayız. Ve dünya liderlik koltuğunda koronavirüs tedavisi için deri altına dezenfektan enjekte etmeyi öneren bir Başkan oturuyor. Korona bizi zamansız yakaladı. İşimiz zor... THK haberleri...  Emekli Hava Korgeneral Erdoğan Karakuş kayyum yönetimindeki Türk Hava Kurumu’ndan haberler veriyor:  “13 Nisan günü Türk Hava Kurumu‘nun eski model yangın söndürme ve ilaçlama uçakları (11 tane Dramodor) ve kimi taşınmazların satış ihalesi yapılmıştır. Salgının çok büyük sorunlar yarattığı bu dönemin satış için ne denli uygun olduğunun takdirinize bırakıyorum. Kurum’un satılması düşünülen uçakların dışında Kanada’nın üretmiş olduğu 9 tane yangın söndürme uçağı (CL-215) bulunmaktadır. THK, geçen yıl 5 uçakla yangın söndürme faaliyeti için ihaleye katılmış ancak kazanamamıştır.  Bu yıl ise Orman Genel Müdürlüğü öyle bir şartname hazırladı ki şaşırırsınız. İhaleye katılacak uçakların 5000 litreden çok su taşıyabilmesi gerekiyor. Kurumun uçakları ise 4900 litre su taşıyor...”  MAAŞ  23 Nisan 1920’de kurulan ve İstiklal Savaşı’nı yöneten Büyük Millet Meclisi’nde milletvekili olarak bulunan kişilerden bazıları maaş almadı, bazıları aldıkları maaşı geri vermek istedi.  Yöresinin Kuvayı Milliye önderi ve Uşak Milletvekili Hoca İbrahim Efendi (Tahtakılıç) Meclis’teki görevi bitince Bozkuş köyüne geri döndü. Günün birinde kendisini ziyarete gelen Şevket Süreyya Aydemir’e şunları söyledi:  “Çocuklarım adına bir ahdım (yeminim) var. Büyüsünler adam olsunlar, son santime kadar hesabını çıkarıp, şu fakir milletten mebus maaşı diye aldığım paraları devlet hazinesine geri versinler. Böylece bizim de bir hizmetimiz geçmişse, bari hak yolunda hizmet sayılsın.” (Metin Aydoğan’dan) SİVİL 23 Nisan gecesi saat 21’de tüm TSK personeli gibi Milli Savunma Bakanı Hulusi Akar ile kuvvet komutanları da yan yana dizilerek birlikte İstiklal Marşı’nı okudular. İlginç olan Genelkurmay Başkanı Org. Yaşar Güler, Kara Kuvvetleri Komutanı Org. Ümit Dündar, Deniz Kuvvetleri Komutanı Oramiral Adnan Özbal ve Hava Kuvvetleri Komutanı Org. Hasan Küçükakyüz’ün ekran karşısında sivil kıyafetle ve kravatsız olarak yer almalarıydı. Bu fotoğrafı Meclis’e yönelik “sivil” bir destek mesajı olarak yorumlayanlar oldu. Kravat takılmamasına ise anlam verilemedi. CAMİ  Geçenlerde sosyal medyada gördük. Sokağa çıkma yasağının olduğu gün İzmir’de devriye gezen bir polis otosunun hoparlöründen İzmir Marşı yükseliyordu. Benzer bir görüntü yine İzmir’den geldi. Bu kez Karşıyaka Mavi Şehir’deki bir caminin hoparlöründen İzmir Marşı yükseliyordu. Görüntü alınırken fonda şu ses duyuldu:  “Aferin imam efendi...”",https://www.milliyet.com.tr/yazarlar/melih-asik/ruya-gordum-6198342
Melih Aşık,Ayakta tedavi!..,26 Mart 2020,"Ekranda Yeditepe Üniversitesinden Prof. Meral Sönmezoğlu ve Prof. Aynur Eren Topkaya ile Ankara Üniversitesinden Prof. Necmettin Ünal’ı dinliyoruz. 20 Mart tarihinde Habertürk’te Enine Boyuna programında konuşuyorlar. Her üç uzman şu görüşlerde birleşiyorlar... - Hastaneye gelen kişide klasik belirtiler görünmüyorsa test yapılmıyor. Yüksek ateş, öksürük, halsizlik gibi klasik şikâyetler varsa o zaman test yapılıyor. Eğer test pozitif, hasta ayaktaysa, kendisine gerekli bilgilendirme yapılarak evine gönderiliyor. Evinde kendini karantinaya alması isteniyor... - Peki ya bu hasta zaman zaman dışarıda dolaşırsa? - Bu kişilere polis takibi yapılmıyor, diyor hocalar, tamamen onların vicdanına bırakılıyor. Bu durum bizi de sıkıntıya sokuyor. Bu hastanın son günlerde kimlerle görüştüğü de saptanıp izlenmiyor. O sırada yöneticiye bir mesaj geliyor. İl ve ilçe müdürlüklerinin testi pozitif çıkmış kişileri telefonla izledikleri bildiriliyor. Ancak virüs taşıyıcı olarak dışarıda dolaşmalarına bir engel yok. Peki ya evdeki diğer aile bireyleri? Onlar da izleniyormuş ama taşıyıcı olarak ortalıkta dolaşmalarını önlemeye elbet imkân yok. Özetle, 65 yaş altının hastalığı (ağır olmadıkça) grip geçirir gibi kendi imkânlarıyla geçirmesi bekleniyor. Prof. Necmettin Ünal genel politikayı açıklıyor: - Toplumun yarıdan çoğu belki yüzde 60-70’i enfekte olacak yani virüsü alacak. Amaç, salgının önlenmesi değil bulaşmanın ve hastalanmanın zamana yayılması. Sağlık sistemi ancak o zaman ayakta durabilir. Kendimize dönelim Ankara Üniversitesi’nden Prof. Necmettin Ünal’dan iki uyarı: - Yurdumuzda nerede ne vaka var, kaç tane var, hangi ilde, kaçı öldü, kaçı yaşamakta, yaşları, cinsiyetleri gibi bilgiler paylaşılmalı. Biz hâlâ yurt dışı verilerini kullanarak, Türkiye hakkında yorum yapmaya çalışıyoruz. Halbuki artık Türkiye’nin kendi verileri var. Kendi özelimiz üzerinden konuşur hale gelmemiz lazım. - Yaşla ilgili bir yanlış algılamamız var. Yaşlılar daha çok ölüyor ama hastalığı dışarıda alıp yaşlılara getirenler gençlerdir. Dolayısıyla, 65 yaş ve üstüne sokağa çıkma yasağı koysak bile gençlerin sokakta dolaşmasına engel olamazsak, bu işin yayılmasına engel olamayız, İtalya gibi oluruz. SUUUU... Koronavirüsün yarattığı tehlikelere karşı türlü çeşitli önlem alıyoruz. Ama hayati bir önlemi henüz gündeme getirmedik: Su... Bu yıl kurak bir kış geçirdik. Derken korona salgınıyla birlikte su tüketimi aniden arttı. Musluk suyunu genellikle dikkatsiz kullanıyoruz. Önümüzdeki aylarda bol yağmur yağmazsa yazın susuz kalabiliriz. Su olmazsa sabunun da bir önemi kalmaz. O yüzden acil tasarruf tedbirlerine başvurmalı Büyükşehir belediyeleri su tasarruf programları hazırlamalı, vatandaşı tasarruf konusunda bilgilendirmeli. El yıkama ve diğer konularda bilgilendirici TV filmleri yapılmalı. Bir okurumuz diyor ki: - Biz el yıkamasını bile bilmiyoruz. Musluğu açıyor, elimizi musluğun altına tutup sabunluyoruz. Tabii köpükler cildimizin üzerinde kalmadan kayıp gidiyor. Elimizi suyun dışında sabunlamalı, en sonunda suya tutmalıyız. Aklımızda bulunsun... MERAK Bir eczacı Facebook’ta anlatıyor: “Kovid-19 teşhisi konmuş bir hasta eve dönerken eczaneye uğrayıp ilaçlarını aldı. Bu hasta son günlerde nerelere gitti ve kimlerle görüştü, eve gitmeden nerelere gidecek, evde kimlere bulaştıracak bunlar hiç belli değildi.” GEÇER Bu da gelir bu da geçer, rahmetli Hasan Pulur Ağabey’in en sevdiği fıkralardan biriydi. Belki de gerçek olaydır. En umutsuz anlar için anlatılır. Sinop kalesinde hapis yatan bir kürek mahkûmu varmış... Müebbet hapse çarptırıldığı halde günlerini diğer mahkûmları teselli etmekle geçirir... Önüne gelene “Neler geldi neler geçti”, “Bu da gelir bu da geçer” diye umut verirmiş. Kale komutanı bakmış adamda yürek mangal gibi... Umutları dağ gibi... O da etkilenmiş. Sonunda adamı affetmişler. Kıssadan hisse: Ölüm bile kaçar önünüzden. Yeter ki kadere teslim olmayın... Factory Çin, nasıl oldu da koronavirüs belasını iki ayda kontrol altına alabildi, ABD ve Batı neden bu belanın bir türlü önünü kesemiyor? Çin’in farkını anlatan bir filmi internette bulabilirsiniz. Bu yıl belgesel dalında Oscar kazanan “Amerikan Factory” adlı filmi izlerseniz, orada Çinli ile Amerikalı arasındaki muazzam farkı göreceksiniz. Amerikalı işçi her zaman kendine daha fazla vakit ayırmanın, daha az zahmetli çalışma koşulları elde etmenin peşinde. Sendikaya güveniyor. Haklarına sahip çıkıyor. Çinli ise zorluklara katlanmayı görev sayan bir anlayışta. Ne kadar istenirse o kadar çalışıyor. Çinli patronun Çin’deki fabrikası kâr ediyor, Amerika’daki fabrikası yürümüyor. Çin’i ve Çin insanını tanımak açısından enfes bir film. Sonunda ne mi oluyor? Onu filmi izleyince öğreneceksiniz... Saçlar Evin içinde “Hişt hişt sakin ol sinirlerine hakim ol” şarkısını mırıldanarak dolaşırken gözümüz bir ara aynaya ilişti. Saçlar uzamış. Berber kapalı. Aklıma Aziz Ağabey geldi. Aziz Nesin, saçlarını kendi keserdi. Bir berberin zor şekil vereceği o asi saçları kendisi nasıl şekle sokardı, anlaşılmaz. Aziz Ağabey tuvalet kâğıdı da kullanmazdı. O pek bilinmez ama saç konusundaki tavrı bilinir, etraftan “Ne cimri adam yahu” nidaları duyulurdu. Oğlu Ali Nesin anlattı. Vehbi Koç’un berbere 1 lira bahşiş verdiğini duyunca: “Ne, o berbere para mı veriyor yoksa” diye tepki vermiş. Aziz Nesin’in cimriliği dillere destandı. Ama gerçekten cimri miydi? Tasarruf ettiği bütün parayı kimsesiz çocukları okutmak için harcayan bir adama cimri denir mi?",https://www.milliyet.com.tr/yazarlar/melih-asik/ayakta-tedavi-6174182
Melih Aşık,Feribot hastane,02 Nisan 2020,"Eski bir denizci dostumuz korona hastalarına sahra hastaneleri kurulması için hazırlık yapıldığı haberlerini okumuş, telefonda dedi ki:  - Bizim halen işler vaziyette olan üç feribotumuz var. Her biri 400 yataklı. Bu feribotlar pekâlâ hastane-otel olarak kullanılabilir. Halen Ankara feribotu Piri Reis Üniversitesi tarafından okul gemisi olarak kullanılıyor. Samsun feribotu TÜDEV adlı vakfa kiralanmış. İskenderun feribotu ise bildiğim kadarıyla ordunun emrinde bulunuyor. Bu feribotlardan bir veya ikisi halen kullanımda olmayan Haydarpaşa Limanı’na çekilebilir. İçlerinde bir otelde bulunması gereken tüm malzeme hatta su arıtma cihazı bile vardır. Giriş katı vasıtalara ayrıldığı için giriş çıkış kolay olur. Kullanıma sahra hastanelerinden daha uygundur.  Virüs dolu gemi  Elefterios Venizelos feribotu Pire Limanı’na yanaşmış bekliyor.  Gemide mürettebat ve yolcu olarak 36’sı Yunan, 383 kişinin bulunduğu...  Bunlardan 20’sinde korona tespit edildiği, iki kişinin hastaneye kaldırıldığı Yunanistan Sağlık Bakanlığı’nca açıklandı.  Gemi İspanya’nın Cadiz şehrindeki gemi tezgâhlarında çalışacak olan işçi ve teknisyenleri taşıyormuş.  Haberlerde geminin “Türkiye’den geldiği” belirtiliyor.  Yolcuların çoğunluğu Türk olabilir.  Sakın Yunanistan gemiyi gerisin geri Türkiye’ye yollamasın?  Bu günlerde akla her şey geliyor.  Çin’le didişme Sosyal medyada dönüp duran bir videoda Çin’deki pazarlarda canlı hayvanların satılmakta olduğu ve tekrar mutfaklara girdiği anlatılıyor: “Uyarılara rağmen Çin’deki alışkanlıklar son bulmuyor” deniyordu. Görüntülerde bizim hiç bilmediğimiz kimi hayvanlardan söz ediliyor:  “Özellikle pangolin Çin’de lezzetli olduğu gerekçesiyle çok tercih edilen bir hayvan” ifadesi kullanılıyordu. Çin İstanbul Başkonsolosluğu Sözcüsü dün bu haberi sert ifadelerle yalanladı ve TRT’yi Cumhurbaşkanlığı’na şikâyet etti. Sözcü, haberde kullanılan görüntülerin Endonezya’ya ait olduğunu da paylaştı. Başta İtalya ve Yunanistan olmak üzere bölgedeki ülkelere hayli yoğun maske, özel elbise vs. yardımı yapan Çin’le iyi ilişkilere her zamankinden fazla ihtiyacımız var, onu da belirtelim.  İSKİ Koronavirüsü yok etmek için insanlar normalin iki üç katı el ve saç yıkıyor, su tüketimi hızla artıyor. Ancak su tasarrufu konusunda yeterince uyarı duyulmuyor. Acaba suyumuz ihtiyacımızdan daha mı fazla diye düşünürken... İstanbul Belediye Başkanı Ekrem İmamoğlu dün durumu açıkladı:  - Barajlarda doluluk oranı yüzde 60 dolayında. Normalde yüzde 85 düzeyinde olması lazım. Geçen yıl bu vakitler doluluk oranı yüzde 95 görünüyor. O zaman süratle halkı uyarmak ve su tasarruf planları hazırlamak gerekir.  İSKİ neyi bekliyor? TOYOTA  ALJ Holding Yönetim Kurulu Başkanı ve Toyota Türkiye CEO’su Ali Haydar Bozkurt açıklama yaptı:  - Şu anda satış ve kâr etmek gibi hedefleri tamamen geri plana attık.  - Yıl sonuna kadar satışlar tamamen dursa bile çalışanlarımıza her ay maaş ödeyeceğiz.  - Yaklaşık bin kişilik kadromuzdan kimseyi işten çıkartmayacağımız gibi, kimseyi zorunlu izne göndermeyeceğiz.  - Dünya genelinde ertelenen bir talep var. Bu kriz ortadan kalktığı anda satış ve servislerde patlama olacağından o gün tecrübeli elemanlara ihtiyacımız olacaktır.  - Ayrıca, yıllardır birlikte çalıştığınız bu arkadaşlara karşı sorumluluklarımızın bilincindeyiz.  Bir alkış da Toyota’ya...  BOTAŞ  Son yıllarda vergi rekortmenleri listesinde sürekli olarak ilk 10’a giren BOTAŞ, ‘Milli Dayanışma Kampanyası’ için çalışanlarına bir mesaj gönderdi ve maaşlarından 200-400 TL arasında kesinti yapılacağını duyurdu.  Mesajda “2020 Nisan ayı maaşlarımızdan; kapsam dışı personelimizden 400 TL, kapsam içi personelimizden 200 TL olmak üzere kesinti yapılacaktır” denildi.  Kısaca...  BOTAŞ Milli Dayanışma Kampanyası çerçevesinde vatandaşa yapacağı yardımı vatandaştan topluyor. Üstelik devlet bankalarına yapacağı bağışı vergiden düşebilecek.  ÇİÇEKÇİ Dışarıda kimseler yok. Ama çiçekçi komşumuz her gün dükkânını açıyor, çiçekleri eskiden olduğu gibi tek tek dışarı bir süre onlarla ilgileniyor, birkaç saat sonra onları yine tek tek içeri taşıyor, dükkânı kilitleyip gidiyor.  Merakla sordum:  - Caddeden gelen geçen yok, satış yok, neden her gün bu zahmete giriyorsunuz?  Dedi ki:  - Çiçeklerin yaşaması için her gün havalandırmaya mecburum. Temizlik ve bakımlarının da her gün yapılması lazım. O yüzden mecburen açıyorum. Özeti.. Çiçekçiler zorda.Desteğe ihtiyaçları var.",https://www.milliyet.com.tr/yazarlar/melih-asik/feribot-hastane-6179335
Melih Aşık,Sebzeler çürümesin!,09 Nisan 2020,"Kırklareli’ne bağlı Asilbeyli köyünün pazarcı esnafı koca bir kamyon sebzeyi yükleyip Kırklareli Belediyesi’ne bağış olarak göndermiş. Muhtar İsmet Develi 400 kg sakız kabak, 500 kg havuç, 250 kg patlıcan, 275 kg bakla, 350 kg ıspanak, 400 kg pırasa, 200 adet kıvırcık marul, 400 kg domates, 200 kg salatalık ve 250 adet lahanayı Belediye Başkanı Siyami Kesimoğlu’na teslim etmiş. Başkan Kesimoğlu: - Yapılan bağışları teşekkür ederek teslim aldık, şimdi bunlar Sosyal Vefa Destek Grubu ile Sayın Valimizin koordinasyonunda ihtiyaç sahiplerine iletilecek, diyor... Asilbeyli köyüne buradan alkışlar... Bu arada özellikle Trakya ve Ege’de çok sayıda sebze üreticisi ürünü şehirlere gönderemiyor. Bir sebep lokantaların kapalı, sebzeye talebin azalmış olması. İkinci sebep ulaşım zorluğu. Belediyeler işte bu noktada devreye girmeli. İstanbul ve Ege’deki büyükşehir belediyeleri konuyla ciddi şekilde ilgilenmeli. Tarımın zor durumuyla ilgili her türlü bilgi, Ali Ekber Yıldırım’ın “Tarım Günlüğü” sitesinde mevcut. Maskeli günler Maske önce paralı olacak dendi. Sonradan ücretsiz yapıldı. Eczanelerin parayla maske satması yasaklandı. Cerrahi maskeler eczanelerde 5 TL ye satılıyordu. Her birinin 4 lira alınışı vardı. Ürün ellerinde kaldı. Bir eczacı dostumuza ne yapacaklarını sorduk. Dedi ki: - Depo geri alırsa alacak. Eğer almazsa parayı cebimizden ödemiş olacağız. Peki, vatandaş ücretsiz maskeye nasıl ulaşacak? İnternette verilen bilgide deniyor ki: “Turkiye.gov.tr adresindeki formu doldurmanız yeterlidir. Vatandaşlarımızın her hafta ‘1’ paket maske (5 adet) alma hakkı bulunmaktadır. Maskeleriniz PTT Kargo ile ücretsiz olarak adresinize getirilecektir.” Hizmet güzel, ancak 15 bin PTT kuryesi 23 milyon haneye maske paketlerini (üstelik her hafta) nasıl ulaştırabilir? Kaldı ki vatandaşların önemli bir kısmı da internet kullanmıyor. Maskelerin belediyeler, muhtarlıklar ve eczaneler tarafından dağıtılması öneriliyor. Ki makulü de budur. KURYE Kargo elemanı olarak çalışan delikanlı anlatıyor... “Her gün 150’den fazla adrese kargo taşıyorum. Mümkün olduğu kadar temiz çalışıyorum. Akşam eve gidince yıkanıyorum. Ancak evimiz kalabalık. Yine de evdekilere virüs taşımaktan korkuyorum. Bu bir yana... Akşama kadar koşuşturmaktan canımız çıkıyor. Çoğu insan evde otururken bizim oturma lüksümüz yok. Normal zamanın iki katı koşturuyoruz. Ancak ne yazık ki bu yorgunluğa rağmen aylığımızda hiçbir artış yok. Yine asgari ücrete talim ediyoruz.” Delikanlı yakınmakta haklı. Korona günlerinde dışarıda çalışanların ücretleri mutlaka artırılmalı. Vatandaşlar da kapıya gelen kuryelere küçük bir katkı yapmalı. KOCA Bir anket elemanı soruyor: - Size göre Sağlık Bakanı Fahrettin Koca başarılı mı? - Başarılı olup olmadığı veya ne kadar başarılı olduğu daha sonra anlaşılır. Ancak kamuoyuyla iletişimi ve gazetecilerle diyaloğu çok başarılı... Çok net ve açık konuşuyor. Her türlü soruyu aynı nezaketle karşılıyor. Samimiyeti, nezaketi, ilişki biçimi çok ölçülü. Bu dönemde bakanlıkta böyle bir ismin bulunması bizim için şans oldu. BALE Rusya’nın Perm şehrinin opera ve bale tiyatrosu oyunlarını internetten canlı yayınlayacak. Gösteri sırasında salona bir tek seyirci alınacakmış. O kişi de kurayla saptanacak, testten geçmiş ve sağlıklı olduğu kanıtlanmış bir kişi olacakmış. Sanat tarihine de yeni sayfalar ekleniyor görüldüğü gibi. HİMMET DEDE!.. “Kendisi muhtac-ı himmet bir dede, nerde kaldı gayrıya himmet ede” Böyle bir söz vardır lügatimizde. Herkes her şeyi söyleyebilir ama Türkiye’ye kimse buna benzer bir yakıştırmada bulunamaz. Nereden mi kanaat getirdik buna? Dünkü açıklamalarda Sırbistan, Karadağ, Kosova, Bosna Hersek ve Sırbistan’a sağlık malzemesi gönderdiğimizi duyunca. Fotoğraflarda Kovid’le mücadele için gerekli malzemeler askeri uçağa yüklenirken görülüyordu. Bu ülkelerin Kovid karnesi bizim kadar kritik değil. Bunlar az hasarlı ülkeler. Ancak Ankara onların “Osmanlı bakiyesi” olduğunu düşünerek himmet ve himaye kararı almış olmalı. BANKACILAR Bankada çalışan hanım okurumuz yazıyor: “Şubelerimiz bildiğiniz gibi yüzde 50 personelle çalışıyor. Haftanın yarısında çalışıp, yarısında evde oturuyoruz. Çalışmadığımız günler yıllık iznimize sayılıyor. Çalıştığımız günlerde ise iki kişilik iş yapıyoruz. Yükümüz çok artıyor...” Burada da bir haksızlık göze çarpıyor. Personelin ücretli izni hiç ediliyor. Üstelik hastalık kapma tehlikesini içeren bir iş yapıyor banka çalışanları.",https://www.milliyet.com.tr/yazarlar/melih-asik/sebzeler-curumesin-6184656
Melih Aşık,Sahra hastanesi,11 Nisan 2020,"İngilizler koronayla savaşta ağır kalmıştı ama aniden hızlandılar ve Londra’da dünyanın en büyük sahra hastanesini inşa ettiler. ExCel adı verilen Kongre ve Sergi Salonu sadece 9 günlük çabayla 4 bin kişilik korona hastanesine dönüştürüldü. Yoğun bakım yatağı ve solunum cihazı yönünden başkentteki en donanımlı hastane oldu. Askeri birliklerden yaklaşık bin asker de hastane inşasında görev aldı. Hastanede 16 bin sağlık personeli çalışacak. Kısa süre önce emekli olmuş sağlık personeli göreve çağırıldı. Hastane çevresinde sağlık personelinin kalacağı mekânlar da ayarlandı. Sahra hastaneleri malum büyük depo, sergi salonu, hangar gibi yatay ve geniş binaların dönüştürülmesiyle kuruluyor. Altyapının hazır olması önemli. Aksi takdirde maliyet büyüyor, inşaat süresi uzuyor. İstanbul’da tasarlanan iki sahra hastanesi boş arazilere kuruluyor ve 45 gün süreceği hesaplanıyor. Yeşilköy’deki Dünya Ticaret Merkezi veya CNR Fuar Merkezi gibi altyapısı hazır sergi salonlarının bu işe daha uygun olduğu mimarlar ve uzmanlarca belirtildi ama öneriler kabul görmedi. Moskova Belediyesi tarafından Voronovsky kentinde mart ayı ortasında başlanan sahra hastanesi de tamamlandı. 7 bin kişinin çalıştığı inşaat üç hafta sürdü. Bu hastanede 500 kişi aynı anda tedavi edilebilecek. Boris’in kafası Berberler de herkes gibi evde hapis. O yüzden kimse saçını kestiremiyor. Bazı vatandaşlar uzayan saçını kendi kesmeye çalışıyor. O yüzden yakında saçları Boris Johnson gibi darmaduman vatandaşlar göreceğiz sokaklarda. Bu arada... İngiliz Başbakanı Boris Johnson’ın bir berberi var mı? O saçlar berber görmüş saçlar mı, diye sorabilirsiniz. Hemen cevap verelim. Evet, Boris’in bir berberi var. Hem de kim biliyor musunuz? Londra’nın Angel semtinde dükkânı olan Cevdet Işık adlı bir Türk. Boris bir gün o dükkânın önünden geçerken aklına esmiş, girmiş içeri, o giriş. 2015 yılından beri üç haftada bir bu berbere gidiyor. Her defasında 15 pound (Yaklaşık 130 TL) veriyor. Bazen kendisine kafa masajı, sıcak havlu, sakal tıraşı da yapılıyor... Hatta bira ikram ediliyormuş. Evet, o saçların bir sorumlusu da berber Cevdet. AŞEVİ Eskişehir’de evinde yemek pişmeyen kişiler ve aileler için Büyükşehir Belediyesi’nin her gün yemek çıkardığı aşevi vardı. İçişleri Bakanlığı aşevinin yardım hesaplarını bloke etti. Büyükşehir Belediyesi durumu sosyal medyada şöyle duyurdu: “Kıymetli hemşehrilerimiz, tam 25 yıldır hayırseverlerin destekleriyle gerçek ihtiyaç sahiplerine hizmet veren aşevi hesapları, İçişleri Bakanlığı’nın genelgesiyle bloke edilmiştir. Bu sebeple, aşevimizin banka hesaplarına para yatırmamanızı rica ederiz. Bugüne kadar desteğini esirgemeyen tüm yurttaşlarımıza teşekkür eder, imkânlarımız dahilinde gerçek ihtiyaç sahiplerinin yanında olmaya devam edeceğimizi, kamuoyunun bilgisine sunarız.” Antalya Muratpaşa Belediyesi de aşevi yardımının kesildiğini bildirdi. TEDAVİ Korona sayılarının verildiği açıklamalarda “Tedavisi tamamlanan hasta sayısı” diye veri giriliyor.  Prof. Mustafa Çetiner diyor ki: “Bu hastaların yüzde 90’ı zaten kendiliğinden iyileşiyor. Hastalığın bilinen kendine özgü bir tedavisi yok. İyileşme kimsenin değil hastanın bağışıklık sisteminin başarısı. Ölüm sayılarına bakmalı. Onun anlamı var ama tedavisi tamamlanan hasta diye bir kategori olmamalı.” BASKET Spor turnuvaları zorunlu olarak erteleniyor 24 Mayıs’ta Euroleague’in finali oynanacaktı. Tabii ona da imkân kalmadı. Peki, sahibini bekleyen kupa ne olacak? Bizce kupa doğrudan Anadolu Efes kulübüne verilmeli. Litvanya’da şampiyonluk kupasının ligi önde götüren Zalgiris Kaunas takımına verilmesi gibi. Euroleague kupası da sezonun büyük bölümünü önde götüren ve hâlâ lider olan Efes’e verilmeli. Basketbol Federasyonu harekete geçmeli, kupayı talep etmeli. Efes’in sezon boyu süren olağanüstü çabasının bir karşılığı olmalı. AF KANUNU Kamuoyunda af yasası diye bilinen infaz düzenlemesiyle ilgili görüşmeler TBMM’de sürüyor. Üzerinde uzun uzun yazılar yazıldı. Eleştirileri özetlemek gerekirse: “Bu yasayla uyuşturucu suçluları hapisten çıkıyor, düşünce suçluları kalıyor. Rüşvet alan çıkıyor, rüşveti yazan gazeteciler kalıyor.” Tutuklu gazeteciler için... Anayasa Mahkemesi Başkanı Zühtü Arslan’ın bir karşı oy yazısındaki şu görüşünü hatırlatalım: “Demokratik toplumda ne kadar ‘sert’ ve ‘aykırı’ olursa olsun, sırf ifade edilen görüş ve düşüncelerden dolayı tutuklama tedbirine başvurulması kabul edilemez. Aksi takdirde, çoğulcu demokrasinin olmazsa olmazı olan ifade ve basın hürriyetlerinin korunması imkânsız hale gelecektir.” MASKE Ücretsiz maskeler dün eczanelere dağıtıldı. Eczacı dostumuza vatandaşın maskeye nasıl kavuşacağını sorduk: E-Devlet’e gireceksiniz, oradan kod numarası alacaksınız, biz o numaraya bakarak maske veriyoruz. E-Devlet’e nasıl gireceğiz? PTT’den şifre alacaksınız. Bu işi kaç kişi becerebilir. İnterneti, e-Devlet’i kaç kişi kullanıyor? Merak ettiğimiz bir soruyu daha soruyoruz: Bu dağıtımdan eczanenin kârı ne oluyor? Öyle ya eczaneler yarı mesaisini bu işe verecek. Tonla gelen giden olacak. Bizim hiçbir kazancımız yok, dedi eczacı dostumuz, kamu hizmeti olarak yapıyoruz Bu arada 10 günde 5 maske yani iki gün için tek bir maske çok az. Maskeler malum tek kullanımlık. Bazen bir günde 5 maske birden harcayabilirsiniz. Bize sorarsanız eczanelerin parayla maske satışını da serbest bırakmalılar.",https://www.milliyet.com.tr/yazarlar/melih-asik/sahra-hastanesi-6186232
Melih Aşık,Umudumuz liseliler!,04 Nisan 2020,"Sosyal medyaya fotoğraflar düşüyor. Meslek lisesi öğrencileri okullarında doktorlar için maske, gözlük, tek kullanımlık önlük, tulum, maske, dezenfektan üretiyorlar. Okullar uzaktan eğitime başladı ancak meslek liseleri bu kararın dışında bırakıldı. Çok dar imkânlar ve sağlıksız koşullarda harıl harıl sağlık malzemesi üretmeye çalışıyorlar. Halen ülkemizde çok kaliteli gözlük çerçevesi yapan imalathaneler var. Bu çerçeveleri yapan fabrikalar neden kovid ile uğraşan hekim ve sağlık personeli için siperlik ve gözlük yapmasın? Ayrıca bu üretimi yapabilecek onca plastik fabrikası, oyuncak atölyesi vs var. Öğrencilerin masa başında yapabildiği üretimi bu atölye ve fabrikalar haydi haydi yapar, hem de daha kaliteli ve seri şekilde. Bu ülke lafa gelince “Tekstilde lider ülke” diye övünürken, neden maske, önlük, tulum üretimini tekstil fabrika ve atölyeleri değil de meslek okulları yapıyor? Aile hekimlerinin hâlâ maske sıkıntısından söz etmeleri kimseyi utandırmıyor mu? Koç Holding, Arçelik fabrikalarında 20 bin solunum cihazı üreterek devlete hibe edileceğini açıkladı. Maske, gözlük gibi çok daha basit malzemeyi üretebilecek tesisler neden çalıştırılmıyor? Üstelik hibeye de gerek yok. Devlet parasını verir satın alır. İhracat bile yapılır. Bunca basit ama hayati organizasyonu neden yapamıyoruz? Hoş geldiniz! Trabzon Tabip Odası Başkanı Ebru Sivri konuşuyor: “Kovid - 19 salgınının Türkiye’de görünmesinden bu yana Trabzon’un köyleri yoğun göç aldı. Gelen insanlar köylerde izolasyona dikkat etmiyor, ‘burası açık hava bize bir şey olmaz’ diyorlar. Birbirlerine hoş geldine, oturmaya gidiyorlar, kolluk kuvvetleri geziyor ama insanları evde tutmakta zorlanıyorlar.” Kovid’in İstanbul’da yoğunlaştığı açıklanınca, taşra illerine, oradan da köylere hücum oldu. Dünkü haberlerde Rize il girişindeki otomobil kuyruğunun fotoğrafları vardı. Halk Anadolu’ya ve köylere akın ediyor. Halen 50 köy karantinada. Ekim dikim mevsimi. Kovid taşraya ve köylere yayılırsa bunun sonu tarımda çöküş ve ülke çapında açlıktır. Kovid elli, bilemediniz yüz bin kişiyi öldürür. Açlık 80 milyonu çökertir. Tarıma dikkat... Tehlike büyük... NÂZIM Ne güzel yazmış Nâzım Hikmet sağlık kahramanları için: “Beyaz gömleğinle bir laboratuarda insanlar için ölebileceksin. Hem de yüzünü bile görmediğin insanlar için, Hem de hiç kimse seni buna zorlamamışken. Hem de en güzel, en gerçek şeyin yaşamak olduğunu bildiğin halde.” ACİL Korona ile mücadele için özel - resmi tüm hastaneler pandemi hastanesi oldu. Diğer kronik ve acil hastaların teşhis ve tedavisi geriye atıldı. Bu hastalar virüs kaparım endişesiyle hastaneye gitmeye korkuyor. Tahlil ve kontroller yapılamıyor. Tıbbi müdahale ve tedaviler aksıyor. Ordu Milletvekili Mustafa Adıgüzel diyor ki: - Şu anda günde 100 vatandaşımızı koronavirüs nedeniyle kaybediyoruz. Ama verilere göre, diğer hastalıklardan da günde 1150 kişi kaybediyoruz. Bunun 800’ü 65 yaş üstündeki vatandaşlarımız. Sadece kalp hastalıklarından kayıplarımız günde 440. Korona dışındaki hastaları nasıl kurtaracağız? Acil soru bu... PAKET Her ramazan ayında ilçe belediyeleri iftar çadırları kuruyor. Varlıklı kişiler destekleyici oluyor. Onların katkısıyla ramazan boyunca yüzlerce kişiye iftar yemekleri veriliyor. Bu defa ramazanda sokağa çıkılamayacak. Belediyeler iftarda vatandaşların iftar paketini evlerine gönderecek. Herhalde bundan sakınca görülmeyecek. Belediyelerin bu uygulamayı ramazan ayı dışında da yapmalarında ne sakınca olabilir? PİRE Yunanistan’ın Pire Limanı’nda demirli Elefterios Venizelos gemisinden yeni haber: Mürettebat ve yolcu olarak 383 kişinin bulunduğu gemide herkese test yapıldı, 119 pozitif vaka tespit edildi. Bir Türk firması tarafından kiralanan Yunan bayraklı gemi, Çeşme Limanı’ndan 8 Mart’ta hareket ediyor. İçinde İspanya’nın Cadiz şehrindeki gemi tezgâhlarında çalışacak teknisyen ve işçiler vardır. Ancak sınırlarını kapatan İspanya limana giriş izni vermiyor. Gemi bu defa geri dönerek Çeşme Limanı’na yanaşmak istiyor. Türk yetkililer de gemiyi kabul etmiyor. Bunun üzerine kaptan gemiyi kayıtlı olduğu Pire Limanı’na götürüyor. Yunan kaynakları pozitif hastaların gemide karantinada kalacağını, diğerlerinin otele çıkartılacağını, oradan da ülkelerine gönderileceğini bildiriyor. Yolcuların en az 150’sinin Türk olduğu belirtiliyor. Böyle bir sorunumuz da var. Türk yolcuların bir şekilde yurda getirilmesi gerekiyor. FIRIN Kadıköy Rasimpaşa Mahallesi Muhtarı Sultan Aksu, sosyal medya hesabında yaptığı paylaşımda Yeldeğirmeni Ekmek Fırını’nın 30 gün boyunca işsiz kalanlara bedava ekmek vereceğini duyurdu. Yeldeğirmeni dayanışmayı büyütüyor!",https://www.milliyet.com.tr/yazarlar/melih-asik/umudumuz-liseliler-6180969
Melih Aşık,Yeni zamanlar,07 Nisan 2020,"İnsanlık Kovid-19 salgınının azalacağı, hayatın normale döneceği günü merak ve özlemle beklerken... Başta turizm olmak üzere birçok meslek gurubu da salgının uzun dönemli etkilerini irdeliyor. Tur operatörü Cem Polatoğlu turizmde yaşanacakları tahmine çalışıyor. UÇAKLAR: Artık istif usulü yolcu alamayacaklar. Yüzde 50 yolcu kapasitesiyle uçacaklar, yolcular arası 1 koltuk mesafesi korunacak. Uçak sanayi krize girecek. Havayolu şirketleri ayakta durmakta zorlanacak. OTELLER: 500, 1000 odalı otel projeleri rafa kalkacak. Her şey dahil sistemi önemini kaybedecek, Hijyen her şeyin önüne geçecek. Belki de “açık büfe” artık son bulacak. Özel hizmet veren butik, küçük, villa tipi oteller öne çıkacak. RESTORAN, KAFE: 10-12 kişilik arkadaş yemeklerini unutalım. Arada 1 sandalye mesafeli oturma düzenine geçilecek. DİSKO BAR: Sahnede, barda iç içe oturmak, dans etmek mümkün olmayacak. Sadece kendi masanın önünde dans edebilir, oynayabilirsin. TRANSFER: Ailelere uygun Mini VAN ve 4 kapılı binek arabalar transfer araçları olarak ön plana çıkacak. MÜZE: Müzeler sosyal mesafe kuralına uygun ziyaret edilebilecek. REHBERLER: Turizmde en çok kayba uğrayan meslek gruplarından olacaklar. Çünkü grup turları yüzde 80 azalacak. KONGRE: Büyük şirket toplantıları için sona yaklaşıldı. Artık kongreler sanal ortamda yapılmaya başlandı bile. CRUISE: Görüldü ki en riskli seyahatler gemi turları oldu. Büyük gemi turlarının sonu geldi. Dev transatlantiklerin de... 19 MART Milli Eğitim Bakanlığı’nın uzaktan eğitim dersinde tahtada şu yazı okunuyor: “What is celebrated on 19 th March?” Cevap: “Youth and sports day celebrated.” 19 Mart’ta Gençlik ve Spor Bayramını kutluyormuşuz! Tahtanın önünde bir hanım öğretmen duruyor. Ne programı hazırlayanlar, ne hanım öğretmen Gençlik ve Spor Bayramı’nın 19 Mart değil, 19 Mayıs’ta kutlandığını bilmiyorlar mı? Hata elbet olur. Ama gözler önünde bu kadar basit hata olmaz. Ancak kasıt olabilir. TARIM KURULU ŞART Sağlık Bakanı Fahrettin Koca ikinci bir bilim kurulunun hazırlığı içinde olduklarını açıkladı. Bu kurula seçilen halk sağlığı uzmanları belli oldu. Böyle bir kurul da elbet yararlı olacaktır... Ancak bir an önce Tarım Bilim Kurulu ve Ekonomi Bilim Kurulu da oluşturulmalı. Çünkü sağlık açısından gerekli kararlar alınırken bakıyorsunuz bunların ekonomi ve tarım ayağı eksik kalıyor. Sağlık uzmanları doğal olarak aldıkları kararların ekonomi ve tarıma yansımasını hesap etmiyorlar. Edemiyorlar. Bu yüzden o kurulların içinde veya dışında tarım, lojistik, iş gücü konularında uzman kişilerin varlığına ihtiyaç var. Özellikle tarım konusu çok önemli. Tarım ürünü ithalatı da pek mümkün olmayacağı için gelecek günleri acilen düşünmek zorundayız. BAĞIŞ REKORTMENİ Kovid-19 ile savaşa karşı dayanışma kampanyasında Cumhurbaşkanı Recep Tayyip Erdoğan 7 maaşını bağışlayarak ilk adımı attı. Bakanlar, milletvekilleri ve belediye başkanları da kampanyaya katılıyor. Maaşını ihtiyaç sahiplerine bağışlama konusunda önde giden isim kim midir? Herhalde Çanakkale Belediye Başkanı Gökhan Ülgür. Çanakkale Özel Haber adlı internet sitesinin bildirdiğine göre... Başkan Ülgür Çanakkale Belediye Başkanı seçildiği 2002 yılından bugüne kadar tek bir maaş almamış. Harcırah, huzur hakkı gibi gelirlerini de hesabına geçirmemiş. 17 yıldır Belediye kasasından kendisine yapılan tüm ödemeleri fakir aile çocuklarına burs olarak vermiş. Vermeye devam ediyor. Sayın Ülgür’ün çevre konusunda verdiği mücadeleyi de biliyoruz. Kendisini bu çabaları nedeniyle yürekten alkışlıyoruz. ÖZEL HASTANE... İstanbul’da bir özel hastanede idari büroda çalışan bir yakınımızla konuşuyoruz. Koşulları anlatıyor: - Hastane yönetimi yalnızca hemşireler değil idari personel ve teknisyenler dahil tüm çalışanların mavi önlük giymesini kararlaştırdı. Ayrıca herkese maske ve gözlük verildi. Hastane içinde maskesiz ve gözlüksüz çalışan kimse kalmadı. Önlükleri her akşam çıkarken çamaşırhaneye teslim ediyoruz. Ertesi gün naylon poşetler içinde yenilerini alıyoruz. Çıkardığımız önlükler yıkanıp kurutulup tekrar bize verilmek üzere poşetleniyor. Yakınımız anlatmaya devam ediyor: - Bir devlet hastanesinde çalışan arkadaşım var. Onlara önlük verilmemiş ama giymeleri şart koşulmuş. Kendileri 150 lira verip piyasadan almak zorunda kalmışlar. Zaman zaman maske sıkıntısı da çekiyorlarmış. Bazı özel hastaneler çalışanları için gerekenleri yapıyor. Devlet hastaneleri ve sağlık merkezlerinde ise anlaşılan malzeme temininde gecikmeler oluyor. Hızlanalım.",https://www.milliyet.com.tr/yazarlar/melih-asik/yeni-zamanlar-6182886
Melih Aşık,Bir fon önerisi!,31 Mart 2020,"Korona önlemleri en başta düşük ücretlerle çalışan, günü gününe yaşayan örgütsüz işçileri ve zayıf işletmeleri vurdu. Lokanta, kafe, AVM, mağaza başta olmak üzere güvencesiz çalışan yüz binlerce genç insan bir anda işsiz kaldı. Almanya, Fransa, İngiltere peş peşe açıklama yaptılar. Çalışanların evde geçirecekleri sürelerde gelirsiz bırakılmayacağını açıkladılar. Türkiye işçi çıkarma yasağı koymadı. Esas olan, kimseyi gelirsiz bırakmamak olmalı. İşsiz kalanlara yapılacak yardımlar için ek paket önerisinde bulunmuştuk. Öğretmen Ali Özdemir’in bu konuda dikkate değer bir önerisi var. Diyor ki:  “İçinde bulunduğumuz zor günlerde kamudan maaş alan herkesin gelirinden yüzde 5-10 oranında bir kesinti yapılarak oluşturulacak fonla, çalışamayan, işsiz kalan, iş yeri kapananlara maddi destek sunulabilir. Bu önerime milyonlarca kamu çalışanı insan tepkiyle yaklaşacaktır. Tabii kamu personeli de ucu ucuna geçinmektedir. Ancak biraz daha sıkıntıya girebilirler. Kaldı ki evde kalmaktan dolayı yol, yemek, giyim masrafları azalmıştır. O yüzden maaşlardan yüzde 5-10’luk kesinti yapılması dayanılmayacak bir şey değildir. Ancak bu paralar yüz binlerce işsizin nefes alabilmesini sağlayacaktır. Durum kritik. Geleceğimiz parlak görünmüyor. Bu tür sıkıntıları göze almak zorundayız.”  MESAFE  Efendim, her şeyi anladım da şu “1 metre mesafe”yi anlamadım. Korona, malum, damlacıklarla bulaşıyor. O yüzden deniyor ki:  - Konuştuğunuz kişilerle en az 1 metre mesafe bırakın...  - Neden?  - Karşınızdakinin ağzından çıkacak tükürük size ulaşmasın!  İyi de efendim... Herkes en çok 1 metre öteye tükürür diye bir kural yok ki... Bazı adam vardır konuşurken tükürük saçar, damlacıklar 2 metre öteye de gider. Onu ne yapacaksınız? Yani diyeceğimiz, siz siz olun 1 metreden daha uzakta durun.   GÖNÜLLÜ  Londra’dan bir haber:  “İngiltere hükümeti, mahallelerde oluşturulan gönüllüler ağları dışında, Ulusal Sağlık Servisi’ne yardımcı olması için halktan destek istedi ve gönüllülere çağrıda bulundu. 48 saat içinde 700 bin kişi ‘Biz hazırız’ diyerek, virüs kapma riskini de göze alarak resmen gönüllülük başvurusu yaptı.”  Bizde de iyi bir organizasyon yapılırsa bu sayıda gönüllü genç ortaya çıkacaktır. Mesele, organizasyon becerisi.  İngiltere’de ayrıca 5 bin 266 eski sağlık görevlisi gönüllü hizmet için geri döndü.  Bunlar örnek alınacak haberler...  SULH  Birleşmiş Milletler Genel Sekreteri Antonio Guterres, halen süren bütün savaşlar için ateşkes çağrısı yapıyor:  - Silahları susturup, Kovid-19 ile ortak mücadele edelim, diyor.  Silahları susturalım, askerleri cepheden çekelim.  Bize dünyadaki bütün düşmanlıkları unutturacak kadar büyük bir düşman var karşımızda. Önceliği birlik olup tüm enerjimizi bu gizli düşmanı tepelemeye verelim. Yoksa aç kalırız!  Koronavirüs belli sayıda insanımızı öldürecek.  O yüzden sağlık önlemleri alınıyor.  Ne var ki acil önlem alınmazsa tarımda yaşanacak felaket çok daha büyük yıkımlara sebep olacak.  Meyve ve sebzede hem hasat, hem ekim dikim mevsimine girdik.  Tarlalarda mevsimlik işçilere ihtiyaç var.  Mevsimlik işçiler genellikle Güneydoğu’dan geliyor.  Şehirler arası ulaşıma yasak geldiği için çoluk çocuk gelen mevsimlik işçilerin yer değiştirmeleri zorlaştı. Hem taşıma hem barınmada sağlıklı koşullar nasıl sağlanacak? Başlı başına sorun...  O yüzden acilen tarım bilim kurulları oluşturulmalı.  Ekonomi bilim kurulları oluşturulmalı.  Öncelik tarımın ayakta tutulmasına verilmeli.  Yoksa bütün ülke açlığın uçurumuna savrulacak... MÜLTECİ  Yunanistan sınırından içeri giremeyip ara bölgede kalan mülteciler ne oldu, diye merak eden okurlar var.  AA’nın haberine göre. Orada 6 bin mülteci varmış. Bu mülteciler Edirne’ye nakledilip uygun binalarda karantinaya alınmış.  İki haftanın sonunda geldikleri yerlere geri gönderileceklermiş.  Garibanların yaptıkları Edirne gezisi yanlarına kâr kalacak... AHBAP  Sanatçı Haluk Levent’in kurduğu Ahbap adlı dayanışma platformu, şu sırada yardım örgütü gibi çalışıyor ve harika işler yapıyor.  Haluk Levent bir hafta önce ihtiyaç duyan ailelere iki aylık gıda paketi verileceğini duyurdu, pakete konulacak gıda maddelerini ilan etti, eşine, dostuna, sevenlerine yardım çağrısı yaptı.  Çok kısa sürede 2100 aileye iki aylık gıda paketi temin edildi, bunların dağıtımına başlandı. Hem bağışlar hem dağıtım devam ediyor. Haluk Levent internet sitesinde çoğu sporcu ve sanatçı olan bağışçıların adlarını ve ne kadar bağış yaptıklarını tek tek açıklıyor. Bazı isimleri sıralayalım:  Kıvanç Tatlıtuğ, Çağla Şikel, Yasmani Capello, Sinan Bolat, Merve Özbey, Merih Demiral, Onur Saylak, Cenk Tosun, Kaan Yıldırım, Gülben Ergen, Umut Nayır, Kaan Sekban, Can Yaman, Murat Boz, Derya Uluğ, Caner Erkin, Seda Sayan, Aras Bulut, vb...  Hem Haluk Levent’e hem bağışçılara yürekten alkışlar... YAVAŞ  Ankara Belediye Başkanı Mansur Yavaş, belediyenin 7 ayda 387 milyon lira bütçe fazlası verdiğini, bu paranın ihtiyaç sahibi vatandaşlara nakit ve gıda yardımı olarak dağıtıldığını açıkladı. Dedi ki:  “Şu an 150 bin aileye yardım yapıyoruz. 500 bin aileye yardım yapacak stokumuz var.”  Bir büyük alkış da Mansur Yavaş’a...",https://www.milliyet.com.tr/yazarlar/melih-asik/bir-fon-onerisi-6177789
Melih Aşık,Pozitifler otele!,28 Mart 2020,"Şöyle haberler okuyoruz:  “Sokağa çıkma yasağına şimdilik gerek yok, ancak salgın daha büyük rakamlara ulaşırsa yasak düşünülebilir...” veya “Salgının yayılması halinde sahra hastanesi kurulabilir.”  Ne var ki salgın hızını aldıktan sonra alınacak tedbirler işe yaramaz. Tedbiri bugünden almak lazım.  Türkiye’de salgın hangi düzeylere ulaşır? Hesabı kolay...  Nüfusa, yapılan test sayısına, tespit edilen vaka sayısına ve ölüm oranına bakarak yakın gelecekteki tabloyu bugünden saptayabilirsiniz. Gelecek maalesef parlak görünmüyor.  Sıkı önlemler almak için rakamlarda patlama beklemeyelim.  Mesela bir öneri... Kovid-19 teşhisi konulan kişiler, eğer ayakta iseler doğru evlerine gönderiliyor. Evler muhtemelen kalabalık. Hastalık kolayca diğer fertlere bulaşıyor. Onlar da taşıyıcı olarak sokakta ona buna bulaştırıyor.  Oysa... Kendisini tamamen izole etme imkânı olmayan pozitif kişiler için devlet pekâlâ oteller kiralayabilir. Bu kişiler hastalık sürecini otelde geçirebilir. Bu önlemle hastalığın yayılma hızı önemli ölçüde kesilebilir.  The Marmara ve Divan Otelleri sağlık çalışanlarına tahsis edildi. Sahiplerine teşekkürler. Aynı şekilde pozitif hastalar için de oteller kiralanabilir. Hâlâ... Virüsün bir gün kendiliğinden ülkemizi terk edeceği gibi bir inanış var toplumda. O yüzden sokaklar hâlâ kalabalık. Sağlık alanında eşgüdüm zayıf. Uyanalım...  KURUL  Dünyada en son tıbbi gelişmeleri ve en güvenilir sağlık bilgilerini Dünya Sağlık Örgütü WHO’dan alıyoruz. Ona güveniyoruz. Bizim de Kovid-19’la ilgilenen bir Bilim Kurulumuz var. Beklenir ki bu Bilim Kurulu da WHO gibi tıbbi açıdan kesinleşmiş olguları ve yararlı uyarıları internet sitesiyle kamuoyuna açıklasın. Böyle bir başvuru merkezine ihtiyaç var. Çünkü halen her kafadan bir ses çıkıyor ve halk bilimsel açıdan neyin doğru olduğunu anlamakta zorluk çekiyor. GÜN  27 Mart Dünya Tiyatrolar Günü’nü sahneleri açamadan kutladık.  Bu önemli günü tiyatromuzun mimarı Muhsin Ertuğrul ustamızın şu sözleriyle anıyoruz:  “Fırın açmayan ülkede insanlar aç kalır ölür, ama tiyatro açmayan bir ülkede insanlar ruhen aç kalır, birbirini öldürür.”  ASLAN  Koronavirüs konusunda palavra haberler yağmur gibi yağıyor.  Biri şöyle:  “Rusya’da sokağa çıkılmasını engellemek için sokaklara 500 aslan salındı.”  Sözde, Putin Moskova’da halkı bu şekilde korkutarak evde kalmalarını sağlıyormuş.  Haberin palavra olduğu hemen anlaşıldı. Rusya’da 500 aslan nerede?  Haberi uyduranlar neden aslan sayısını 500 olarak üfürmüş onu anlamadık.  Moskova’da sokağa sadece 5 aslan salınsa halk yine evlerine kapanmayacak mıydı?  Uyuşmuşuz...  İnfaz yasası taslağını iktidar partisi heyeti, muhalefet partileriyle görüşüyor. Görüşmeler uyuşturucu ile siyasi tutuklu ve hükümlülerin durumu üzerinde yoğunlaşıyor.  Bu arada bizim dikkatimizi bazı rakamlar çekiyor.  Uyuşturucu satmak ve bulundurmaktan hapis yatanların toplamı 65 bin civarında imiş. Bu rakamlar ülkede müthiş bir uyuşturucu trafiğinin varlığını anlatıyor bize... Şu anda dışarıda bu ticaretle meşgul olanların, içeride yatanların birkaç katı olduğunu düşünüyoruz. Ne var ki uyuşturucu trafiği ve iptilası ülkenin gündeminde sigara tiryakiliği kadar yer tutmuyor. Uyuşturucu aleyhtarı somut bir kampanya gözlenmiyor. Bu konuda milletçe uyuşmuşuz. Gelecek nesilleri de uyuşturuyoruz. Aman aklımızı başımıza alalım...  GASP  Bakan açıkladı.  28 Şubat - 25 Mart döneminde maske, kolonya, gıda gibi ürünlerin fiyatlarıyla ilgili 6 bin 448 firma ve 13 bin 280 ürün denetlenmiş. Haksız fiyat artışı nedeniyle 198 firmaya toplam 10 milyon 90 bin lira para cezası uygulanmış.  Bu firmalar ne yapmış? Halkı kazıklamış, vatandaşın cebinden para çalmışlardır. Gaspçıdırlar. Sahtecidirler.  Sokakta adam soyan bir gaspçı kimliğiyle teşhir edilir ve çok ağır cezaya çarptırılır.  Bu firmalar ise adlarıyla açıklanmıyor. Hangisine, nasıl gerekçeyle, ne kadar ceza yazıldığını öğrenemiyoruz.  Cezalar bu şekliyle inandırıcı ve caydırıcı olabilir mi?  Gaspçı firmaların adları neden gizli tutulur?  LORD  Kapıya düşman dayanmışsa... Bu düşman herkesi birden aynı ölçüde tehdit ediyorsa...  Normali bu düşmana karşı hep birlikte savaşmak değil midir? Onun için de kırgınlıkları, düşmanlıkları, kin ve intikam duygularını bir kenara bırakmak, ortak düşmana karşı omuz omuza vermek gerekir. Fakat bizde öyle olmuyor. Bazıları kritik zamanları fırsat görüyor, kapıdaki tehlikeye aldırmadan faaliyete devam ediyor. Konuyu İngiliz lordunun öyküsüyle noktalayalım. İngiliz lordu seyahatten erken dönmüş. Gece vakti üst kata çıkıp yatak odasına girince ne görsün! Genç eşi yabancı bir gençle alt alta, üst üste. Lord cenapları karısına uzun ve etkili bir nutuk atmış. Evliliğin gereklerinden, sadakatin öneminden falan söz etmiş. Nutuk birkaç dakika sürmüş. Sözü bağlarken de şöyle demiş:  - Size gelince genç adam, hiç olmazsa ben konuşurken durabilirdiniz.  Yani, biraz durun yahu...",https://www.milliyet.com.tr/yazarlar/melih-asik/pozitifler-otele-6175737
Melih Aşık,Hukuk VAR!,10 Mart 2020,"Hatırlanacağı üzere, eski milletvekili Eren Erdem, hakkındaki tutukluluk kararı kaldırıldığında özgürlüğüne kavuşamamış... Alelacele açılan bir başka soruşturma gerekçe gösterilerek çıkamadığı cezaevine yeniden konulmuştu. Aynı durumu daha sonra Osman Kavala yaşamış, Gezi davasından beraat ettiğinde özgürlüğün tadına varamamış... Anında bir başka soruşturmadan tutukluluk kararı verilerek yeniden koğuşuna dönmek zorunda bırakılmıştı. Genç meslektaşımız Murat Ağırel de benzeri akıbetten kurtulamadı. Tutuklanma istemiyle sevk edildiği hakimlikten serbest bırakma kararı çıkar çıkmaz, savcının itirazı üzerine 48 saat bile geçmeden bir başka mahkemenin kararıyla tutuklandı. Tutuklanmama ya da serbest bırakılma kararlarının pek bir önem taşımadığı, bu kararlara muhatap olanların sevinemediği... Çünkü hemen ardından şu veya bu yöntemle tutuklamaların geldiği bir garip döneme girmiş bulunuyoruz. Değerli hukukçu Av. Celal Ülgen, bu son durumu futboldaki “VAR sistemi”ne benzetirken dedi ki: “Artık kimse mahkeme tarafından tahliye edildiğinde sevinememekte ve papatya falına bakar gibi cezaevi kapısı önünde ya da gittiği her yerde polis ya da jandarmanın gelmesini beklemektedir. Sistem futboldaki VAR sistemi gibidir.” VAR sisteminde malum... Futbolcular gol attık diye sevinirken bakıyorsunuz kameraların görmediği bir yerdeki VAR odası golü iptal ediveriyor. TURA ÇIKARKEN Okurumuz bir seyahat şirketinden 10 Şubat tarihinde otobüsle Yunanistan turu satın almış. Tur tarihi 11-15 Mart arası... Derken malum hem koronavirüs hem göçmen krizi patladı. Tur yolcuları (yaklaşık 30 kişi) şirkete başvurarak tur ertelemesi, iptali veya değişikliği taleplerinde bulundular. Ancak tur şirketi kabul etmedi, turun yapılacağını bildirdi, para iade taleplerine de olumsuz yanıt verdi. Okurumuz diyor ki: - Sınırda nelerle karşılaşacağımızı bilmiyor, dönüşte karantina uygulamasından endişe ediyoruz. Kuşkusuz geçişler de çok sıkıntılı olacak. Bakanlığın bu konuya el koymasını ve insan sağlığı açısından genel bir karar almasını istiyoruz. Yunanistan yolcuları bakanlıktan önlem bekliyor... SOKAK Bir dostumuzun iş yerini arıyoruz. Kadıköy Reşit Bey Sokak’taymış. Adresi zar zor buluyoruz. Dostumuza soruyoruz: - Yahu kimmiş bu sokağa adını veren Reşit Bey? - Valla ben de soruşturdum, bilene rastlamadım, diyor. İstanbul’da böyle nice sokak var... Sadık Bey Sokak, Naci Bey sokak, Sadi Bey Sokak, İskender Bey Sokak, Ahmet Bey Sokak, Hasan Bey Sokak, Hüseyin Bey Sokak. vs... Paris’te matematikçi ve fizikçilerin adını taşıyan 200 sokak ve cadde vardır. Genelde sokak ve cadde adları insanlığa katkısı olan bilim adamlarına, savaş kahramanlarına, devlet adamlarına ayırılır. Bizde böyle bir özen yok... Her işimiz rasgele... İBB Yürümeyen bantlarla ilgili yazımıza İBB’nin ilgi göstermesi üzerine, okurumuz Muzaffer Bey içine dert olan bir başka konuyu dile getiriyor: “İstanbul Büyükşehir Belediyesi kontrolünde olan ve Büyükşehir Belediyesi Zabıta Müdürlüğü tarafından kiraya verilen, Şişli Halaskargazi Caddesi ve Cumhuriyet Caddesi’ndeki kaldırım işgalleri ne zaman son bulacak?” Soruya Kadıköy’ü de ekleyelim... Bırakın kaldırımları, esnaf artık yolları bile işgal ediyor da... Kimse oralı değil. YOĞURT Çömlekteki yoğurt plastiğe göre daha sağlıklıdır diye bir çiftliğin 1 kiloluk çömlek inek yoğurdunu alıyorduk. Kadıköy’de markette üç ay önce 14 liraydı. Dün baktık 20 lira olmuş. Üç ayda yüzde 40’ın üzerinde zam. Bir dostumuz benzer sorunu paylaştı: - 1 litre keçi yoğurdu 14.90 liraydı. Bir ay içinde iki kez zam görerek 19.90 lira oldu. Ticaret Bakanlığı’na yazdım, cevap alamadım. Enflasyon malumunuz resmi rakamlara göre sadece yüzde 12.37... Hem de yıllık! SÖZ “Hiç belli olmaz, bir gün doğruyu yazanlara onların da ihtiyacı olabilir.” Özge Terkoğlu (Tutuklu gazeteci Barış Terkoğlu’nun eşi) MART 8 Mart Dünya Emekçi Kadınlar günü Türkiye’de nasıl kutlandı? Çok kısaca ifade etmek gerekirse, günleri gösterildi. Peki, aynı gün Rusya’da nasıl mı kutlandı... Görüntüleri sosyal medyada var, isteyen izleyebilir. Rus polisleri karşılaştıkları her kadına çiçek verdi. Kâh yolda önlerine geçerek kâh kullandıkları otomobilleri durdurarak. Kadınların yüzlerindeki şaşkınlık ve mutluluk görülmeye değerdi. Rusya demokrasi liginde “otoriter” rejim sayılıp 134. sırada yer alıyor. Biz 110. sıradayız... SAYGI Gazeteci Gürkan Hacır dostumuzla sohbet ederken konu saygı meselesine geldi. Gürkan dedi ki: - Sen Cemal Süreya’nın Fazıl Hüsnü Dağlarca için söylediğini bilir misin? - Hayır, ne dermiş? Bu iki ünlü şair de Kadıköylüdür malum... Cemal Süreya dermiş ki: - Ben Kadıköy Çarşısı’ndan geçerken ceketimin önünü iliklerim... Çünkü karşıma her an Fazıl Hüsnü Dağlarca çıkabilir diye düşünürüm...",https://www.milliyet.com.tr/yazarlar/melih-asik/hukuk-var-6162256
Melih Aşık,Esad’la anlaşmak...,12 Mart 2020,"İdlib’de silahların susması, daha fazla şehit haberi gelmeyeceği için bizi mutlu etti. Peki, bölgeye bahar havası geldi mi? Uzun dönemde bir çözüm görünüyor mu?  Maalesef bu sorulara evet demek mümkün değil.  Çünkü belli ki Şam rejimi orada durmayacak... Kendine ait toprakların tümünü almak için ilerlemesini sürdürecek. Rusya Suriye’yi desteklemekten vazgeçmeyecek. Türkiye yeni bir göç dalgasını önlemek için olduğu yerde kalmaya çalışacak. Bu arada HTŞ ve diğer cihatçı örgütleri zapt edebilecek mi? Kritik soru bu. Düğüm burada. Çünkü ABD bu cihatçı örgütleri giderek daha büyük ölçüde kışkırtmanın peşinde. Böylece hem Türkiye’yi İdlib’de oyalayarak Kürt bölgesini rahatlatıyor hem de bizi Rusya ile karşı karşıya getirmiş oluyor. Bölgede mekik dokuyan Özel Temsilci James Jeffrey’in özel görevi de herhalde bizi Rusya ile kapıştırmaktır!  Esad’la konuşmak, Türkiye’nin önünde hâlâ tek çıkar yol olarak duruyor.  NİMET  İran dini lideri Ayetullah Hameney Batılıları kuşkulandırdı.  Sebep... Hameney’in koronavirüs’ü “nimet” diye nitelemiş olması.  Neden “nimet” dedi? Batı’da yorumlar bunun üzerinde yoğunlaşıyor.  Bir gazete diyor ki:  - İran yeterli tedbir almayarak virüsü yaygın-laştırıyor. Hameney “nimet” diyerek virüsü İsrail’e ve Batı’ya karşı silah olarak kullanacağı sinyalini verdi. Sizce yorum inandırıcı mı?  BALİ  Karaköy’deki nalburlarda Bally marka yapıştırıcı soruyoruz. Kime sorsak yok cevabı alıyoruz. Bir dükkân sahibine;  - Bu kadar çok kullanılan bir şey neden yok, diye soruyoruz... Cevabı: - Balliciler gündüz dükkânları kolaçan edip, kimde var, kimde yok bakıyor. Eğer dükkânda varsa gece girip çalmaya çalışıyorlar. Makasla kepenkleri kestikleri bile oluyor. Durum budur...  VİRÜS  Sağlık Bakanı Fahrettin Koca gecenin geç saatlerinde “Bugün akşam saatlerinde koronavirüs şüphesi olan bir vatandaşımızın test sonucu pozitif çıktı” diyerek Türkiye’deki ilk koronavirüs (Kovid-19) vakasını açıkladı. Bakan Koca, “hasta mahremiyeti” gerekçesiyle hastanın yaşadığı şehir ve tedavi altında olduğu hastaneye ilişkin bilgi vermedi. Ancak akşam canlı yayında AKP eski milletvekili Mehmet Metiner yanındaki konuşmacıya kısık sesle “İstanbul’da” deyince şehir de açıklanmış oldu.  Sonuçta virüsün Türkiye’de görünmesi bir bakıma iyi oldu. Tedbirler sıkılaştı. “Nasıl olsa bize gelmedi” diye rahatlık içindeydik.  TURHAN ABİ  Karikatür sanatının büyük ustalarından Turhan Selçuk 11 Mart 2010 tarihinde 88 yaşında hayata gözlerini kapadı. Turhan Selçuk dün ölümünün 10. yılında sevenlerince anıldı.  Bendeniz 1986 yılında Milliyet’e geldiğimde “Burada son olarak Turhan Selçuk çalışırdı” diyerek odasını bana verdiler. Turhan Ağabey’le seyrek de olsa görüşürdük. Kardeşi İlhan Selçuk’un gece yarısı yatağından kaldırılıp gözaltına alınmasına, sonra da Ergenekon’un bir numarası diye hapis yatırılmasına değil üzülmek, adeta kahrolmuştu. 88 yaşında ölümüne biraz da bu üzüntüler neden oldu. İlhan Ağabey de çok yaşamadı, üç ay sonra o da hayattan ayrıldı. Çizgileriyle bugün de yaşayan Turhan Selçuk’u saygıyla anıyoruz. Zaten ne denir:  “Hatırladığımız sürece hiç kimse bizden ayrılmış sayılmaz.”  İŞGALLER  İBB’ye yönelik son mesajımız şuydu:  “İstanbul Büyükşehir Belediyesi kontrolünde olan ve Büyükşehir Belediyesi Zabıta Müdürlüğü tarafından kiraya verilen, Şişli Halaskargazi Caddesi ve Cumhuriyet Caddesi’ndeki kaldırım işgalleri ne zaman son bulacak?”  Soruya Kadıköy’ü de eklemiş... Bırakın kaldırımları esnaf artık yolları bile işgal ediyor da... Kimse oralı değil, demiştik...  Bu konuda da İBB’den cevap aldık. Deniyor ki:  “Geçmiş dönemde bu tür düzenlemelerin yapıldığı caddelerde, sorunların ortadan kaldırılması için gerekli çalışmalara başlandığı ifade etmek isteriz.”  İBB’nin bu sorunları ele alması mutluluk vericidir. Sonuçlarını kısa zamanda görmeyi umut ediyoruz.  ESAT  Ülkemizde sokak ve cadde adlarının anlamsızlığına ilişkin birkaç satır yazmıştık.  Ankaralı okurumuz kısa bir not göndermiş:  “Başkentte malum iki ünlü semt vardır: Büyük Esat ve Küçük Esat... Bu büyük ve küçük Esat’lar kimlerdir? Uzun uzun araştırdım. Bulamadım. Sizin bilginiz var mı?”  Biz de araştırdık. Bulamadık. Bilen varsa lütfen bildirsin!",https://www.milliyet.com.tr/yazarlar/melih-asik/esadla-anlasmak-6163880
Melih Aşık,Artık uyanalım!,17 Mart 2020,"Şu sırada Türkiye’de Kovid-19 vaka ve ölüm sayısı pek çok ülkeye göre çok aşağılarda. Ama bu, hızla ve katlanarak çoğalmayacağı anlamına gelmiyor. Koşullar acil önlem alınmasını gerektiriyor. Çin’de ve birçok Avrupa ülkesinde alınan önlemleri görüyoruz Eczaneler, marketler, benzin istasyonları ve bankalar dışındaki tüm işyerleri kapatılıyor. Bizde camiler, kafeler, lokantalar ve kıraathaneler daha yeni kapandı. Çinliler iki üç hafta evde oturmaya katlandılar, krizi atlattılar. İtalya ve İran halkları ise ihmallerin kurbanı oldular. Biz de gözümüzle görmedikçe tehlikelere inanmıyoruz. Bugün için test merkezlerine, yoğun bakım yatağına, solunum cihazına, sağlık personeli için özel giysilere ihtiyaç var. Bunların acele temini için çabalamalıyız. Uçakla gelen tek bir virüs taşıyıcısı “enterne” edilmiş olabilir ama o hastanın geldiği uçakta 200 yolcu daha vardı ve bunlar “enterne” edilmediler. Aramıza karıştılar. Umre yolcuları, 5300 kişilik son kafile hariç, ülkeye dağıldılar. Bütün giriş çıkışların en azından bu ay başından itibaren durdurulması, bütün toplu yaşam alanlarının kapatılması gerekiyordu. Artık nükleer savaş kadar büyük bir tehlikenin eşiğindeyiz. Paniğe kapılmayalım ama bilincine varalım... VİVA İspanya’da Başbakan Pedro Sanchez’in televizyonda acil durum ilan etmesinden hemen sonra İspanya halkı evlerinin pencerelerine ve balkonlarına beş dakika boyunca alkış tuttu. Kimlere mi? Sağlık işçilerine ve doktorlara... Bütün İspanya “Viva los medicos” (Yaşasın sağlıkçılar) diye inledi. Ardından Yunanistan’da aynı sahneler yaşandı. Yunan halkı da balkon ve pencerelere çıkarak beş dakika boyunca sağlıkçılara alkış tuttu. Güzel jestler... Sağlık çalışanlarının hakkı kolay kolay ödenmez. Biz de alkışlayalım bizim kahramanları... AHIR Öğrenci yurtlarından yıllardır şikâyet vardır. Ancak ilgilenen yoktur. Umre dönüşü Ankara’da Gölbaşı’ndaki öğrenci yurtlarında karantinaya alınan vatandaşlarımız bu konuda esaslı bir uyarı yaptılar. Yurtları “ahır”a benzettiler. Burada iki hafta kalacaklarını öğrenince isyan ettiler. Garip öğrencilerimiz ise... Oralarda yıllardır yaşıyor. Ve sesleri çıkmıyor. Böyle bir meselemiz olduğunu bilvesile algılamış bulunuyoruz. İHTİYAR Acaba bu virüsü birileri dünyadaki yaşlı nüfusu eritmek için mi üretti? Böyle bir kuşku da yok değil... Ancak mantığa pek uymuyor. Şu ana kadar görünen o ki... Yaşlı nüfus yüzde 10-15 oranında telefat veriyor. Yüzde 85’i hayatta kalıyor. Hayatta kalanlar da eskiye göre daha dikkatli bir hayat sürmeye yöneldikleri... Ve yakınlarından daha çok ihtimam görmeye başladıkları için... Muhtemelen umulandan fazla yaşayacaklar. Korona ihtiyar ağacı budar ama kökünden yok edemez. Özetle: Endişelenme ihtiyar, diyoruz... Doğrusu Yazar arkadaş yazısının bir yerinde diyor ki: “Bizdeki seküler kesimlerde... Öteden beri... Ahlaksızlık yapanların, sahtekârlık yapanların, fırsatçılık yapanların alayının namazında niyazında insanlar olduğu yönünde... İnsaftan, vicdandan, terbiyeden ve ahlaktan yoksun çok yerleşik bir önyargı vardır.” Bu doğru değil. Bizim yaşımız 70’i aştı. Gençlik yıllarımızda namazında niyazında insanların dürüst ve ahlaklı olduğuna ilişkin güçlü bir izlenim vardı. Bir adam namaz kılıyorsa hak yemez, emeksiz zengin olmaya çalışmaz, bir lokma, bir hırka yaşardı. Öyle bilinirdi. Hacca gidip sakal bırakan bu muhterem görüntü arkasında halkı kazıklayan bir toptancı esnafı da vardı elbet. Ama çok azınlıktı. İnancı değiştirmezdi. Genel hava sonradan bozuldu. Ne zaman mı? Din siyaset ve sömürü malzemesi olunca. Ötesini tartışmayalım, herkes biliyor... KOMİTE CHP, “Koronavirüs salgınını izleme komitesi” kurdu. İçinde 16 doktor, 5 eczacı, 1 diş hekiminin yer aldığı, Genel Başkan Yardımcısı Aykut Erdoğdu’nun başkanlığındaki 27 kişilik komite ilk toplantısını 11 Mart’ta yaptı. İkinci toplantısını bugün yapacak. Bu kadar kalabalık bir komitenin haftada bir yapacağı toplantıdan ne fayda çıkar, bilemiyoruz. CHP’nin aslında bir kriz ve izleme masası kurması, uygulamaları anbean izlemesi, aksaklıkları anında tespit edip hem hükümeti hem kamuoyunu haberdar etmesi gerekirdi. İktidarlar ve bürokratlar böyle krizlerde gerçeğin bir kısmını gizlemek eğilimindedir. CHP gerçeklerin peşine düşebilirdi. O uğraş zor gelmiş, göstermelik bir komiteyi yeğlemişler.",https://www.milliyet.com.tr/yazarlar/melih-asik/artik-uyanalim-6167202
Melih Aşık,Yeni paket şart!,21 Mart 2020,"TÜİK 2019 yılına ilişkin “iş gücü istatistikleri”ni açıkladı. Türkiye genelinde 15 ve daha yukarı yaştakilerde işsiz sayısı, 2019 yılında, bir önceki yıla göre 932 bin kişi artarak 4 milyon 469 bin kişi olmuş.  Kanada Başbakanı Justin Trudeau halkı için üç gün önce paket açıkladı. Dedi ki:  “Parayı düşünmeyin. ‘İşimi kaybeder miyim?’ diye korkmayın!  Siz sağlığınızı düşünün, para bizim işimiz.  Size destek için 83 milyar dolar ayırdık.”  Bizim ekonomimiz elbet Kanada ile kıyaslanamaz.  Üstelik bizim 4 milyon mültecimiz ve üç cephede süren savaşımız da var.  Ancak her koşulda önceliğimiz çalışan kesimler olmalı.  Hafta başında açıklanan paketten çalışanlar için yeterli önlem çıkmadı.  Ancak ek paketler hazırlanabilir.  Her şeyden önce, kurumların işçi çıkartmasının önüne geçmeli.  İşsiz kalacak olanlar için önlem düşünmeli.  İçişleri Bakanlığı dün açıkladı: 149 bin 382 iş yeri hükümetin aldığı kararla kapandı. En az yarım milyon insan bir günde işsiz kaldı. Ev işçileri, taksi şoförleri, inşaat işçileri, garsonlar, lokanta işçileri kapının dışına kondu. Seyyar satıcılar eve kapandı.  Halklar tarih boyunca her türlü zahmete, açlığa, sefalete katlanmıştır.  Ancak bunun bir önemli şartı var: Halka adil davranılması...  Fedakârlığın halkın sırtına eşit dağıtılması...  Toplumu ve yarına ilişkin umutları ancak bu koşulda ayakta tutabiliriz.  VAAT  Winston Churchill, İngiliz Avam Kamarası’nda 1940 yılında Başbakan olarak yaptığı ilk konuşmada şöyle diyor:  - I have nothing to offer but blood, toil, tears, and sweat. Yani: - Size kan, zahmet, gözyaşı ve terden başka vaat edecek bir şeyim yok. Bu sözler tarihe geçiyor. Neden mi? Çünkü bir politikacı göz boyamak, sahte umut yaratmak, yalan söylemek yerine doğruları en çıplak şekliyle ifade etmiştir. Topluma umut vermek gereklidir. Ama insanları geleceğe hazırlamak açısından gerçekleri açıkça konuşmak daha da önemlidir.  MARKET  Doktor hanım yazıyor:  “Marketlerde çalışan kasiyerler ellerinde pis eldivenlerle saatlerce hizmet veriyorlar, iki markete şikâyet kaydı açtım, cevap vermediler. Bu sabah önce Büyükşehir Belediyesi’ni aradım, görevleri değilmiş. Sonra Kadıköy Belediyesi’ni aradım, zabıta bölümüne sordular, görevleri olmadığını söylediler. Sağlık Bakanlığı’na yönlendirdiler. Sağlık Bakanlığı hijyenden kurumlar kendileri sorumlu dedi, onlar da şikâyet kaydı açmadılar. Ne yapabilirim?”  Bu soruya biz de yanıt veremeyiz. Bu konuda standartlar ve kurallar saptanmalı. Satış merkezleri ona uymalı.  Bu arada, o kasiyerlerin sağlığını düşünen de yok. Yüzlerce müşteriyle muhatap oluyor, yüz yüze konuşuyorlar. Onlar virüsten nasıl korunacak?  SAFRAN  Bir arkadaşımızın tavsiyesi üzerine kuru yemiş satan bir dükkâna girdik, salep almak istediğimizi bildirdik, fiyatını sorduk:  - Kilosu 1000 lira efendim, dedi tezgâhtar. Biraz ileride değişik renkte kutular gözümüze ilişti: - Şunlar nedir? - Safran. - Hani şu zerdeye konulan, altın renkli, güzel kokulu ot mu? - Evet efendim, pilava da güzel tat verir. Halis İran ürünüdür. - Kilosu ne kadar? - 70 bin lira?  Demek iki kilo alsak 140 bin lira. Otomobil fiyatı. Sonunda 50 gram tuzlu fıstık alıp dükkândan ayrıldık.  DOLAŞIN  Her kafadan bir sesin çıktığı şu dönemde... Verilen mesajları algılama sıkıntımız da var.  Örneğin “Sokağa çıkmayın” dendi ve insanlar kendilerini evlere hapsetti.  Oysa sokağa çıkmayın denirken toplu yerlere gitmeyin, toplu taşıma araçlarına mümkün olduğunca binmeyin, insanlarla yakın temastan sakının demek istediler.  Evden dışarı adım atmayın, denmedi.  Özellikle sabah ve akşamları sokağa çıkıp temiz hava almak, yürümek, hareket etmek gerekir. Evde hareketsiz oturunca kan dolaşımı aksar, vücut yağlanır, stres artar.  Çıkın dolaşın. Ancak elinizi bir şeye değdirmeyin. Yüzünüze sürmeyin. Dönüşte ayakkabılarınızı kapının dışında çıkarın. Elinizi yıkayın. Kolonyalayın. Bu önlemler yeterli...  KIRKLARELİ  Kırklareli’nde yaşayan yakınlarımla konuşuyorum...  - Nasıl sizin oralarda virüs bilançosu? - Sokak ve caddeler boş. Kimse dışarı çıkmıyor. Ancak henüz bir vaka da yok. Hastaneye yatanı duymadık. - Ne güzel... Kente girişler yasak mı? - Maalesef çarşamba günü Bulgaristan’dan üç beş otobüs dolusu Bulgar geldi, alışveriş yapıp döndüler. Kentteki tepkiler üzerine valilik sınır kapılarından girişleri dün gece yasakladı. - Bulgarlar niye geliyor? - Euro pahalanınca Türkiye’den alışveriş onlar için çok kârlı olmaya başladı. Son zamanlarda çok sık gelmeye başladılar. Esnaf için iyiydi ama virüs olayı çıkınca bu gelir kapısı da kapanmış oldu.  Komşu şehirde durum böyle.  Orada virüsün ve hastalığın henüz görülmemiş olmasını neye bağlamalı? Acaba sebep kentin çok sıkışık olmaması mı?",https://www.milliyet.com.tr/yazarlar/melih-asik/yeni-paket-sart-6170468
Melih Aşık,Korona Dayı...,14 Mart 2020,"Yok artık öyle, savaş çıkarsa ben başka ülkeye giderim. Atom savaşı çıkarsa özel sığınağa girerim. İklim krizi artarsa sulak ülkeye göçerim. Benim param var, ben zenginim. Benim ülkemin orduları güçlü o yüzden güvendeyim. Senin orduların zayıf. Sen güvende değilsin. Falan... Bunların hepsi fasa fiso oldu. Korona Dayı, dünya tarihinde yeni bir sayfa açıyor.  Parayı ve kaba gücü yerle bir ediyor.  Herkese eşit ölüm korkusu gönderiyor.  Anneannem sağ olsaydı şöyle derdi:  “Oğlum her işte bir hayır vardır.”  Bu korona işinde de var bir (hatta bin) hayır.  Doğanın genleriyle oynadıkça, doğal hayattan yapay hayata geçtikçe, havayı, suyu, toprağı kirlettikçe, dengeyi sağlayan arıyı böceği yok ettikçe, fosil yakıta yüklendikçe, vücutta bir yerlerin isyan sonucu kanserleşmesi gibi doğa da kanserleşecek, bugün virüsü, yarın kim bilir neyi üretip gönderecek üstümüze. Korona Dayı az zamanda çok şey anlattı.  İnsanın ölümlü bir varlık olduğunu...  Bilimden başka sığınacak liman bulunmadığını...  Dünyada herkesin aynı gemide yaşadığını...  Kimsenin paraya, pula, silaha güvenip yarınından emin olmaması gerektiğini hatırlattı.  Diyor ki Korona Dayı kısaca...  Dünya nimetlerini eşit paylaşın.  Birbirinizi öldürmeyin, sömürmeyin, ezmeyin.  Doğaya uyumlu, akla uygun, bilime saygılı yaşayın.  - Yoksa ben sizi önce evden çıkamaz hale getiririm, sonra da bitiririm, diyor...  KAYRA Eski milletvekili ve bakan ve kitap yazarı Cahit Kayra Ağabeyimiz 103 yaşını bitirdi, 104’üne bastı. 11 Mart günü aynı zamanda yayıncısı olan Tarihçi Kitabevi sahipleri Nevin ve Necip Azakoğlu kendisi için zarif bir yaş günü düzenlediler. Cahit Ağabeyimiz herkese uzun ömür diledi. Tarihçi Kitabevi son 8 yılda onun 15 kitabını yayımlamıştı. Kadehler yazmakta olduğu yeni kitabı için kalktı.  Söz arasında genç sayılabilecek biri sordu:  - Ben odadan mutfağa giderken yolda oraya neden gittiğimi unutuyorum, sizde de böyle bir şey oluyor mu?  - Bende olmuyor, dedi Cahit Bey...  Yaşayan en eski CHP’li ve en eski Mülkiyeli olan Cahit Ağabeyimizin kestiği pasta üzerinde “Bin yaşa” yazıyordu.  ÇITIR  Türk Dil Kurumu internet sitesinde her gün bir başka kelime tanıtılıyor. Dünkü sözcük:  “Çıtırbom” idi... İlk kez duyduk.  Ne demekmiş bu?  “Türedi, ehliyetsiz”  “Yeni yetme” diye de tanımlanabilir.  Bu kelimeyi Attilâ İlhan şu cümlede kullanmış:  “Seksenli yılların çıtırbom yayıncıları, ne türden bir kültürsüzleştirmeye hizmet ettiklerini acaba biliyorlar mı?”  Hayatta yapılacak o kadar çok hata var ki aynı hatayı yapmakta ısrar etmenin anlamı yoktur. (Jean-Paul Sartre)  Askırık  Azerbaycan’da koronaya karşı dağıtılan broşürde “aksırık” yerine “askırık”, tıksırık yerine “tıskırık” denmesi bir okurumuzu eğlendirmiş. Fakat bu deyiş Türkçeye daha uygun olmasın... Bu sözcüklerin Türkçeleri neden askırık ve tıskırık olmasın?  Fışkırma ve püskürme gibi sözcükler Türkçeye uygunsa, o iki sözcüğün doğru şeklinin de askırma ve tıskırma olması daha akla yakın. Öyle değil mi?  Pilotlar  İstanbul’da, otizmli bir çocuğu döven sokak serserisi, ifadesinin alınmasından sonra savcılıkça serbest bırakıldı. Ancak olay sosyal medyaya yansıyıp tepkiler çığ gibi büyüyünce savcılık yeniden gözaltı kararı aldı.  Aynı filmi sık sık görüyoruz... Bir mahkeme kararı sosyal medyada tepki yaratınca mahkeme ani dönüşle kararı düzeltiyor. İsyan bu şekilde bastırılıyor. Peki, sosyal medya olmasa ne olacak? Fıkrayı bilirsiniz...  Yolcu uçağının pilotları hosteslerin kollarında uçağa getirilip kokpite oturtulmuş.  Uçak hareket etmiş... Hızlanmış... Hızlanmış... Bir türlü uçuşa geçmiyor. Yolcular durumu fark edince çığlık çığlığa bağırmaya başlamış. Bunun üzerine, pilot kolu hareket ettirmiş, uçak havalanmış.  Az sonra da pilotlardan biri ötekine dönmüş:  - Günün birinde yolcular çığlık atmakta gecikirse yandık, demiş...  Her iki pilotun kolunda üç noktalı sarı bant varmış. Yani “görmez” işareti.  MÜLAKAT Diyanet İşleri Başkanlığı internet sitesinde gözümüze çarpan bir ilan:  “Diyarbakır Dini Yüksek İhtisas Merkezinde Düzenlenecek Aşere Takrib Kursuna Katılacaklar İçin Yapılacak Sözlü Mülakat Sınav Tarihi...”  “Sözlü mülakat sınavı” diye bir deyim olabilir mi? Olamaz..  Mülakat, zaten sözlü olarak görüşmek, konuşmak anlamındadır.  Arapça anlamı: ‘İki kişi veya bir kişi ile bir grup arasında yapılan yüz yüze görüşme’dir.  (Lika: Görme, kavuşma, yüz, çehre)  Diyanet İşleri’nden televizyona çıkan kim olursa her cümlenin sonuna bir de Arapçasını takıyor... Ki Arapça bildiği de belli olsun...  Peki, “mülakat” sözcüğünün (yüz yüze görüşme) anlamına geldiğini bilen kimse yok mu orada?",https://www.milliyet.com.tr/yazarlar/melih-asik/korona-dayi-6165379
Melih Aşık,Trump’ın tuzakları!,05 Mart 2020,"Cumhurbaşkanı Erdoğan geçen yıl 13 Kasım’da yaptığı ABD gezisinden dönüşte uçaktaki gazetecilere açıklamıştı.  Başkan Trump, Suriyeliler için kendisine “Bunları vatandaş olarak alamaz mısınız?” teklifinde bulunmuş.  Aynı Başkan Trump, iki gün önce Yunanistan Başbakanı Kiryakos Miçotakis ile yaptığı görüşmede: “Yunanistan’ın sınırlarında güvenlik sağlama çabalarını desteklediğini” belirtti... Göçmenler sorununun kesin çözümü, bu insanların bir önce kendi topraklarına geri dönmeleridir. Bunun çareleri konuşulmalıdır. Başkan Trump bunun yerine neden Suriyelileri Türkiye’ye yerleştirmeye çalışıyor.  Neden kendisi Meksikalıları vatandaşlığa kabul etmiyor?  Yoksa Suriyeli göçü, bir büyük planın, örneğin ülkemizin nüfus dengesinin ve kimyasının bozulması için hazırlanan bir büyük planın parçası mıdır? Ya da amaç Suriye’de Arap nüfusu azaltarak oradaki dengeleri değiştirmek midir?  Bu karmaşada her şey akla geliyor.  Bir gerçek ise hiç değişmiyor. ABD’nin Ortadoğu’daki çıkarları baştan sonra Türkiye’nin zararınadır.  ABD bölgede hiçbir ülkenin birlik, bütünlük, demokrasi içinde yaşamasını istememektedir. Ulusal çıkarları gözeten yönetimlerin düşmanıdır. Ülkelerin parçalanması, birbirini yemesi üzerine kurulu bir politikanın uygulayıcısıdır. Uyanık olalım...  YÜRÜMEZ BANT  Yaklaşık ayda bir yolumuz Kadıköy’deki Akasya Alışveriş Merkezi’ne düşüyor. Kadıköy Kartal metrosundan Ünalan istasyonunda indikten sonra yaklaşık 1 kilometrelik bir tünelde yürüyorsunuz. Tünelde gidişli gelişli 6 yürüyen bant var. Bu bantlardan bir iki tanesinin sürekli bozuk olduğunu geçmişte yazdık. Önceki gün baktık, bu 6 yürüyüş bandından yine sadece 2’si çalışıyor. Geri kalan 4 bant ya bakımda ya bozuk. Thyssen firması hat açıldığından beri bu istasyonda yürüyen bantların tümünü çalıştırmayı başaramadı. Diğer istasyonlarda da benzer durum var olmalı! Alman teknolojisi mi yetersiz, yapılan anlaşmalarda mı eksiklik var? Yanıt ne olursa olsun vatandaş İBB’yi sorumlu görüyor. Uyaralım...  RİZELİ HANIMLAR...  Derli toplu hanımlar bir masanın etrafında toplanmış sohbeti koyulaştırmışlar. Dedikodu mu yapıyorlar? Hayır. Rize’de küçük bir kitap kulübünün toplantısı bu. Rize Lisesi’nin 90 yılı mezunu hanımlar bir kitap kulübü oluşturmuşlar. Dışarıdan da hanımlar eklenmiş. Yaklaşık 20 kişilik bu grup her ayın son perşembe günü uygun bir mekânda toplanıyor, ele alınan bir kitap, onun yazarı ve dönemi tartışılıyor. Son toplantıda Stefan Zweig’ın “Amok Koşucusu” adlı kitabının konuşulduğunu kulübün kurucularından Gülcan Doğan hanım anlatıyor.  Hanımların bu çabası kitap ihtiyacı duyan çocuklara destek olmaya da yöneliyor. Hayatın bütün sırları kitaplardadır. Vakti boş şeylerle harcamak yerine zihin açıcı çabalara yönelen Rizeli hanımları kutluyoruz... GÖZALTI  Gazeteci hakkında suç ihbarı veya şüphesi varsa. Gazetecinin adı, adresi, iş yeri belliyse... Kaçtığına veya kaçacağına ilişkin kuşku yoksa... Mesai saati başında savcılık tarafından ifadeye davet edilir. İfadesi alınır. Yargı süreci başlatılır.  Bizde âdet oldu... Gazetecinin evine gece yarısı sabaha karşı gidiliyor, gözaltı işlemi yapılıyor, ifade için emniyete götürülüyor, orada belirsiz bir zaman tutuluyor, sonra savcılığa sevk ediliyor. Dün Barış Terkoğlu’na uygulanan bu muamele ilk kez 2008’de İlhan Selçuk’a yapılmıştı. Aynen devam ediyor. Oysa... Siyasi partiler gibi... Gazeteler ve gazeteciler de demokrasinin vazgeçilmez unsurudur. İktidarlar gazeteciye bu gözle bakmalıdır. Hukuk unutulmamalıdır.  PİZZA  Korona tehlikesiyle birlikte karantina günleri de yaklaşıyor...  Hastalığın kendisi gibi karantina da tatsız bir şey.  Bir fıkrayla tatlandıralım konuyu...  İki hafta karantinada kalan adama arkadaşı sormuş:  - Nasıl geçti 15 gün?  - Fena değildi ama hep pizza yemekten canımız çıktı.  - Neden hep pizza yediniz?  - Kapının altından başka yiyecek geçmiyordu da ondan...  FARK  Geçtiğimiz şubat ayında enflasyon bir önceki yılın aynı ayına göre yüzde 12.37 artış gösterdi.  Bir devlet bankasına dün vadeli mevduata verdikleri faizi sorduk? Yıllık net yüzde 8.5 cevabını aldık.  Böylece bankada 100 bin lira vadeli tasarrufu olan vatandaşın parası yüzde 4 oranında değer kaybediyor.  Faizlerin düşürülmesi ama enflasyonun aynı oranda düşmemesi en çok biriktirilmiş emekleri yani tasarrufları etkiliyor.  Orta ve alt sınıflar kayba uğruyor.",https://www.milliyet.com.tr/yazarlar/melih-asik/trumpin-tuzaklari-6158742
Melih Aşık,N’abertürk’teydim...,19 Mart 2020,"Nihayet bana da sıra geldi. Beni de N’abertürk TV’deki tartışmaya konuk olarak davet ettiler. Konunun ne olduğunu hiç sormadım. O stüdyonun bir tılsımı var. Her çıkan jeolojiden jinekolojiye, jeopolitikten jeostratejiye, morfolojiden farmakolojiye kadar bütün bilimler üzerinde uzmanlara taş çıkartacak konuşmalar yapıyor. Demek orası zihin açıyor. Ben de ne söylesem uyar, diye düşündüm.  Stüdyoya girdik, yerimizi aldık. Her gece ekranda gördüğümüz gazeteci arkadaşlar yine oradalar. Tartışacağımız konuyu orada öğrendim. Moleküler biyoloji açısından koronavirüsün özelliklerini tartışacakmışız. Diğer arkadaşlar bir şeyler anlattılar. Sıra bana gelince kaynağımdan aldığım (etraftan duyduğum) bilgilerle konuştum:  - Koronaya karşı en etkili savunma yöntemi kelle paçadır, dedim, ancak ayak paça ve dil paça da etkili olabilir. Damardan tuzlama, şirden, ince kıyım çorba da iyidir. Ancak sirke sarımsağı bol olmalı ve mümkünse duble istemeli. Üstüne de beyinli yarım baş tavsiye ederim...  Katılımcılardan biri kokorecin de etkili olduğunu iddia etti.  Aramızda hafif bir tartışma çıktı. Ben reytingin artması için sesimi yükselttim. Yönetici Dilfem Hanım biraz beni, biraz karşımdakini destekleyerek tartışmayı alevlendirdi. Adama tam dalacaktım ki Dilfem Hanım “Reklama gidiyoruz” dedi. Reklama gittik...  Arada Dilfem Hanım hepimize kolonya ikram etti. Kapanışta söz sırası yine bana geldi. Bu defa da sabunla el yıkamanın önemini belirttim. Kamuoyunu aydınlattım. Çıkışta arkadaşları yakındaki işkembeciye davet ettim. Orada da kime rastlasak beğenirsiniz; Canan Karatay’a... Hemen tavsiyelerini sorduk. Kimimize ayak paça, kimimize kelle paça, kimimize tuzlama tavsiye etti. Onun verdiği tavsiyelere göre çorbaları ısmarladık. Gece güzel bitti. N’abertürk’ten yine davet alacağımı sanıyorum. Görüşürüz.  HAPİS  Bu olağanüstü dönemde hapishanelerin yönetimi de güçtür. Ayrıca ailelerin ziyaretleri başlı başına dert olur. Şu dönemde pekâlâ teröre bulaşmamış ve yargılanması süren tutuklular kontrol şartıyla serbest bırakılabilir. Ayrıca çocuk mahkûmların cezalarının ertelenmesi düşünülebilir. Böylece devletin yükü de hafifler. TV  Zonguldak’ta koronaya karşı önlemler nasıl gidiyor...  Vaka sayısı nedir, pozitif çıkan hasta sayısı nedir, yoğun bakım yatağı yeterli mi, halk yeterince aydınlatılıyor mu?  Peki, Çankırı’da durum ne? Adıyaman ne durumda? Bilecik, Burdur, Malatya, Erzincan, Tunceli, Muş, Ağrı? Buralarda koronayla mücadele nasıl gidiyor, neler yapılıyor?  Yukarda aklımıza gelen birkaç ili sayıverdik.  Türkiye’de 81 il var.  Ancak İstanbul ve Ankara dışındaki illerle hiç meşgul değiliz.  Örneğin, bir televizyon kanalının yukarda saydığımız illere bağlanıp oradaki durumu sorduğunu hiç görmedik. Oralardan haber gelmiyor. Kimse hatırlarını sormuyor.  Yani, yurdun diğer köşeleriyle de biraz ilgilensek diyoruz!  “Valla evde çok sıkılmıyor insan ama aynı marka 1’er kiloluk 2 pirinç paketinin birinde 7759 diğerinde ise 7789 tane var... Çok garip!” Yusuf Yücel (Twitter)  SAĞLIK  Sağlık Bakanı Fahrettin Koca’nın ekrana çıkıp samimi bir üzüntüyle bir hastanın hayatını kaybettiğini açıklaması takdire değer bir davranıştı. Çünkü malum; etkili ve yetkili kişiler genellikle olumlu haberleri kendileri verir, olumsuz haberleri bizzat vermekten kaçınırlar. Fahrettin Koca yaşadığımız dönemin umut veren siyasetçilerinden biri oldu.  Ancak bu seferberlikte her şey iyi yürümüyor. 21 bin vatandaşa umre izni verilmesi, dönüşlerinde öğrenci yurtlarına yerleştirilmesi, öğrencilerin gece yarısı yataklarından kaldırılması bir başka biçimde yönetilebilirdi. Örneğin Ege ve Antalya’da oteller boş duruyor. Devlet bu otelleri kiralayabilir, gözlem istasyonu olarak bu mekânlar kullanılabilirdi. Hızlanmak gerekiyor. Tüm hastanelerin korona testi ve tedavisini ücretsiz yapması ilk önemli adım olabilir.  SALDA  Burdur’daki Salda Gölü’nde yapılması planlanan 300 bin metrekarelik Millet Bahçesi için çalışmalara başlandı.  Bu 300 dönüm arazinin doğallığının bozulacağına ilişkin endişeler dorukta. Çünkü bu tür ihaleleri alan şirketler atacakları beton kadar para kazanırlar. O yüzden gerekli gereksiz beton ve taş kullanırlar. Doğayı da beton öldürür. Umarız haksız çıkarız...  KRİTİK  Salgın, bugüne kadar şöyle veya böyle yönetildi. Ama önemli olan bundan sonrası.  İşe gitmediği gün aç kalacak, yevmiyeyle geçinen milyonlarca insan var!  İş yerini iki gün açmasa evine ekmek götürmeyecek yüz binlerce küçük esnaf var!  Milyonlarca yurttaşımız günlük kazançla yaşıyor.  Onları ayakta tutmak için yoğun bir ekonomik ve sosyal seferberlik gerekiyor.  Kader ortaklığı işte tam bu noktadan başlıyor.  Büyük felaketler ulusça dayanışma ve özveriyle aşılır...  Halk olarak bu dayanışmayı göstermeliyiz.",https://www.milliyet.com.tr/yazarlar/melih-asik/naberturkteydim-6168872
Melih Aşık,Savaşa şey!,07 Mart 2020,"Malumunuz, İstanbul Valiliği, “Savaşa Hayır” içerikli her türlü etkinliği yasakladığını açıkladı. Aradan iki gün geçti, Moskova’dan “Ateşkes” diye özetleyebileceğimiz anlaşma geldi. Ateşin kesilmesi esas itibarıyla savaşın tamamen ya da belirli bir süre için sonlandırılması demek. Dolayısıyla, hemen hepimizin sevinçle karşıladığı “Ateşkes” mutabakatı “Savaşa hayır” sloganından hareket ederek imzalanıyor. Özetle: “Savaşa hayır” demek yasak ama mutabakat yapmak serbest... Savaşa hayır yasağı uygulandı mı peki? Mümkün mü? Geçenlerde gözümüze çarpan karikatürü aktaralım: Karede önlük giymiş iki insan yer alıyordu. Birinin önlüğünde “Savaşa şey” yazıyordu, diğerininkinde “Şeye hayır.” *** Ateşkes mutabakatı olumlu bir adımdır. Ama sorunları çözmez... HTŞ ve benzeri guruplar bugüne dek rahat durmadı, bundan sonra duracak mı? Eli silahlı bu grupların geleceği ne olacak? Bunlar nasıl eritilecek? İkinci ve daha büyük sorun... Türkiye’ye sığınmış mülteciler ne olacak? Son rakamlara göre: “Türkiye’deki mülteci sayısı 3 milyon 585 bin kişi. Bunların 1 milyon 660 bini 0 - 18 yaş arasında. 10 yaş altı çocuk sayısı 1 milyon 372...” Bunların bakımı, sağlığı, eğitiminin altından nasıl kalkacağız? Bir an önce onları geri göndermenin koşullarına yönelsek iyi olmaz mı? YÜRÜYEN BANT Kadıköy Kartal metrosunda Ünalan istasyonunda yürüyen bantların yürümediğini yazmıştık. İBB’den bu konuda şu açıklamayı aldık: “Öncellikle İstanbul konusundaki duyarlılığınız için teşekkür ederiz. Belirttiğiniz gibi, Kadıköy-Kartal metrosunun Ünalan istasyonundaki yürüyen bantlarda zaman zaman arıza meydana gelmektedir. Ekiplerimiz arızaları anlık olarak takip etmekte, onarım için mümkün olduğunca hızlı davranmaktadır. Ünalan istasyonunda dün itibarıyla 5 bantta arıza tespit edilmiş, firmadan arızaya neden olan parçalar istenilmiştir. Parçaların montajıyla birlikte 2 yürüyen bant bu sabah itibarıyla hizmete açılmıştır. Şu anda 3 yürüyen bant arızası bulunmaktadır. Bunlardan 2’sinin yarın hizmete açılması planlanmaktadır. Geriye kalan 1 yürüyen bant arızasının ise önümüzdeki hafta giderilmesi öngörülmektedir.” TATLI Haber, Yıldız Üniversitesi haber portalı “Ortabahçe Postası”ndan... Diyor ki: “Yıldız Teknik Üniversitesi’ndeki temizlik görevlileri temizlik yaparken buldukları, öğrencilerden düşen paraları biriktirip 8 tepsi baklava aldı. Fakültedeki öğrencilere dağıttı.” Dünya böyle... Kimisi vatandaşın cebindeki parayı nasıl çeksem diye düşünür. Kimisi de yere düşen parayı sahibine iade için böyle yollar bulur. Size yürekten alkışlar, Yıldız’ın temizlik işçileri... KAYGI Bir liderden ötekine savrulan sıfatlar: “Şerefsiz, haysiyetsiz, alçak hain...” Ardından yumruklar konuşuyor. Meclis birbirine giriyor. Eski Adalet Bakanı Hikmet Sami Türk diyor ki: - Milletvekili-nin saygın bir yeri vardır. O yüzden merhum liderimiz Bülent Ecevit her vekile “Sayın” diye hitap ederdi. İngiliz parlamentosunda üyeler de birbirlerinden ‘honourable member of the Parliament’ (Parlamentonun şerefli üyesi) olarak söz ederler. Meclis’te saygı esastır. Meclis kavgalarında bir grup diğerini dövebilir. Ancak esas dayağı vekiller değil, Meclis’in saygınlığı yer. Meclis sorunları çözme değil gürültüye getirme yeri haline gelirse vay geldi ülkenin                        haline... ERİŞİM Odatv Haber Müdürü Barış Terkoğlu ve gazeteci Hülya Kılıç’ın tutuklanmasından sonra dün de Yayın Yönetmeni Barış Pehlivan ifadeye çağırıldı. Savcı tutuklanmasını istedi. Bu arada BTK’nin girişimiyle Odatv’ye erişim yasaklandı. Sebep, “haberde şehit olan bir MİT görevlisinin kimliğini deşifre etmek” olarak açıklandı. En çok sorulan iki soru: Bir... Tutuklamaya neden gerek görüldü? İki... Sözü geçen haber yayından kaldırıldığı ve diğer haberlerde sakınca görülmediği halde internet sitesi neden kapatıldı? ALGI Çorlu tren kazasında ölen Oğuz Arda’nın dedesi Necmettin Sel, araştırma önergesine neden olumsuz oy verdiklerini bir milletvekiline sorarken: - Oğlunuzu ve torununuzu kaybetseydiniz araştırma önergesine hayır der miydiniz? diyor. Cevap: - Çocuklarım üzerinden örnek verme... Oysa hepimiz her çocuğun başına geleni çocuklarımız üzerinden düşünsek iyi olmaz mı? Algılama zorluğu ancak böyle aşılmaz mı? HEKİM İstanbul Ataşehir’de oturan okurumuz ilaç yazdırmak için aile hekimine gidiyor. Kapıda sıra numarası istiyor. Cevap: - Yöntem değişti, 182’yi arayıp randevu alacaksınız... Tartışmalar fayda vermiyor. Okurumuz randevu için 182’yi arıyor. Meşgul çıkıyor. Tekrar aile hekimliğine gidiyor. Derdini bir türlü anlatamıyor. Şikâyeti üzerine biz kendi aile hekimimizi aradık. Eski yöntem geçerliydi. Deneme için 182’yi aradık. Kimliğimizi verdik. Randevu almak istediğimizi söyledik. Çıkan memur: - Sizin bağlı olduğunuz aile hekimliği bize bilgilerini vermemiş. Siz onlara başvurun. Anlaşılan, tek bir uygulama yok. Kimi 182’den randevu alacak. Kimi eskisi gibi randevusuz gidecek. Son soru: Herkes randevu için 182’yi başvurursa milyonlarca kişiyle orası nasıl başa çıkacak?",https://www.milliyet.com.tr/yazarlar/melih-asik/savasa-sey-6160317
Melih Aşık,Köşede 38 yıl...,20 Şubat 2020,"Bu köşe dün 38 yaşına bastı...  Açık Pencere yaşamına 19 Şubat 1982 tarihinde Güneş gazetesinde başlamıştı. O zamanki adımız Arka Pencere, genel yayın yönetmenimiz Güneri Cıvaoğlu idi... 1986 yılında Milliyet gazetesine geçtik, adımız Açık Pencere oldu. 38 yıldır okurumuzun karşısına imzamızla çıkıyoruz. Basın tarihinde kısa ama köşelerin tarihinde pek de kısa olmayan bir süre sayılır bunca zaman. En büyük mutluluğumuz bu süreçte görev olarak insanımızın derdine çare aramış, onları elimizden geldiğince bilgilendirmiş, hoşça vakit geçirtmiş olmamızdır.  İlkelerimizi anlatmaya gerek var mı?  Dürüst ve tarafsız olmalı. Okuru aptal yerine koymamalı. Çıkar çevrelerinin aleti olmamalı, ezilenin sesi olmalı.  Bu köşede her zaman ulusal çıkarları savunduk; laik, demokratik, çağdaş bir Türkiye’nin özlemini dile getirdik. Ulusça daha adil, daha uygar, daha onurlu bir ülkenin insanları olmayı hak ettiğimizi anlatıp durduk.  Pusulamız her zaman okurlarımız oldu. Bunca yıl ayakta kalışımızın sırrı okurlarımızın ilgi ve sevgisidir. Yazar ancak o destekle ayakta durur. Bu süreçte pek çok gazeteci arkadaşımız da bu sütunu desteklemiştir. Çizerimiz Ercan Akyol ve muhabirimiz Fahrettin Fidan’la birlikte pek çok arkadaşımızın bu köşenin yaşamında emeği vardır.  Hem bizi destekleyen okurlara hem gazeteci arkadaşlara sonsuz teşekkür borcumuz vardır. Yıllar geçiyor, anıların masal tadı kalıyor geriye...  NASRO  Nasrettin Hoca’nın sözü malum:  “Tanrı fakir kulunu sevindirmek için eşeğini önce kaybettirir, sonra buldururmuş.”  Bizim yargı sisteminde de suçsuz insanlar önce hapse atılıyor, sonra beraat ediyor, bu şekilde mutlu ediliyor.  Ancak Osman Kavala bu sistemden de yararlanamadı. 840 günlük mahpusluktan sonra beraat ettirilip sevindirildi ama aynı gün tekrar gözaltına alındı. Meğer kendisi hakkında rafta bekletilen ikinci bir dosya varmış. 15 Temmuz’dan 3.5 yıl sonra 15 Temmuz’a bulaştığı için gözaltı oldu.  Hoca Nasrettin bu kadarını düşünmemiştir.  SAPIK  . Fakirin gayrimeşru çocuğu olursa piç, zenginin olursa yasak aşkın meyvesi olur.  . Fakir kız peşinde koşarsa sapık, zengin koşarsa playboy olur.  . Fakir toplanırsa çete, zengin toplanırsa kulüp olur.  . Fakir çalarsa hırsızlık, zengin çalarsa yolsuzluk olur.  Cepteki para zihindeki kavramları bile değiştirir.  (Can Yücel)  KRİTİK  Cumhurbaşkanı Erdoğan “Kararlılığımızı hâlâ anlamamış olan rejime ve onu cesaretlendirenlere İdlib’i bırakmayacağız” derken Şam ile birlikte Rusya’yı da hedef aldı.  “Bir gece ansızın gelebiliriz” diye ekledi...  Kremlin sözcüsü Peskov cevap verdi:  “Böyle bir harekât başlarsa bu en kötü senaryo olur.”  Yalnız Şam değil, Moskova ile de kafa kafaya geldik.  NATO’nun ve ABD’nin bu noktada bize bir desteği olabilir mi?  Olamaz... Destek ancak topraklarımız saldırıya uğrarsa söz konusu olabilir. O destek gelene kadar da atı alan Üsküdar’ı geçer. Olabilecekleri düşünmek dahi istemiyoruz.  FEYZ  Merkez Bankası dün faizi biraz daha indirdi.  Aynı gün dolar 6.07’ye, gram altın 314 liraya yükseldi.  Faizin düşmesi iyidir.  Ancak enflasyon ve özellikle mutfaktaki enflasyon aynı oranda düşmüyorsa alt ve orta sınıfın bankalardaki TL tasarrufları erimeye başlar. Faizler son 8 ayda yarı yarıya düştü, yüzde 10’lara geriledi. Enflasyon aynı oranda geriledi mi? Gerilemediyse bankadaki tasarruf aradaki fark kadar erimiş demektir. Olan odur.  İNTİHAR ÖZEL HATTI  Hemen her gün intihar haberleri duymaya başladık.  Dün de son olarak, Antalya Manavgat’ta bir yurttaşın 26 bin lira borcu yüzünden intihar ettiği haberi duyuldu. İnsanlar neden intihar ediyor? Sebepler genelde ekonomik zorluklar, yalnızlık, çaresizlik, geleceğe ilişkin umutsuzluk vs. diye sıralanır.  Fransa gibi ülkelerde intihara niyetlenenlerin derdini dinlemek, onları yoldan döndürmek için sabit telefonla 7/24 ulaşılabilecek danışmanlar vardır. Bizde de olsa işe yarar mı? Düşünmeli...  JERZY  Polonyalıların hınzır bir mizah yazarı vardır: Jerzy Lec.  Bu adam, kısa fıkra ve aforizma alanında belki de dünyanın en iyisidir. Birkaç sözcükle zihnimizi yerinden oynatır.  Mesela:  “Beni küçük görmek için büyüteçle izliyorlar.”  “Bazı bumeranglar geri gelmez, özgürlüğü seçer.”  “Kim bilir Kolomb daha neler keşfederdi, önüne Amerika çıkmasaydı eğer.”  “Ne yazık ki mutluluk ona giden yolda bulunmuyor.”  “Suç işlemeyen bir kişi yargı açısından için ilginç bir kişi değildir.”  “Vicdan tertemizdi, onu hiç kullanmamıştı.”  “Yurttaşlar salt titrese bile devletin temel duvarında çatlaklar oluşur.”  “Bakterilerin de bizi mikroskobun öteki ucundan izlediğini unutmayın.”",https://www.milliyet.com.tr/yazarlar/melih-asik/kosede-38-yil-6148735
Melih Aşık,Ağaçların dostu,25 Şubat 2020,"Mersin’de geçen aralık ayında bir gecede 1511 kızılçam ağacını elektrikli testereyle kesen Mehmet Şenol adlı ağaç düşmanı tutuklanmıştı. İfadesinde içkili olduğunu, ne yaptığını hatırlamadığını söyleyen sanık, 6 hafta sonra, geçenlerde serbest bırakıldı. Bir kişinin tek başına bir gecede 1511 ağacı kesip kesemeyeceği, suç ortaklarının kimler olduğu, amaçlarının ne olduğu pek araştırılmadı. Olay neredeyse kapandı... Geçenlerde Atatürk’ün özel kalem müdürü Hasan Rıza Soyak’ın anılarını okurken aşağıdaki öyküye rast geldik. Atatürk’ün Yalova’da asırlık çınarın uzayan dalını kesmemek için yazlık köşkü yürüttüğünü biliyorduk ama bu öyküyü duymamıştık. Okuyalım: “Orman çiftliğinin imar arazisi içinde Balgat köyünün altında Söğütözü denilen bir yer vardır. Onun deyişiyle bir Koliba (kulübe)yaptırmak istedi. “Ya paşam, istediğin bir kulübe olsun, yaparız şuraya” demişler. Paşa sorar: - Buradaki ağaçlar ne olacak peki? - Paşam buradakiler söğüt ağacı; arsız ağaçtır. Söker başka yere dikeriz, mutlaka tutar, demişler. Atatürk bir an durur: - Bir tek şartla teklifinizi kabul ederim. Buraya yetecek kadar söğüt ağacını kendi ellerimle sökeceğim, kendi ellerimle dikeceğim. Önce tuttuklarını göreceğim, sonra kulübe yapımına izin vereceğim...” Nereden nereye geldik... KOVİD GELMEDEN Kısa adı Kovid 19 olan koronavirüs, İran’a giriş yaptı. Bizim de kapımızı çalıyor. Böyle belalar bize uğramadan geçmez. Acil önlem gerekiyor. Virüsün getirdiği hastalık yüksek ateşle başlıyor ve solunum yollarını etkileyerek insanı ölüme götürebiliyor. Virüs alanların yüzde 81’i hafif atlatıyor. Yüzde 19’u ölüm tehlikesi yaşıyor. Dünya Sağlık Örgütü hastalıktan kaçınmak için şunları öneriyor: * Ellerinizi sık sık yıkayın. * Öksürürken veya hapşırırken ağzınızı ve burnunuzu mendille kapatın. * Öksüren, hapşıran kişilerden uzak durun. Fırsat bu fırsat... Şu her vesilede öpüşmek âdetini de bilvesile terk etsek nasıl olur? Düğünde, cenazede, kutlamada, buluşmada, vedalaşmada hep yanak yanağa öpüşme âdetimiz var. Aynı zamanda samimiyet ifadesi sayılıyor. Her türlü mikrop ve virüs transferi için en ideal temas işte bu öpüşmeler. Aynı ölçüde de gereksiz. Eskiden bebek önlüklerinin üzerinde: “Beni seven öpmesin” yazardı. Kocaman insanlar da böyle önlükler mi takmalı? OLİMPOS ABD ve Yunanistan askeri birlikleri iki hafta önce Skiros Adası’nda Fransızların da katıldığı bir ortak tatbikat yapmıştı. ABD ve Yunan birlikleri geçen hafta da Olimpos Dağı eteklerinde ateşli silahların kullanıldığı bir tatbikat yaptılar. Bu yıl yapılan askeri anlaşma uyarınca ABD Yunan askeri üslerini kullanmaya başladı. ABD’nin kullandığı üslerden biri de sınırımızdaki Dedeağaç tesisleri. Bu tatbikatlar, bu faaliyetler kime karşı dersiniz? MARŞ Rıdvan Dilmen Galatasaraylı futbolcuların İstiklal Marşı okunurken sessiz kalmasını eleştirmiş. Malum, ilk 11’de İstiklal Marşı söyleyecek Türk futbolcu sayısı ya bir ya iki... Gerisi yabancı. Peki lig maçlarında İstiklal Marşı söylemek şart mı? Dünyada böyle uygulama var mı? Bildiğimiz kadarıyla yok. Geçelim İspanya’ya... İspanyol futbolcular bırakın lig maçlarını, milli maçlarda bile kendi ulusal marşlarını söylemiyorlar. Marşları çalınırken bön bön havaya bakıyorlar. Neden mi? Çünkü İspanyol ulusal marşında söz yok da ondan! VİETNAM Vietnam Savaşı’nın sürdüğü sıralarda TRT’de Associated Press ajansının tercüme servisinde çalışıyorduk. Her gün akşama doğru Vietnam’daki ölü, yaralı bilançosu geçilirdi. Hayatını kaybeden Amerikan askeri sayısının ardından Vietkong yani Vietnamlı gerillaların kayıpları verilirdi. Bir Amerikan askeri öldürüldüyse en az 5-10 kat Vietkong öldürülmüş olurdu. Bir Amerikalı yazarın o günlerdeki şu satırları hâlâ aklımızdadır: - Amerikan Genelkurmayı’nın verdiği rakamlara göre Vietnam’da şu sırada hiç Vietnam askerinin kalmamış olması gerekirdi. Oysa savaş bütün hızıyla devam ediyor. O rakamlarda bir yanlışlık olmasın? REİS Bodrum Turgutreis’te Sahil Güvenlik Komutanlığı’na ait liman inşaatı devam ediyor. CHP Muğla Milletvekili Burak Erbay yöre halkının görüşünü aktarıyor: “Güvenlik gerekçesiyle böyle bir ihtiyaç doğmuş, bunu anlayışla karşılıyoruz. Ancak bu projenin yeri doğru değil. Bu projenin şehrin dışında, turizmi ve doğal çevreyi olumsuz yönde etkilemeyecek uygun bir yere yapılması doğru olacaktır.” Uyarıda haklılık payı var. Yaz mevsiminde savaş tekneleriyle plaj teknelerinin yolu kesişmemeli. DERBİ FB-GS derbisini ekrandan izledik. Futbolun çığırından çıktığına bir kez daha tanık olduk. Adam rakibine adeta çifte atıyor. Hakem faul çalınca “Valla billa bir şey yapmadım” diye yemin billah ediyor. Hakemin her düdüğüne topluca itiraz moda olmuş. Her düdükten sonra hakemle uzun müzakereler, pazarlıklar yapılıyor. Hakem VAR’ın kararını beklerken toplu itiraz sürüyor. Derbi 10 dakika uzatıldı. Ama maçın neredeyse 20 dakikası itirazlar ve pazarlıklar yüzünden oynanamadı. Artık şarttır. Basketboldaki gibi... Oynanmayan süreler kronometreyle saptanmalı, maç net 90 dakika oynanmalı. Ayrıca, kaptan dışındaki oyuncuların hakemle konuşması yasaklanmalı. Başka çaresi yok.",https://www.milliyet.com.tr/yazarlar/melih-asik/agaclarin-dostu-6152201
Melih Aşık,Gezi davası...,18 Şubat 2020,"Gezi davasının bugün altıncı duruşması görülecek... Davada iş adamı Osman Kavala ile birlikte mimar Mücella Yapıcı ve Yiğit Aksakoğlu’nun müebbet hapsi isteniyor. Suçları TCK’nin 312. maddesini ihlal, yani ‘Cebir ve şiddet kullanarak hükümeti ortadan kaldırmaya veya görevlerini yapmasını engellemeye teşebbüs’tür. Avrupa İnsan Hakları Mahkemesi AİHM, 10 Aralık 2019 tarihli kararında Osman Kavala’nın derhal serbest bırakılması kararını açıkladı. AİHM’ye göre, iddianamede Osman Kavala’nın şiddete başvurduğunu gösteren kanıt yoktu. Demokratik haklarını kullanması suç olarak niteleniyordu.  Gezi’ye sadece birkaç plastik masa ile sandviç göndermişti. İstanbul 30. Ağır Ceza Mahkemesi AİHM’nin tahliye talebini reddetti. AİHM kararı 10 Mart’ta kesinleşecekti. Mahkemenin yeni duruşmayı 10 Mart’tan önceye yani bugüne alması hüküm verileceğinin işareti olarak değerlendiriliyor. Mücella Yapıcı da bugünkü duruşmada tutuklanabileceğini söylüyor. Mimar Mücella Yapıcı, biz gazetecilerin, şehirde imara aykırılıklar görüldüğünde bilgi almak için ilk aradığı isimdir. Ömrü kenti imar hoyratlığına karşı korumakla geçti. 20 yıla kadar hapsi istenen Şehirciler Odası eski başkanı Tayfun Kahraman da öyle... Bugün mahkûmiyet ve hapis kararları çıktığı takdirde hem iç hem dış dünyada Türkiye’nin hukuk ve adalet karnesine ilişkin eleştiriler körüklenecektir. Bu durum yurdunu seven herkesi biraz daha üzer... NAZAR Yıllık 11 milyar lira bütçeli Diyanet İşleri Başkanlığı’nın “Aile” adlı dergisinde vatandaşlara pazardan alışveriş dersleri veriliyor: “Tüm pazarı gezip fiyatları öğrenin”, “Ucuza almak için akşam saatlerini bekleyin”, “Aynı pazarcıdan alışveriş yapın” gibi tavsiyeler sıralanıyor. Ordulu şair Ali konuya bir dörtlükle katkıda bulunuyor: Akşam gidiniz ki pazara Uğramayasınız nazara Hem gezer, hava alırsınız Hem de atık malları bedava alırsınız Medeni 17 Şubat 1926’da Medeni Kanun’un TBMM’de kabulünün 94. yılıdır. Medeni Kanun bu ülkede en başta kadın haklarını ve aile düzenini yasaya bağlamıştır. Bu kanunla her alanda kadın erkek eşitliği sağlandı. Atatürk kanunu henüz Meclis’ten çıkmadan kendi yaşamında uygulamıştır. İzmir’de Latife Hanım’la nikâhını imam değil İzmir kadısı kıymıştır. Özel Kalem Müdürü Hasan Rıza Soyak’ın anılarından aktaralım: “Latife Hanım’ın babası Muammer Bey’in evinde yapılan nikâh töreni gayet sade olmuştu. O zamanki usule göre törende nikâhlanacaklar bulunmazdı. Onların yerine seçtikleri vekiller ile şahitler bulunurdu. Atatürk ve Latife Hanım vekil tayinine lüzum görmemişler, bir yenilik olmak üzere, törende bizzat hazır bulunmayı tercih etmişlerdi...” Kadının nikâh masasına oturması bile mümkün değildi önceleri... UNUTMA İki ihtiyar kahvehanede konuşuyor: - Oturma odasından bir şey almak için mutfağa gidiyorum. Mutfağa girince oraya neden oraya geldiğimi unutuyorum. Çok canım sıkılıyor. Öteki pratik yol gösteriyor: - Bunun çaresi var. Tekrar eski yerine dönüp otur. Neden mutfağa gittiğin aklına gelir. Unutkan devam ediyor: - Geçen gün dış kapının anahtarını nereye koyduğumu unuttum, bir saat aradım zor buldum. Beriki cevap veriyor: - O önemli değil. Yaş sekseni geçince olur böyle şeyler. Anahtara bakınca bu ne işe yarardı diye düşünürsen... İşte o zaman durum kötü demektir. Büyükelçi Göktaş’tan not Geçtiğimiz hafta bu köşede yer alan ‘Önemli’ başlıklı yazıya Büyükelçi Lütfullah Göktaş şu açıklamayı gönderdi: Melih Bey, 15 Şubat’taki köşe yazınızda “Önemli” başlığı altında, benim kahve konusunda attığım tweet’e değinmişsiniz. Görülen o ki, tweet’imden yapılan asılsız çıkarımlar sizi de etkilemiş. Keşke benim sosyal medya hesaplarımda ne dediğime bakmış olsaydınız. Vedat Milor’un “Lütfullah Bey haklı” dediği tweet’ine yazdığım cevapta, alıngan arkadaşlarımıza hitaben bir açıklama da vardı oysa: “Teşekkürler Vedat Bey. Evet, ‘latte’ konusu daha ilginç. Bu arada esprim yanlış anlaşılmış maalesef. Herkesin turist olması da, dilediği dilde, dilediğini sipariş etmesi de en doğal hak elbet. Meramımı tam ifade edememiş isem, kullanıcılardan da bilvesile özür diliyorum.           ” Sosyal medyada olaya dönüşen ve köşenize taşıdığınız ilk tweet’in sonuna eklediğim “fincan” ve “gülücük” emojileri sayesinde, bunun bir espri olduğunu herkesin anlayabileceğini düşünmüştüm. Bunu anlayamayanlar olduğunu görünce, aynı gün Instagram’da yaptığım paylaşımda da şöyle yazmışım: “İtalya’da ‘caffè’ dediğiniz zaman önünüze zaten “espresso” gelir. Ve de “single” olarak gelir. ‘Espresso’ demenize, ayrıca ‘single’ diye belirtmenize gerek yok. Bunu sadece espri ya da bilgi olarak aktarıyorum. İnsanların dilediğini içme; dilediği dilde, dilediği biçimde sipariş verme hakkına müdahale edilecek değil tabii ki.     ” Melih bey, Derdi bağcı dövmek olanların bu tutkularına da saygı göstermek lazım. Ama sizin gibi deneyimli biri, konuyu merak etti ise meselenin ne olduğunu bizzat bana da ulaşarak pekâlâ öğrenebilirdi diye düşünüyorum. Sözün özü, Roma’ya gelen misafirlerimize (ve arzu edenlere) ‘caffè’ bizden. Bizim geleneksel kahvemiz ve demleme çayımız da ikram listemizin başında yer alıyor elbet. Selam ve sevgiler. Lütfullah Göktaş Vatikan Büyükelçisi",https://www.milliyet.com.tr/yazarlar/melih-asik/gezi-davasi-6147049
Melih Aşık,Musluk suyuna devam,15 Şubat 2020,"İstanbul’da şehir suyunun içilebilirliği konusunu bir de laboratuvarla konuşmayı düşündük. İl Sağlık Müdürlüğü’ne bağlı üç halk sağlığı laboratuvarından birinin telefonunu çevirdik. Bu kuruluşlar kamu ve özel kişiler tarafından getirilen su örneklerini kimyasal ve mikrobiyolojik yönden inceliyor. Bunun için 250 lira ücret alıyor. Laboratuvar yetkilisine soruyoruz: - Tahlil için musluk suları da geliyordur. Sonuç nasıl çıkıyor? - Tabii sık sık musluk suyu analizi de yapıyoruz. Zararlı maddeye rastlamıyoruz. Gayet normal. Su depodan geçmiyorsa veya depo temizse sorun kalmıyor. - Ancak klor kokusu vatandaşı rahatsız ediyor sanırım. - Suyu birkaç saat açıkta bekletirseniz, klor kokusu gider. - Okullarda durum nedir? - Eğer suyu depodan almıyorlarsa öğrencilerin musluk suyunu içmesinde sakınca görülmüyor. - Peki, kafe ve lokantalar? - Onlara yönelik bir denetim olduğunu sanmıyorum. Bize oradan numune gelmiyor. Öyle görünüyor ki kafe ve lokantalara yönelik bir su denetimi yapılması şart. KRİTİK İdlib’de tartışma ince bir noktaya geldi. Suriye kuvvetleri kuzeye ilerleyince bizim bazı gözlem noktaları Suriye cephesinin içinde kaldı. Şam kendi kontrolüne giren bölgedeki gözlem noktalarından çekilmemizi istiyor. Rusya Şam’ı destekliyor. Türkiye gözlem noktalarından çekilmiyor, Şam’ın geri çekilmesini istiyor. ABD Türkiye’yi destekliyor. Çatışma arka planda bir Rusya-ABD itişmesine dönüşüyor. Bakalım bir çözüm nasıl mümkün olacak? BALON Bir süre önce Afrin’deki çatışmada şehit düşen bir Mehmetçik’in evine taziye ziyaretine gidiliyor. Şehidin 5 yaşında bir kız evladı var. Elinde bir mavi balon. Sadece onunla meşgul oluyor, kimseye vermiyor. Ziyaretçilerden biri “Beraber oynayalım mı o balonla?” diyor. Küçük kız “Olmaz, patlarsa ölürüm” cevabını veriyor. Ziyaretçi şaşırıyor: - Merak etme, patlarsa sana başka balonlar alırım. Küçük kız balonu arkasına saklıyor: - Olmaz, babam şişirdi bu balonu, içinde onun nefesi var. Her şehit evinde buna benzer kim bilir kaç öykü var. Gözyaşları konuşmaya engel oluyor. BALYOZ 11 Şubat, Silivri’de 2011 yılında 163 subayın beklenmedik bir anda tutuklanmasının 9. yıl dönümüydü. Tutuklama kararı üzerine hep birlikte Harbiye marşının söylendiği o günü emekli Amiral Turgay Erdağ Cumhuriyet tarihinin kırılma anı olarak niteliyor. Veryansın TV’deki yazısında şöyle diyor: “Bu kumpası planlayanlar, her türlü desteği verenler ve fiilen gerçekleştirenlerle ilgili açılan herhangi bir dava henüz yoktur. Bazı emniyet ve yargı mensupları hakkında soruşturma dosyaları düzenlenmiş fakat dava açılmamıştır. Dosyalar nedenini anlamadığımız şekilde beklemektedir. O zaman insanın aklına ‘Yoksa unutulması mı isteniyor?’ diye sormak geliyor.” AHLAK Gazetelerde her yolsuzluk haberi okuduğumuzda bir cami imamının cami duvarına astığı şu yazı aklımıza geliyor: “Çocuklarımıza ibadet öğretmeden önce ahlaklı olmayı öğretelim yoksa çocuklarımız namaz kılan bir hırsız, oruç tutan bir sapık, hacca giden bir yalancı, kurban kesen bir tefeci, şehadet getiren bir terörist olabilir...” ÖNEMLİ Vatikan Büyükelçimiz Lütfullah Göktaş şöyle bir tweet atmış: - İtalya’da “caffè” dediğiniz zaman önünüze zaten “espresso” gelir. Ve de “single” olarak gelir. “Espresso” deme gafletinizi “single” nitelemesiyle katmerleştirerek, yabancı bir turist olduğunuzu buralarda dünya âlem herkese ilan etmenize yok. Yapmayın şunu!.. Anlaşılan Büyükelçi İtalya’da bir kafede “Single espresso” diye kahve ısmarlayan bir Türk gördü. Buna sinirlendi. Yabancı olduğunuzu bu şekilde açık etmeyin demek istiyor. Peki, yabancı olduğunuz anlaşılırsa ne olur? Bilemiyoruz. Büyükelçi sinirleniyor işte... ÇİÇEK İstanbul Büyükşehir Belediye Başkanı Ekrem İmamoğlu geçen dönemde çiçeğe yapılan harcamadan şikâyet edince kentin kuraklaşmasından endişe etmiştik. Çözümü ve doğru yolu Ankara Belediye Başkanı Mansur Yavaş gösteriyor: “Artık 15 gün dayanan çiçekleri dikmek, her tarafa çim ekmek yok. Bunlardan vazgeçip lavanta, gül başta olmak üzere uzun süre dayanan bitkilerle başkenti süsleyeceğiz. Bunun için ilgili odalarla da temas halinde olacağız. İlçelerde, köylerde bunların tohumlarını ektirip, fidelerini yetiştirip bunları dikeceğiz. Böylece vatandaşlarımız da kazanacak, biz de tasarruf edeceğiz.” Çiçek konusunda doğru politika budur...",https://www.milliyet.com.tr/yazarlar/melih-asik/musluk-suyuna-devam-6145265
Melih Aşık,Suriye’de çareler...,03 Mart 2020,"Bir hükümet yetkilisine Suriye’den ne zaman, hangi koşulda çekileceğimiz soruluyor. Cevabı özetle şöyle: - Viyana Konferansı sonuca ulaşır, yeni bir anayasa yapılır, bu anayasaya uygun seçimler düzenlenir, yeni bir yönetim demokratik şekilde işbaşına gelir, o zaman çekiliriz. Bu beklentilerin gerçekleşmesi için çok uzun yıllar gerekir. Böylece Türkiye uzun yıllar Suriye’de savaşın içinde kalacak demektir. Savaş en vahşi kumardır. Kazanan daha çok kazanmak, kaybeden zararlarını telafi etmek için masadan kalkmak istemez. O yüzden savaşı başlatmak kolay, bitirmek zordur. Cumhurbaşkanı Erdoğan bu hafta Putin ile hayati bir görüşme yapacak. Rusya ve Şam özellikle HTŞ terör örgütünden şikâyetçidir. Masada bu konu öncelikli olacak. Son çatışmalar sonrasında İran’la da ilişkilerimiz gerildi. İpler biraz daha gerilir, Rusya ve İran’la ticaret kapıları kapanırsa nelerin olabileceğini anlatmaya gerek yok. Batımızda Yunanistan, Akdeniz’de İsrail, Mısır, Güney Kıbrıs, Mısır ittifakı... Tehlikeli bir kuşatmanın diğer dama taşlarıdır... NATO’dan, AB’den laf dışında hiçbir desteğin gelmeyeceğini de iyi bilelim. Diplomasiyi kullanmak, ortamı yumuşatmak, savaşarak değil konuşarak çözümler aramak... Bizim için tek çare budur. Göç yolları tıkadı! Onlar sadece Edirne yolundaki mültecilerin fotoğrafları değil... Emperyalizmin son 20 yılda yarattığı felaketin kalıntılarıydı. Kucakta bebeklerle yollara düşmek, boğulma tehlikesini göze alıp buz gibi sulara açılmak, battaniyeye sarılıp sınırlarda titremek... Bunlar insanlığın dibe vurduğu anların resimleridir. ABD ve ortaklarının Afganistan, Irak, Libya, Suriye saldırıları milyonlarca insanı evsiz, barksız, yurtsuz, yarınsız bıraktı. Enkazın birazı da bizim sırtımızda kaldı. Sınırların açılmasına gelince... Karşı ülke sınırlarını açmadıkça bizim sınırları açmamızın işe yaramayacağını kimse düşünmedi mi? Nitekim gidenler sınırda kalakaldı. Atina sınırı geçenleri de iade kararı aldı. Hiç değilse çocuklu ailelerin yola çıkmasını önlesek de bu acı manzaraların dekoru olmasak iyi olmaz mıydı? MUSK Ünlü iş adamı Elon Musk, savaş uçaklarını değerlendirirken bir soru üzerine ABD’nin radara yakalanmayan F-35 jetinin İHA yani insansız hava aracına karşı şansının olmadığını söyledi. Musk’a göre F-35, insansız hava araçları karşısında yenilecektir. Eğer bu görüş doğru çıkarsa milyarlarca dolar yatırılan F-35 projesi çökecektir. Hızla gelişen teknoloji hayatımızda birçok şeyi sürpriz şekilde değiştiriyor. Örneğin elektrikli araçlar hızla çoğalırken, 2030 yılında şoförsüz araçların piyasaya hakim olacağı, insanların bir telefonla şoförsüz taksi çağırabileceği, özel araçlara gerek kalmayacağı, otomobil ve petrol endüstrisinin hızla inişe geçeceği haber veriliyor. Bakalım daha neler neler olacak? SPUTNİK Garip bir olay... Ankara’nın Çankaya ilçesinde bir grup, gece yarısı Rusya merkezli Sputnik Haber Ajansı’nda çalışan üç gazetecinin evlerinin önüne gelerek “Şehitler ölmez vatan bölünmez” sloganı atıyor. Üç muhabir ve genel yayın müdürü gözaltına alınıyor. Gazeteciler, Rusya Dışişleri Bakanlığı’nın girişimleri sonucu serbest bırakılıyor. Sebep? Sputnik International’ın Hatay’la ilgili “Çalıntı bölge” adlı bir yazı yayınlaması. Bu yazıyı protesto etmek hakkına sahibiz. Ancak bunun resmi yolları varken ajans muhabirlerini evlerinde taciz etmek neden? Rusya’nın Hatay’la ilgili derdi nedir derseniz? Meğer Türkiye’nin Kırım’ın ilhakını protesto etmesine yanıt vermişlermiş! TAVSİYE Şunlar Atatürk’ün 1934 yılında o tarihte Dışişleri Bakanı Müsteşarı olan Numan Menemencioğlu’na verdiği dış politika tavsiyeleridir. . Komşularınızın iç işlerine karışmayın . Rusya’yı tahrik etmeyin . Arap ülkeleriyle tarihi, sosyal, kültürel ilişkilerinizi geliştirin fakat aralarındaki anlaşmazlıklara karışmayın . Sormadan akıl vermeyin . Batı kültürünü benimseyin fakat onların emperyalist emellerine alet olmayın... KEMAL Kitapsever okurumuz not göndermiş... “Yaşar Kemal’i anma gününde hakkında pek çok şey söylendi. Ben de iki cümle eklemek isterim. Yaşar Kemal neden büyüktür bilir misiniz? Yetersiz olduğu iddia edilen Türk dilinin, ustaca kullanılırsa ne kadar zengin ve her türlü anlatıma uygun olduğunu eserleriyle ispatladığı için büyüktür...” GELE Kemal Kılıçdaroğlu kadın muhtarlar toplantısında konuşurken: - İdlib’de ne işimiz var, diye soruyor... Dinleyenlerden bir hanım muhtar: - O zaman sınır ötesi harekâta neden imza verdiniz? diye soruyor. Kemal Bey: - O başka, oraya geleceğim, diyor. Fakat bir türlü gelmiyor. TANYOL Tuğrul Tanyol’un “Şiirler - 3” kitabı Kırmızı Kedi’den yayımlandı. Oradan birkaç satır... “her şey söylendi, artık eskisi gibi olamaz elimden kayan kitap açık bir yol gibi uzanıyor suyun üstünden sıçrayan bir kedi gibi korkarak bakıyorum, çünkü bilsen! gidilmemiş yollar hep akılda kalır *** oradan nereye gidebilirdik küçük rastlantılarla buluşan iki yaşam aşk uzakta hep genç kalır. biz ötede yaşlanırken...",https://www.milliyet.com.tr/yazarlar/melih-asik/suriyede-careler-6156997
Melih Aşık,Domates silahı...,22 Şubat 2020,"Her ülkenin farklı diplomasi silahları var... Rusya’nın diplomasi silahlarından biri de domates... İdlib’de durum sertleşince domatese sınırı kapattılar. Hatay Milletvekili Mehmet Güzelmansur dün dedi ki: “Domates yüklü TIR’lar kotanın dolduğu gerekçesiyle sınırda bekletiliyor. Bu konuda önceden uyarı yapılmadı. İlişkilerin iyi olduğu dönemde ek kota alınırdı. İdlib nedeniyle ilişkiler gerginleşince ek kota alınamıyor.” Uçak krizinde yaşadık. Domates boykotunu turist boykotu izlemişti. Bunalım uzasaydı doğal gaz vanası da kapanır mıydı? Neyse ki özür dileyerek iş oraya varmadan ilişkileri yoluna koymuştuk. xxx İdlib kırsalına yaptığımız silah yığınağı Suriye’ye “Ay sonuna kadar gözlem noktalarımızın geriye çekil” uyarımızın ciddi olduğunu gösteriyor. Batı basınında şu yorum dikkatimizi çekti: “Türkiye’nin amacı Suriye’yi ürkütüp geri çekilmeye zorlamak ve Rusya’yı kendi yanında yer almaya zorlamaktır.” Böyle bir plan tutar mı? Suriye geri çekilir mi? Rusya Suriye’yi bırakıp Türkiye’nin yanına geçer mi? Eğer bunlar olmazsa Suriye’ye karşı bir savaş başlatır mıyız? Rusya hava sahasını kapattığı takdirde hava desteğinden yoksun birliklerimizin başarı şansı ne olur? Bu sorular zihinleri kurcalıyor. Dileğimiz: Savaşı değil barışı zorlayalım... SÜTUN Bu sütunun başında geçen 38 yılı anlattığımız yazımıza pek çok okurumuzdan bizi onurlandıran, gururlandıran pek çok mesaj geldi. Okurlarımıza bir kez daha şükranlarımızı iletiyoruz. Bu arada kimi gazeteci arkadaşlarımızın bizimle çok fedakârane çalışmaları oldu. Musa Ağacık, Metin Çakmak, Aydın Arıcıoğlu, Nazım Alpman, Hasan Aydın, Varlık Özmenek gibi gazeteciler haber ve yazılarıyla bu sütuna katkıda bulundular. Serap Budak, Elif Eral, Selin Karanfil, Belkıs Öztürk, Sebahat Bağbars gibi yardımcılarımız yıllarca kahrımızı çekti. Onların unutulmaz çabalarına derin teşekkürlerimizi de buraya iliştiriyoruz... HATİP Eski ÖDP yeni adıyla Sol Parti’nin Başkanı Alper Taş, Tükenmez Haber sitesinde bir röportaja konuk oluyor. Orada “Sizce imam hatipler kapatılsın mı?” sorusuna şu yanıtı veriyor: “Laiklik lazım memlekete, gerçek bir laiklik. Eğimde de laiklik geçerli olmalı. Eğitimin dinselleştirilmesi olmaz. Eğitim politikasının özü, yoksulsan, paran yoksa imam hatiplere mecbursun, paran varsa özel okulları tercih edebilirsin. Bu olabilecek bir şey değil. Biz herkesin yararlanabildiği kamusal, parasız, bilimsel laik eğitim için mücadele ederiz. İmam hatipler ancak bir meslek okulu olarak sınırlı ve ihtiyaca göre olabilir. “ Özetle... CHP’li seçmenin duymak istediği görüşleri Sol Parti dile getiriyor. CHP, konu sorulduğunda, “İmam hatipleri de biz kurduk” diye ilgisiz bir yanıtla geçiştiriyor. Laiklik konusuna hiç girmiyor. AFORİZM Aforizma sanatının kralı sayılan Jerzy Lec’ten kimi satırlar yazmıştık. Beğenilmiş. İşte birkaç satır daha... “Hamasetin örttüğü yerleri mizah kazımalıdır.” “Uyarı işaretlerinin ve yol gösteren levhaların ne kadar kazaya yol açtığının istatistiğini yapan var mı?” “Gülmenin yasaklandığı yerde genellikle ağlamak da serbest değildir.” “Bir harem ağasının en verimli yaşamı hadım edildikten sonra başlar.” “Özünde gülünç olan şeyler mizahın konusu olamaz.” “Hedefe kestirmeden giden yol en tehlikeli yoldur, çünkü kurşunlar da o yoldan gider.” “Yukardakilerin de kendilerine özgü dertleri vardır. ‘Altımızdaki gökyüzü bulutlanıyor’ derler onlar da...” “Düşünce harcayan bir yazar yoksullaşır mı, zenginleşir mi?” “Psikopatsız bir dünya anormal olurdu.” 1453 Bir zevzek mi dersiniz, bir zıpır mı, yoksa bir provokatör mü? Her kimse duvara yazı yazmış: “Zulüm 1453’te başladı.” Yani Türklerin İstanbul’u almasıyla başlamış zulüm... Bu sloganı Gezi’ye katılan yüz binlerce kişinin bir tekinin bile ağzından duymadık. Binlerce yazı yazıldı. Böyle bir görüşü savunan tek bir satıra rastlamadık. Aklı başında adam böyle laf eder mi? Ancak bu tek kişinin kışkırtıcı duvar yazısı Gezi karşıtlarının sloganı oldu. “Gezi ruhu işte bu” diye düşmanlık havası yaratıyorlar. Mevcut krizler yetmiyor mu, yenilerine ihtiyaç çok mu? SULU Diyanet İşleri Başkanlığı’nın fakirlikle savaşı sürüyor! Başkanlığın “Ucuza alışveriş yapmak istiyorsanız pazara akşamüzeri gidin” tavsiyesinin hemen ardından yeni bir bilgi daha geldi: “Peygamber efendimiz yemeği sulu severdi, yanında ekmeği bol tutardı.” Tavsiyenin tercümesi: “Yemekleri bol sulu yapın, masadan aç kalkmamak için ekmeğe yüklenin, yemeğin suyuna banıp yiyin.” Daha önce pek akla gelmemiş parlak bir fikir! İMZA Ünlü yazar Ahmet Ümit’in imza gününde kitaplarına imza atmak yerine mühür basması mesele oldu. Bu ilginç olay edebiyat tarihine bile geçti. Ahmet Ümit mazeret olarak: “Benim iki kolumda da lateral epikondilit var. Tedavi görüyorum. Doktor kolumu kullanmayı yasakladı” diyor. Ama eleştiriler sürüyor. Bizce sayın yazar kitaplara mühür basmaktan daha sempatik bir şey yapabilirdi. Mühür yerine parmağını basabilirdi. Parmak izi malum resmi belgelerde bile imza yerine geçer. Özgün ve kalıcıdır. Mührü herkes basar. Parmak izini ise sadece sahibi bırakabilir. İmza kadar değerli olabilirdi okur nezdinde...",https://www.milliyet.com.tr/yazarlar/melih-asik/domates-silahi-6150357
Melih Aşık,Yaşar Kemal...,27 Şubat 2020,"Yarın, 28 Şubat, edebiyatın büyük ustasının, Yaşar Kemal’in 5’inci veda yıl dönümü.  Memleketi Adana’da ve İstanbul’da Sarıyer Belediyesi’nde anma etkinlikleri düzenleniyor. Daha da renkli gösterilere vesile olabilir bu anma günü.  Örneğin, Yaşar Kemal’in eserinden bestelenen “Teneke” operası en azından Ankara’da sahneye konulabilirdi. İtalyan besteci Fabio Vacchi’nin bu bestesi ünlü La Scala Operası’nda 2007 yılında sahnelendi. Büyük beğeni topladı. Türkiye’de adı bile anılmıyor. En azından bu operanın kimi parçalarından oluşan bir konser düzenlenebilirdi. Demek akıl edilemedi.   Yaşar Kemal deyince dilimizi en güzel kullanan, en renkli yazarlardan biri akla gelir elbet. Onun unutulan katkılarından biri de Akdamar Kilisesi’dir. O da ne diyeceksiniz... Gençliğinde röportaj yapmak için gittiği Diyarbakır’dan dönerken Van Gölü feribotunda bir yüzbaşıyla tanışır. Yüzbaşı gazeteci olduğunu öğrenince:  - İyi ki sizinle karşılaştık, der, burada Akdamar adasında Ermenilerden kalma bir kilise var. Bir yapı başeseri. Bugünlerde bunu yıkıyorlar. Engel olabilir miyiz?  Ertesi gün birlikte adaya giderek kiliseyi görürler. Yaşar Kemal dönüşte gazetesinin patronu Nadir Nadi’yi arayarak durumu anlatır. Nadir Nadi o sırada DP milletvekilidir. Hükümeti harekete geçirir. Kilise yıkılmaktan kurtulur. Sonraki yıllarda onarılır, bir kültürel zenginlik olarak topraklarımızda yerini alır. O yüzbaşının ve Yaşar Kemal’in çabası unutulur. Büyük yazarı sevgiyle saygıyla anıyoruz...  NİMET  Kemal Kılıçdaroğlu son MYK toplantısında:  - Çok yakında iktidar olacağız, tabanımız buna hazırlıklı olmalı, diye konuştu...  Yakında seçim olacağına, CHP’nin iktidara geleceğine ilişkin bir belirti yok. Peki, Kemal Bey neden böyle konuşuyor? Belli ki kurultay öncesi parti tabanına: “İktidara çok yaklaştık. Beni eleştirmenin ve parti için demokrasiyi tartışmanın sırası değil. Eleştirilere kulak asmayın, kendinizi iktidar nimetlerine odaklayın” mesajı veriyor.  Ayrıca...  CHP iktidar olacaksa tabandan önce genel merkezin hazırlıklı olması gerekir? Hangi sorunu, hangi programla, hangi projeyle nasıl çözecekler? Bu yönde en küçük hazırlık var mı?..  BENNA   1928 yılında kurulan Müslüman Kardeşler teşkilatının kurucusu Hasan el Benna’nın şu görüşlerini Rıza Zelyut’un “Din ve Siyaset” adlı kitabında okuduk:  “İslam ilkelerine dayanmayan devlet düzenini ve siyasi partilerinin hiçbirisini benimseyip kabul etmiyoruz. Biz tüm gücümüz ve varlığımızla her yönüyle İslam esaslarını yeniden canlandırmaya ve İslam hükümetini bu esaslara göre oluşturmaya gayret edeceğiz.”  Müslüman Kardeşler teşkilatının amacı “Dini kurallara yani şeriata dayalı anayasayla yönetilen bir devlet” kurmaktır.  Suriye ve Libya’da bu umutla savaş alanındalar.  ERKEK  Diyanet İşleri Başkanlığı’na bağlı aile ve dini rehberlik büroları, kendilerini arayan kadınlara tavsiyeler veriyor.  Alman ajansı DW’nin haberine göre, Çorum müftülüğüne “Şiddet gördüğümde ne yapmam gerekir?” diye soran kadına “Vurursa tepki vermeyin, oradan uzaklaşın. Odanıza çekilin. ‘Nasıl istiyorsan öyle yapayım’ diye olayı örtmeye çalışın, ama uygun zamanda açın. Suçlayıcı dille konuşmayın. ‘Nasıl istiyorsun, bilemedim. Bilsem öyle yapardım’ gibi konuşun” deniliyor.  Akla gelen ilk soru: Diyanet İşleri tarihin hangi dönemini yaşıyor?  TURGUTREİS  Köşemizde “REİS” başlığıyla “Bodrum Turgutreis’te Sahil Güvenlik Komutanlığı’na ait liman inşaatı”nı konu etmiştik. Muğla Milletvekili Burak Erbay bu projenin şehrin ortasında turizmi ve doğal çevreyi etkileyecek şekilde inşa edilmesinin rahatsızlık yarattığını bildirmişti...  E. Deniz Kurmay Albay İsmet Hergünşen gönderdiği notta düşüncesini belirtirken yer seçiminin harekât ihtiyacından kaynaklandığını ve genellikle üç dört yıllık çalışma sürecinden sonra, yerel yönetimle gerekli koordinasyon sağlanarak inşa faaliyetine geçildiğini anlattı. Konuyu tekrar Burak Erbay’la konuştuk...  Erbay bize, seçilen yerin denize girilebilen tek nokta olduğunu, Bodrum Belediyesi’nin de seçilen noktaya itirazının olduğunu ve konuyu mahkemeye götürdüğünü anlattı. “Askeri liman inşaatı Turgut Reis’in birkaç kilometre dışında inşa edilebilir kanısındayız” dedi...  FIKRA  Bir karasinek, iki arkadaşın bulunduğu bir odada oradan oraya uçarken çıkardığı vızıltıyla rahatsızlık veriyormuş. Arkadaşlardan biri dayanamamış, tabancasını çekmiş, o sırada arkadaşının alnına konmuş olan sineği bir kurşunla etkisiz hale getirmiş.  Tabii kurşun arkadaşının da beynini delip geçmiş. Yaman silahşor silahını yerine yerleştirirken şöyle söylenmiş:  - Bir sizden, bir bizden...  Fıkradan isteyen istediği dersi çıkarabilir...  FACİA  Gaziantep’te olay sokak kamerasıyla görüntülenmiş. İki Suriyeli genç kaldırımda konuşuyorlar. Derken biri aniden kendini yandan geçen otomobilin altına atıyor. Metrelerce sürükleniyor. Görüntüleri sosyal medyaya aktaran kişiler:  - Suriyeliler kendilerini arabaların altına atarak sigortadan para sızdırıyor, demiş.  Twitter’a görüş yazan sayısız kişi de buna inanmış, basmış küfrü. Valilik bunun bir intihar olduğunu, ezilen kişinin bel kemiğinin kırıldığını açıkladı. Ancak Suriyelilere dönük küfürler sürdü. Evet, Suriyeli göçmenler geleceğe yönelik tehlikedir. Geri gitmeliler. Ancak onlara yönelik düşmanlığı körüklemek bu çözüme hizmet etmez. Bizi insanlıktan çıkarır sadece. Olan odur.",https://www.milliyet.com.tr/yazarlar/melih-asik/yasar-kemal-6153794
Melih Aşık,Ya uzaktakiler...,29 Şubat 2020,"Aslan gibi 33 Mehmetçiğimiz şehit oldu, bir o kadarı yaralandı, milletin yüreği acıyla, hüzünle kavruldu. Toplum kederler içine düştü. Burada farklı bir konuya değineceğiz. Önceki akşam ekranlarda şehit haberlerini biz büyük üzüntüyle izlerken... Ekran başında bizden çok daha endişeli aileler vardı. İdlib’de cephedeki askerlerimizin yakınları, anaları, babaları, kardeşleri, eşleri, çocukları elbet tarif edilmez kaygı ve endişeyle izliyordu haberleri. Acaba yakınları şehit mi oldu, yaralandı mı, hastaneye mi kaldırıldı? Ekranlarda isim yoktu, sadece sayı vardı. Oysa... Fikrimizce... Şehitlerin adları açıklanmalıydı. Evet, ailelerinde şok yaratmaması için şehit isimleri anında açıklanmıyor. Ama açıklanmayınca tüm asker yakınları endişeye kapılıyor. Ayrıca yaralıların isimleri verilmeli, hangi hastanelerde yattığı bildirilmeliydi. Aileler elbet bu haberler üzerine harekete geçerlerdi. Yaralısı olan Hatay’a doğru yola çıkabilirdi. Veya oradaki bir yakınını harekete geçirebilirdi. Diğer asker yakınlarının içi ferahlardı. Bir başka yöntem... Bir özel hat kurulabilir, asker yakınları bu özel hattan bölgedeki karargâhı arayarak ölen ve yaralananların isimlerini öğrenebilirdi. Ne yazık ki bunlar olamadı. Asker yakınları bütün geceyi endişeler içinde geçirdi. Ama bundan sonrası için düşünülmeli bu yöntem. NOT: Hatay Valiliği dün öğle saatlerinde şehit ve yaralı aileleri için şu telefon hattını açtı: (0326 214 02 63). Geç ama olumlu bir adım... Önemli cephe Atatürk düşmanla mücadelede üç kuvvetin tayin edici olduğunu söyler: 1. Milletin kendisi, 2. Meclis 3. Silahlı Kuvvetler. Bu üç kuvvet iki cephede savaşır: 1. İç cephe 2. Dış cephe. Gerisini Nutuk’tan okuyoruz: “Asıl olan iç cephedir. Bu cephe bütün memleketin, bütün milletin meydana getirdiği cephedir. Dış cephe, doğrudan doğruya ordunun düşman karşısındaki silahlı cephesidir. Bu cephe sarsılabilir, değişebilir, mağlup olabilir; fakat bu durum, hiçbir zaman bir memleketi, bir milleti yok edemez. Önemli olan, memleketi temelinden yıkan, milleti tutsak ettiren, iç cephenin çökmesidir.” İç cephenin güçlü olması neye bağlıdır? Herhalde kısır tartışmaların, yapay kavgaların son bulmasına. Sıkışınca, “Aynı gemideyiz”, “Milli birlik” vs. teraneleri... Rahatlayınca, eski kavgalara, suçlamalara dönüş. Olmaz... Olamaz... ŞİİR Savaş sonrası sayımlarda Şu kadar ölü, şu kadar yaralı Kadın, erkek sayısız kayıp... Elden ayaktan düşmüş Geride bir o kadar da sakat, O kara günleri anımsayalım diye... Zorumuz ne insan kardeşlerim, Amacınız kökümüzü kurutmaksa, Yetmiyor mu tayfunlar, taşkınlar, Bunca aç, bunca sayrı, kırım, kıyım, Sayısız işkence kurbanları... En kötüsü, Gün günden başımıza inen bu gökyüzü! Ah uzak görüşlü yetkililer, Bıraksanız da büyük sorunları bir yana, Biraz da ulusunuz için, Halkınız için konuşsanız... Çocuklarınız için... Kökleri kuruyup gitmeden! Rıfat Ilgaz KEÇİ Amerikalı çift avlanmak için Amerika’dan Adıyaman’a geliyor. İki dağ keçisini katlediyorlar. Heybetli cüssesi ve 130 santimetrelik boynuz uzunluğuyla bir anıt güzelliğindeki hayvanın önünde zafer kazanmış gibi poz veriyorlar. Buna av turizmi deniyor. Devlet para karşılığında hayvanları vurduruyor. Oysa doğa sadece insanlara ait değil. Bu hayvanların da doğada insanlar kadar yaşam hakkı var. Türkiye yılda iki milyon lira para kazanıyormuş bu turizmden. Doğa Koruma ve Milli Parklar Adıyaman Şube Müdürü İsmail Kozan elde edilen gelirlerin yüzde 60’ının köylerde cami, taziye evi, Kuran kursu gibi ihtiyaçlarda kullanıldığını söylüyor. Sevap işlemek için mi hayvanları vurduruyorsunuz? Yaptığınız günah değil mi? AMENTÜ CHP Adana Milletvekili Ayhan Barut, Sezai Karakoç’a ait ‘Diriliş Neslinin Amentüsü’ adlı kitabın okullarda dağıtılmasına tepki göstermiş. Ayhan Barut bu kitapta yer alan “Kuran’da sağcılar Allah topluluğu, solcular da şeytan topluluğu olarak vasıflandırılmıştır” gibi cümlelerin, “Kuran’da sağcıların uğurlu topluluk, solcuların ise uğursuz topluluk şeklinde nitelendiği” şeklindeki ifadelerin yanıltıcı ve ayrıştırıcı etki yapacağını söylüyor, kitabın geri çekilmesini istiyor. S-400 Amerikan sözcüsü “S-400’leri almaktan vazgeçin” demiş. Vaz geçelim de... Ödediğimiz yüz milyonlarca dolar ne olacak? Rusya’ya herhalde, “Al bunları, ver paramızı” diyemeyiz. Paranın tamamını ödesek... Bu defa da Rusya’nın kilidi açacağı çok kuşkulu. Çünkü araya güvensizlik girdi. Rusya füzelerin bir gün Suriye veya kendisine karşı kullanılacağını düşünecek. Yazılımı ona göre düzenleyecektir. S-400’leri ne Rusya ve Suriye’ye... Ne de Yunanistan gibi NATO müttefiklerine karşı kullanamayacaksak ne yapacağız? SOBA Yargıtay Onursal Başsavcısı Sami Selçuk, Yaşar Kemal’le ilgili yazımızı okumuş, kimi anılarını aktardı. Yaşar Kemal’in telefonda ağladığı bir olay vardı anılar arasında. Yaşar Kemal olayı şöyle anlatmış: - Jandarmalar gözaltına almıştı. Gece nezarette kaldım. Ertesi gün serbest bıraktılar. Eve geldim. Baktım notlarım yerinde yok. 900 sayfa notum vardı. Jandarmaya gidip notlarımı sordum. Hava soğuktu biz onları dün gece sobada yaktık, dediler... İşte bunu anlatırken gözyaşlarına boğulmuş büyük usta...",https://www.milliyet.com.tr/yazarlar/melih-asik/ya-uzaktakiler-6155296
Melih Aşık,Ankara Market...,11 Şubat 2020,"Ankara Belediye Başkanı Mansur Yavaş hayırlı bir girişimin hazırlığında... Ankara Belediyesi halka ucuz gıda maddesi temini amacıyla büyük marketler açılması için hazırlık yapıyor. Halk Ekmek Genel Müdürü Recep Mızrak başkanlığında bir ekip, halk marketlerin faaliyete geçmesi için şu sırada harıl harıl çalışıyor. Recep Mızrak geçmiş yıllarda ANAP Kırıkkale Milletvekili olarak Meclis’te görev yapmış, uzun yıllar Et Balık Kurumu Genel Müdürlüğü’nde bulunmuş bir isim. Kendisiyle hazırlığı yapılan halk marketleri konuştuk... Verdiği bilgiye göre, deneme olarak Etimesgut ve Mamak’ta 250 metrekarenin üzerinde iki mağaza açılacak. Bu marketlerde et ve etli mamuller, süt ve sütlü mamuller, ekmek ve unlu mamuller başta olmak üzere her türlü gıda maddesi satılacaktır. Bu ürünler üretici veya kooperatiflerden doğrudan alınarak satışa sunulacak, aracının ortadan kaldırılmasıyla halka ucuz ve kaliteli ürün sunumu sağlanacaktır. Recep Mızrak ilk iki satış merkezinin nisan ayı başında faaliyete geçeceğini, olumlu sonuç alınması durumunda mağazaların süratle çoğaltılacağını anlattı. Bir amaç da diğer belediyelere örnek olmaktır. Bizce bu model hızla geliştirilmeli, sosyal demokrat belediyecilik bu alanda bir fark ortaya koymalı, halkı bir parça olsun ferahlatmalı... Tek tek basarak... CHP’nin İzmir ve İstanbul il kongreleri hafta sonunda yapıldı. Başkan adaylarını Kemal Kılıçdaroğlu önceden belirlemişti. Delegeler tepeden belirlenmiş adaya oy verdiler. Ancak süreç sancısız olmadı. İzmir’de 611 delege oy kullandı. Tek aday Deniz Yücel 211 oy aldı. Üyelerin üçte ikisi resmen protesto gösterisi yaptı. İstanbul’da 677 delegeden 571’i oy kullandı, Canan Kaftancıoğlu 444 oy aldı. Kaftancıoğlu “Çok adaylı kongre tercihimdi” diyerek Genel Başkan’a gönderme yaptı. Kaftancıoğlu’nun “Umudun olduğu her yerde tek adamlar yenilmiştir” derken kimi kastettiği ise yoruma açıktı. Kısacası, kongreleri Kılıçdaroğlu kazandı. Kendisini Müjdat Gezen’in tek dizelik şiiriyle kutluyoruz: “Kendi kendimle yarıştım, birinci oldum.” SUR Okurumuz Erdoğan Sığın yazıyor: “Yazılı kaynaklarda 8. yüzyılda son halini aldığı belirtilen ve toplam uzunluğu 22.5 kilometreyi geçen İstanbul surları bakımsızlıktan tamamen yıkılmak üzeredir. Unesco’nun Dünya Kültür Mirası listesinde de yer alan bu tarihi eserler şehrin ortasında sahipsiz bir halde zamana inat ayakta durmakta. Bunlar bizim tarih ve kültür varlıklarımızdır. Yaşatmak görevimizdir.” NOT: Geçmişte restore ediyoruz diye surların bir kısmını yeniden yaptılar, tiyatro dekoruna benzettiler. Umarız öylesi tekrarlanmaz. Ayrıca... Mevcut anlayış 1453’ten öncesiyle ilgilenmediği için böyle bir restorasyona kalkışır mı? Ondan da emin değiliz. TIP AB İstatistik Servisi Eurostat’ın yaptığı araştırmaya göre AB ülkeleri arasında en düşük kanser oranı Güney Kıbrıs’ta imiş. 2016 yılında her 100 bin kişiden 194’ü kanserden ölmüş. Avrupa ortalaması 257. En yüksek ölüm oranı ise 347 kişi ile Macaristan’da. Kıbrıs neden kanserin en az görüldüğü ülke? Bizim tıp fakültelerinden biri iş edinip araştırsa çok iyi olur. AYVA Ayvalık halkı bugün yapılacak ihalenin iptalini istiyor. Ayvalık Belediye Başkanı Mesut Ergin bu ihalenin iptali için çağrı yaptı. Konu ne midir? Arasında 23 ada ile bakir koyların da bulunduğu Ayvalık Tabiat Parkı’nın yapılaşmaya açılmasıdır. Park içinde kalan alanlarda “günübirlik kullanım tesisleri” yapılabilmesi için bugün ihaleye çıkılacak. Ayvalıklılar, söz konusu alanların halka açık ve doğal haliyle kalmasını istiyor. Günübirlik tesisler yapılırsa parkın içine beton dökülecek, kimi alanlar halka kapatılacak, büfelerin, kafelerin işgalleri başlayacak, etrafı çöpler kaplayacak. Ayvalık halkı endişelerinde haklıdır. “Tesis” diye girilen yere beton ve işgal de girer. TUĞLA Diyanet İşleri Başkanı Ali Erbaş, Pazarcık Kuran kursunun açılışında konuşuyor: “Burada bu kursta bir tuğlası olanın bile, o tuğladan dolayı cennette kendisine bir ev verileceğini Allah resulü efendimiz müjdeliyor.” Profesör Erbaş acaba cenneti nasıl tasavvur ediyor. İnsanlar orada da evlerde mi yaşayacak? Kuran kursuna fırsat bulup tuğla koyamayan ne olacak? Cennette evsiz mi kalacak? Sokakta mı yatacak? O zaman cennetin anlamı kalır mı? Vatandaş bu tür sözleri kendi mantığında tartıya vurmaz mı? Diyanet’e inancı zayıflamaz mı? Kuran kursuna yardım için ev vaat etmek şart mı? Diyanet’e ve Diyanet Vakfı’na akıtılan paralar bu hizmetler için değil mi? KUDÜS Kemal Kılıçdaroğlu, Ahmet Davutoğlu, Ekrem İmamoğlu, Temel Karamollaoğlu Kudüs mitinginde buluştular. Filistin halkının uğradığı zulmü protesto ettiler. Siyasetçilerin ülke sorunlarından daha çok Filistin sorununa ilgi göstermeleri nedendir? Bir meslektaşın kişisel yorumu: - Çünkü böylesi kolaydır. Türkiye’nin mağdurlarına iktidar sorumlu mevkide olduğu için, muhalefet ise egemenleri incitirim kaygısıyla sahip çıkamıyor. Hem iktidar hem muhalefet ezilenlerin yanında olduklarını Filistin’e şefkat ve merhamet göstererek sergiliyorlar.",https://www.milliyet.com.tr/yazarlar/melih-asik/ankara-market-6142126
Melih Aşık,Tarikat ve cemaat...,30 Ocak 2020,"Ankara’da 21. Yüzyıl Türkiye Enstitüsü’nün düzenlediği panelde tarikat ve cemaatler tartışılırken Prof. Esergül Balcı, ülkede bir milyon çocuğun tarikatların elinde eğitim gördüğünü, medreseye başlama yaşının 3’e kadar indiğini, Doğu’da bazı okulların dış ülkelerin kontrolüne girdiğini anlatıyor. İlahiyat Fakültesi öğretim Üyesi Prof. Dr. Sönmez Kutlu söz alıyor, o da özetle diyor ki:  Tarikat ve cemaatlerin din algısında, topluma cinsiyet ayrımcılığı üzerinden bir dindarlık aşılanmaya çalışılıyor. Bu yapılara girenler, önce kadın-erkek ayrımcılığı yapıyor, her olaya cinsiyet açısından yaklaşıyor, sonra ailesinden, toplumdan ve değerlerinden uzaklaşıyor.  Tarikatçı ve cemaatçi yapıların din algısında, şeyhlerden inanç veya kanaat önderleri üretiliyor. Oysa bir Müslüman’ın inancı konusunda ona önderlik yapacak kendi aklı ve özgür iradesidir.  Tarikatçı ve cemaatçi yapıların din algısında akıl aleyhtarlığı hâkim. Menkıbe, hikâye ve hurafelere dayalı bir dindarlık, sorgulama yeteneği güçlü olan gençlerimizi dinden uzaklaştırmaya, ateizm, teizm veya deizmin kucağına atıyor.  İnsanların birbirlerine dindarlık taslamaları veya dini temsil adı altında ruhbanlar (aracılar) üretmeleri İslam’ın anlayışına terstir.  YARIŞ  Taksiye bindik, şoför hareket etti, bir gözü yolda, bir gözü de cep telefonu ekranındaki at yarışında. Neyse ki yarış çabuk bitti, bizimki uyarmamıza gerek kalmadan önüne bakmaya başladı. Ondan sonra at yarışı muhabbeti başladı. Lafı açtık:  - Eskiden at yarışları cumartesi pazar günleri olurdu şimdi durum nasıl? - Şimdi günde iki yarış var abi. Haftada 14 yarış. - Nerede yapılıyor bu yarışlar? - Ankara, İstanbul, İzmir, Adana, Bursa, Kocaeli, Şanlıurfa, falan... - Sen her gün oynuyor musun? - Oynuyorum ama küçük. 20-30 liralık. - Kazanıyor musun? - Bazen. Bir keresinde 3 bin lira kazandım.  Şoför umut dünyasına kapağı atmış, yaşamını o dünyada sürdürüyordu.  KADER  Televizyon muhabirinin mikrofon uzattığı adam tutturmuş:  - Deprem kaderdir, diyor. - Ama önlem alınırsa depremden kimse zarar görmüyor. - Önlem alınmaması da kaderdir. - Yöneticiler duyarlı olsa önlem alınırdı. - Duyarlı yönetici olmaması da kaderdir. - Ama kaderi değiştirmek elimizdedir. - Kaderde onu değiştirmek varsa değiştiririz. - Sonuç? - Geleceğimiz önceden yazılmıştır. Kaderde ne varsa o olur.  Ne dersiniz bu düşünce tarzına?  Hem toplumu hem onu yönetenleri rahatlatan bir tarz değil mi?  Doğu dünyasında milyonlara bu düşünme tarzı belletildi. Yönetenler rahat etti!  Ekrem Bey’e not...  İBB Başkanı Ekrem İmamoğlu eşiyle birlikte Elazığ ve Malatya deprem bölgesinde incelemelerde bulunmuştu. Daha sonra Tunceli’ye geçen İmamoğlu kayıp üniversite öğrencisi Gülistan Doku’nun ailesiyle ve Belediye Başkanı Mehmet Maçoğlu ile görüştü. Sonra da Erzurum’da ailece kayak yaparken resimlendi. Bir kısa not:  “Sayın İmamoğlu, İstanbul halkı size büyük bir kredi açtı. İcraatınızı ilgiyle izliyor. Ankara’dan hemen her gün olumlu belediyecilik haberleri gelirken, İstanbul’dan da bu tür haberler almak istiyor. İstanbul’un onlarca sorunu yerinde duruyor. Bir patron iş yerinden uzaklaşınca orada işlerin duracağını herkes bilir. O yüzden gerekli gereksiz İstanbul dışında vakit geçirmeniz kaygı uyandırıyor. Size açılan kredi sonsuz değildir. Bunu algıladığınızda vaktin geçmemiş olacağını umarız.”  SORUŞ  Sosyal medyada Elazığ depremiyle ilgili mesaj atanlardan 50 kişi hakkında soruşturma açılmış.  İmara aykırı konut yaparak veya malzemeden çalarak 41 kişinin ölümüne yol açan müteahhitler ve onları denetlemekle yükümlü görevliler hakkında ne zaman soruşturma açılacak?  Onu da merakla beklemekteyiz.  HOCA  Yıldız Teknik Üniversitesi Fen Edebiyat Bölümü’nde “İnsan ve Toplum Bilimleri” hocasıymış Prof. Bedri Gencer. Depremle ilgili tweet atmış: “...Avustralya, Çin gayretullaha dokundu azap geldi. Maazallah, biz de zinayı, livatayı yasallaştırarak, Allah’ın helal kıldığı yaşta evliliği tecavüz sayarak, mutlu yuvaları bozarak gayretullaha dokunmayalım. Az kaldı...”  Böylece depremi çocuk yaşta evliliğin yasaklanmasına bağlamış. Tepkiler gelince de tweet’i silmiş.  Bu hoca şimdi üniversitede gençlerin karşısına geçip kürsüde ders verecek. Peki, onların yüzüne rahat rahat bakacak mı? Kızıyla erkeğiyle, öğrenciler o hocaya hangi gözle bakacak? Hakkında inceleme başlatılmış. Bu süreçte derslerden alıkonulması hayırlı olurdu.",https://www.milliyet.com.tr/yazarlar/melih-asik/tarikat-ve-cemaat-6132869
Melih Aşık,Dönüp dolaşıp...,28 Ocak 2020,"Milletçe başımız sağ olsun... Söylenecek başka ne var. En umut kırıcı, en hüzün verici olan da budur. Yazmanın, çizmenin, konuşmanın hiç fayda etmemesi. Felaketlerden ders alınmaması. Üç gün ağlayıp dördüncü gün hiçbir şey olmamış gibi hayatın devam etmesi. Dönüp dolaşıp aynı yere gelinmesi. Değerli gazeteci Müyesser Yıldız, 1999 körfez depreminden hemen sonra (20 yıl önce) yazdığımız yazıyı hatırlattı. Demişiz ki genel havaya bakıp: “Teşhis: ‘Takdir-i ilahi...’ Önlem: ‘Allah tekrarından korusun...’ Teselli: ‘Devlet vatandaşın yanındadır...’ Tedavi: ‘Devlet yaraları saracaktır... Türkiye’yi 35 yıldır bu siyasi meddah zihniyeti idare ediyor. Her felaketi lafla geçiştirip, yeni felaketlere zemin hazırlıyor. Ne bilimin sesine kulak vermek var lügatinde, ne hırsız müteahhitten veya rüşvetçi belediyeden hesap sormak. Ne de insanları yeni bir felaketten koruyacak önlemi almak. O yüzden, ABD veya Japonya’da artık sıradanlaşmış bir doğa olayı Türkiye’de doğal afete dönüşebiliyor. Halk hırsız müteahhitleri, haraççı belediyeleri, aymaz siyasetçileri hesap masasına oturtmazsa. Bilimin sesine kulak vermezse. Daha çok acılar yaşayacağız. Çok ağlayacağız. Biline...” Bile bile lades! Sosyal medyada izliyoruz. Deprem uzmanı Prof. Naci Görür, Elazığ’da bir deprem olabileceğini anlatmış hatta Sivrice adını bile vermiş. Dinleyen olmamış. Anlatıyor: “Elazığlı olmam nedeniyle, Elazığ’da kentin depremselliğiyle ilgili konferanslar verdim, uyarılar yaptım, Elazığ ve köylerini depreme hazırlayın dedim. Bu konuda kitaplar basıldı. Ama maalesef pek bir şey yapılmadı. Tıpkı İstanbul’da olduğu gibi. Bununla da kalmadık. Yine Elazığlı olan Prof. Namık Çağatay ve İTÜ’deki arkadaşlarla birlikte Bingöl, Elazığ, Malatya, Maraş valilik ve belediye başkanlıklarını ve bu kentlerdeki üniversiteleri bir araya getirdim. Harita Genel Komutanlığı’nı da işe katarak proje hazırladım. TÜBİTAK, DPT gibi birçok yere başvurduk, reddedildi. Halbuki her fay kuşağında depremin er geç geleceği biliniyordu.” ENKAZ Bir okurumuz uyarıyor: - Sık sık “enkazlar” diye bir söz duyuyorum. Oysa enkaz zaten çoğuldur. Doğru... Enkazlar sözü kulağı tırmalıyor. Enkaz çoğuldur. Ancak Türkçede tekil olarak kullanılan çoğul anlamlı sözcükler var. Bu da onlardan. Böyle başka sözcükler de mevcut. Mesela: “Ahbap, akraba, amele, arazi, edebiyat, elbise, esnaf, eşya, fiyat, fukara, hademe, mesai, evlat, tüccar, talebe, tahsisat...” gibi. ÇALIŞ CHP Genel Başkan Yardımcısı Yıldırım Kaya aradı. Partinin düzenlediği eğitim çalıştayı konusunda bilgi verdi. Çalıştay’da eğitimle ilgili çeşitli kuruluşların görüşlerini aldıklarını, bunları kayda geçirdiklerini anlattı. Bu görüşler bir kenara atılmayacak, önümüzdeki kurultayda (mart ayı sonunda) parti programı güncellenirken eğitimle ilgili bölümü oluşturacaktı. Sayın Kaya’ya verdiği bilgiler için teşekkür ettik. BEKÇİ TBMM İçişleri Komisyonu bugün Çarşı ve Mahalle Bekçileri Kanunu Teklifi’ni ele almak üzere toplanacak. Yeni teklif, eskisine ek olarak, bekçilere, görev bölgelerinde arabaları durdurabilme (kendi kimliklerini ibraz etmek koşuluyla), kimlik sorabilme yetkisi veriyor. Ancak bekçiler araç ve üst araması yapamayacak. Olay çıktığı zaman suçluları gözaltına alıp genel kolluk kuvvetine bildirecek. Silah taşıma ve kullanma yetkileri olacak. Hassas bir konu bu. Enine boyuna tartışmak gerekir. LALE Prof. Cem Yaltırak, TV’de “İstanbul depremiyle ilgili projelerin maliyeti ne kadar?” sorusuna şu yanıtı veriyor: - İstanbul’a 1 yıl lale ekmezseniz tüm projeleri finanse edersiniz. Sayın Profesör bu sözleri herhalde projelerin finansmanı için büyük para gerekmediğini anlatmak için söyledi. Yoksa lale ekimine karşı olduğunu hiç sanmıyoruz. Lale İstanbul’un sembolüdür. Mevsimi geldiğinde rengârenk laleler kenti yine süslemelidir. İBB laleden vazgeçmesin. Ruhumuzu karartmayalım. GÖLGE Depremde vatandaşın yardımına koşmak şart. Siyasilerin, eğer bir katkıları olacaksa deprem bölgesine gitmeleri elbet hem ödev, hem görev. Bir de hiçbir katkısı olmayacağı halde deprem bölgesine koşanlar var. Sırf resim çektirmek için gidiyorlar. Orada valiyi, belediye başkanını, kaymakamı meşgul etmekten başka işe yaramıyorlar. Kimi de üstüne vazife olmadığı halde çalışmaları denetliyor, “Ekipler iyi çalışıyor” diye demeç veriyor. Diyojen’in “Gölge etme başka ihsan istemez” sözü böyleleri için söylenmiş olmalı...",https://www.milliyet.com.tr/yazarlar/melih-asik/donup-dolasip-6131534
Melih Aşık,Kuşatma altında...,04 Şubat 2020,"Sonunda korkulan oluyor… Suriye’de Türk ordusu ile Suriye ordusu karşı karşıya geliyor... İdlib’de 6 askerimizin şehit olması üzüntüsüne savaşın tırmanmasından doğan endişeler ekleniyor... Türkiye, Astana mutabakatı sürecinde, Suriye’nin dışından İdlib’e gelen cihatçı teröristleri temizlemeye, Halep’ten Şam’a ve Lazkiye’ye uzanan kara yollarının güvenliğini sağlamaya söz vermişti. Ancak süre uzadıkça bunu gerçekleştirmek güçleşti. Suriye atağa kalktı.  Günümüzde Rusya desteğinde Suriye birlikleri İdlib içerisinde ilerlemekte, savaştan kaçan yüz binlerce Suriyeli sınırımıza dayanmaktır. ABD ve dış güçler gizli ve açık kışkırtmalarını sürdürürken... Rusya da artık hoşgörülü davranmamakta, Libya sorununa ek olarak, İdlib meselesi, Moskova ile ilişkileri zora sokmaktadır.  Öte yanda Libya’da Hafter güçleri ve onun arkasındaki Mısır, BAE, Fransa gibi devletlerle karşı karşıya gelmiş durumdayız. Doğu Akdeniz’de Yunanistan- İsrail- Güney Kıbrıs cephesiyle aramızdaki gerginlik sürüyor.  Ankara, Yunanistan’ın 16 ada’yı anlaşmalara aykırı biçimde silahlandırdığını ilan ederken, Fransa Yunanistan’a savunma yardımı olarak bölgeye savaş gemilerini göndereceğini açıklamış bulunuyor. Gelişmeler her zamankinden daha kritik görünüyor. ASKER Bedrettin Akalın 59 yaşında 5 çocuk babası emekli bir hat sanatçısı… Kütahya Hava Er Eğitim Tugayı’nda bedelli askerlik yapıyor...14 ve 18 Ocak’ta iki kez rahatsızlanıyor. İkisinde de revirden ilaç yazıp yolluyorlar. 22 Ocak’ta hastaneye kaldırılıyor. İki gün içinde vefat ediyor. Teşhis zatürre... Akalın askeri birlikte bir duvara büyük Atatürk resmi yapıyormuş... O da yarım kalıyor. Ailesi ‘olayda kasıt olduğunu sanmıyoruz’ diyor... Cumhuriyet’teki haberi okurken merak ediyoruz... Eskiden 45 yaşını geçenler çürüğe çıkardı. Bu süre uzatıldı mı? 59 yaşındaki adamın askerde üstelik gençlerle aynı yerde işi ne? Askerlik öğrenip cepheye mi gidecek? Bu nasıl bir yasa? Nasıl uygulama? BEKÇİ BABA TBMM’deki bekçi yasası zihinlerde kuşkulu sorulara yol açıyor. En başta merak edilen şu: Polis ve jandarma varken polis yetkilerine sahip bir başka teşkilat neden kuruluyor. Neden polis teşkilatı genişletilmiyor? İki... Silah taşıma, silah kullanma, üst arama, gözaltına alma, toplumsal olayları önleme gibi yetkileri polis kullanırken dahi yetki aşımı tartışması ortaya çıkıyor. Daha az eğitimli bekçi teşkilatı bu yetkileri nasıl düzenli şekilde kullanacak? Prof. İbrahim Kaboğlu işe alımlardaki sakıncaya dikkati çekiyor: “Yasa,  adaylarda aranacak şartların ve mesleğe giriş sınavına ilişkin usul ve esasların belirlenmesini İçişleri Bakanlığı’nca çıkarılacak yönetmeliğe bırakmaktadır. Oysa silahlı ve çok geniş yetki sahibi bekçilere ilişkin mesleğe kabul ve liyakat koşulları kanunla düzenlenmeli ve yürütmeye bu ölçüde bir yetki bırakılmamalıdır.” EVGENÇ Sosyal hayatta yeni bir kavram ortaya çıktı: Ev genci... Buna kısaca Evgenç de diyebilirsiniz... Devgenç gibi bir şey oldu ama bu bambaşka bir kavram İşsizlikle ilgili bir tartışmada kulağımıza çalındı... Okula gitmeyen, bir işte çalışmayan, iş de aramayan yüz binlerce genç var biliyorsunuz. İşte onlara “Ev genci” deniyormuş... Çeşitli formlarda yer alan “meslek” hanesine gençler artık “Ev genci” yazabilir. İşsizlik, gençleri ve toplumu bu hale getirdi! HAZİRUN CHP’nin ele avuca sığmaz Grup Başkanvekili Özgür Özel Kırklareli Kongresinde konuşmuş: Seçime hazırız... CHP erken seçim istemiyor ama her konu açıldığında aynı şeyi söylüyor: “Seçime hazırız Ancak şu sözü ağızlarından bir türlü duymuyoruz:  “İktidara hazırız...” Bir ara da bundan söz etseler... İktidara gelince AKP’den daha farklı olarak neyi nasıl yapacaklar... Bu konuda ipucu verseler... Çok iyi olacak... Türkiye ancak o zaman seçime hazır olur. DANS “Ayı ile dansa kalkarsan dansın ne zaman biteceğine sen değil ayı karar verir” Rus atasözü",https://www.milliyet.com.tr/yazarlar/melih-asik/kusatma-altinda-6136564
Melih Aşık,AFAD’a bağışlar...,01 Şubat 2020,"Medya patronu Acun Ilıcalı, Elazığ depremiyle ilgili kampanya yapmış ve toplanan 73 milyon liranın AFAD’a bağışlandığını açıklamıştı. CHP Grup Başkanvekili Engin Altay ilginç bir açıklama yaptı, 73 milyon liranın AFAD’ın hesaplarında görünmediğini iddia etti. AFAD ise yaptığı açıklamada gelen paraların peyderpey hesaba geçtiğini, toplanan 82 milyon liranın içinde Acun’un topladığı 73 milyon liranın da bulunduğunu bildirdi. Tartışma nereye varır bilmiyoruz. Ancak şunu kaydedelim... Milliyet ve kimi başka gazeteler geçmişte bu tür kampanyalar düzenlediler. Bu kampanyalarda vatandaşların yaptığı yardımlar günü gününe adlarıyla ve bağışladıkları miktarla birlikte yayımlandı. Toplanan paranın tamamı her gün açıklandı. AFAD’ın internet sitesini gözden geçirdik. Filistin, Sudan, İdlib başta olmak üzere pek çok mağduriyet bölgesi için hesap açılmış, banka hesap numaraları verilmiş. Ancak toplanan miktarlar belirtilmediği gibi, kimin ne kadar yardımda bulunduğu da işlenmemiş... AFAD olsun, Kızılay gibi dernekler olsun topladıkları miktarları bağışçıların adlarını vererek internet sitelerinde ilan etmelidirler. En azından 50-100 lira gibi rakamların üzerinde verenlerin adları ilan edilmelidir. Böylelikle bu tartışmaların önüne daha baştan geçilmiş olur. AFAD’ın Elazığ çalışmalarını takdirle izledik. Yardım toplama konusunda da aynı ciddiyet ve özeni göstermesi beklenir. Diplomatlar kaygılı Tam 126 emekli büyükelçi, elçi ve konsolos ortak imzalı bildiri yayımladı. Dediler ki: “Atatürk Türkiye’sinin Lozan Antlaşması’ndan sonra en büyük diplomasi başarısı olan Montrö Sözleşmesi’nin tartışmaya açılması Türkiye’nin İstanbul-Çanakkale Boğazları ile Marmara Denizi üzerindeki mutlak egemenliğinin kaybedilmesine yol açar.” “Türkiye Cumhuriyeti üzerinde çeşitli emelleri olan devletlerin çıkarına hizmet edecek olan Kanal İstanbul’dan vazgeçilmelidir.” Bu diplomatlar yıllarca dış dünyada Türkiye’nin hak ve hukukunu savundular. Devletler hukukunu en iyi onlar bilir. Uluslararası anlaşmaları en iyi onlar değerlendirir. Her konuda bir araya gelip böyle bildiriler yayımlamazlar. Kanal İstanbul konusu onları ayağa kaldırdıysa anlayınız ki ortada çok ciddi bir konu vardır. KİRA Elazığ’da deprem sonrası kiralar yüzde 100 civarında zamlanınca Elazığ Cumhuriyet Başsavcılığı soruşturma başlatmış. Evet, kiraları fahiş rakamlara yükseltmek ahlaki değil. Ancak ülkemizde serbest piyasa ekonomisi geçerli değil mi? Piyasada fiyatlar arz talep durumuna göre oluşmuyor mu? Balık az çıkınca balıkçı fiyatları yükseltmiyor mu? Evet, bu fırsatçılık ahlaki değil. Ama vatandaş seçimlerde bu sistemi savunan partilere oy veriyor, iktidara onları taşıyor! Sistemi seviyoruz ama alışamıyoruz! TATİL Ekrem İmamoğlu’nun tatil zamanlaması üzerine yapılan eleştirileri izledik. Biz de katıldık. Ancak bu tatil kimsenin burnunun kanamasına yol açmadı. Öte yanda 6.8 büyüklüğündeki bir depremde 41 insanımızın ölmesi, yüzlerce insanımızın yaralanması, birçoğunun sakat kalacak olması, yüzlerce binanın yıkılması söz konusu. Katil binaları yapan müteahhitler... Onlara izin verenler... Bunlar ne olacak? İmamoğlu’nun tatili bütün bu suçları örtecek mi? Acaba şimdi biraz da kapı eşiğinde bekleyen İstanbul depremini konuşsak iyi olmaz mı? ATA Siyasetçilerin izin kullanması konusunda bir küçük notu okurumuz Yusuf Gündüz göndermiş... “Devlet işlerinin aksamaması için Atatürk annesinin cenazesine bile katılamadı. Zübeyde Hanım 15 Ocak 1923 günü İzmir’de vefat etti. Atatürk, annesinin kabrini 12 gün sonra ziyaret edebildi.” İNŞAATÇI ARAPLAR.. Araplar kanal seviyor anlaşılan. Dün de gazetelerde Kanal Çeşme’yi okuduk. Suudi Arabistan’ın Albassam şirketi  Çeşme-Urla arasında kalan bölgede 15 milyar dolar yatırımla turizm şehri kuracakmış. Şehir için büyük bir kanal açılacakmış. Urla ve Çeşme’de bu projeyle ilgili olarak devlet tarafından 533 parsel için acele kamulaştırma kararı alınmış. Arap firması deyince İstanbul’dan bir olay nakledelim... Suudi Arap ortaklı bir Türk firması, 5 yıl önce, İstanbul Kartal Esentepe’de daha çok emekli vatandaşların yaşadığı Mert Sitesi’ne talip oldu. 6 bloktan oluşan 76 ailenin yaşadığı Mert Sitesi kat karşılığı yenilenecekti. 2015 yılında sözleşme imzalandı. Teslimat 2018 yılında yapılacaktı. Bu süreçte dairelerin tapuları müteahhit firmanın üzerine geçirildi. Ne var ki iki yıl sonra harç bitti yapı paydos denildi. Çalışmalar durdu. Arap ortak ortada yok. Firma artık ailelerin kiralarını bile ödemiyor. Çoğunluğu emekli maaşıyla geçinen daire sahipleri bugün ne kira ödeyebiliyor ne dava açacak harç parasını denkleştirebiliyor. Konuyu bize aktaran Avukat Songül Aybirdi, Çevre Bakanlığı’nın duruma el koyması gerektiğini söylüyor. İmarzedeler pazar günü bir türlü bitmeyen site önünde basın açıklaması yapacaklar. Son durumu kamuoyuna anlatacaklar. Bakanlık kulak vermeli!",https://www.milliyet.com.tr/yazarlar/melih-asik/afada-bagislar-6134288
Melih Aşık,Musluk suyu için!,13 Şubat 2020,"Damacana su fiyatı 15 lirayı aştı. Damacana su kullanan ailelerin aylık masrafı 250- 300 lirayı buluyor. Yıllık 10 milyar lirayı geçen bir damacana su pazarından söz ediliyor. Pazara yabancı şirketler hakim. Bizim suyu şişeleyip bize satıyor, kazancı döviz olarak dışarı taşıyorlar.  Peki Londra, New York, Paris dahil Batı’nın büyük metropollerinde musluk suyu içildiği halde İstanbul’da bu neden mümkün olmuyor?  İSKİ Genel müdürü Raif Mermutlu ile bunu konuştuk.  Sayın Mermutlu 1994 yılından bu yana İSKi’nin çeşitli birimlerinde görev almış, deneyimli bir bürokrat. Sözlerini şöyle özetleyebiliriz:  “İSKİ barajlardan alınan suyu en modern araçlarla arıtıyor. Şehirde her aşamada sürekli su analizleri yapılıyor. Konutlara sağlıklı su aktarılıyor. Şehir suyu yumuşak ve içmeye uygundur. Eğer konutunuzda depo ve borular eskimemişse, kirlilik yaratmıyorsa musluk suyunu rahatça içebilirsiniz. Klor kokusu önceleri rahatsızlık yaratabilir. Ancak alışmak mümkündür. Ben de evimde musluk suyu içiyorum.”  Bizce... İstanbul Belediyesi bu konuda kampanya başlatmalı, halkı bilgilendirmeli, musluk suyu içilmez algısını kırmalı. Konutlar ve iş yerlerinden musluk suyu analizleri yapılmalı.  Halk musluk suyu içmeye teşvik edilmeli. Böylece gereksiz masraf ve sömürüden de kurtulmuş oluruz.  KART  Okurumuz Şinasi Akay’ın uyarısı çoğumuzu ilgilendiriyor. Okuyalım: “Bir bankanın kredi kartımdan kestiği aidatı geri almak için Altındağ Tüketici Hakem Heyetine yaptığım itiraz: ‘Başvuru sahibince bankaya ücretsiz kredi kartı talebiyle müracaat ettiğine dair belge yoktur’ gerekçesiyle reddedildi. Bu durumda elimdeki tüm aidatlı kredi kartlarını iade edip, aidatsız kredi kartı müracaatı yapıp, sözleşmede açık ifadelerle “Yıllık kart aidatı yoktur” yazan kart aldım. Bilginize sunarım.”  ASKER  Global Firepower adlı internet sitesi dünyanın en güçlü ordularının bir sıralamasını yapmış. Buna göre ilk beş ülke Amerika, Rusya, Çin, Hindistan ve Japonya... İkinci beş ülke: Güney Kore, Fransa, İngiltere, Mısır ve Brezilya şeklinde sıralanıyor. Türkiye 11. sırada yer alıyor. Bizi İtalya ve Almanya izliyor... Yunanistan 33. sırada olup İsviçre dahi Yunanistan’ın üzerinde yer alıyor. Değerlendirmede asker sayısı, silah gücü, lojistik imkânları yanında ülkelerin coğrafi konumu, ekonomisi gibi unsurlar da hesaba katılıyor...  KATLİAM  Bugün tarihin önemli olaylarından birinin, Dresden bombardımanının 75’inci yıl dönümü. İkinci Dünya Savaşı’nın son günlerinde, 1945 yılı şubatında İngiliz ve Amerikan savaş uçakları beklenmeyen bir saldırı gerçekleştirdi. İki gün boyunca Almanya’nın Dresden şehrini bombalayarak taş üzerinde taş bırakmadı.  Dresden Almanya’nın sanat şehriydi. Askeri tesis bulunmuyordu. Stratejik önemi yoktu. Bombalanacağına ihtimal verilmiyordu. O yüzden sanat eserleri ve yaralılar Dresden’e taşınmıştı.  13 Şubat’ta başlayan bombalama iki gün sürdü. Müttefikler saldırıda fosfor bombası da kullanmıştı. Bu yüzden, şehir bombalanma sona erdikten sonra da günlerce yandı. En az 25 bin kişi hayatını kaybetti.  İngiltere ve ABD büyük bir savaş suçu işlediler. Bugüne dek özür de dilemediler.  Amerikan dostluğu!  ABD, Yunanistan’la askeri iş birliğini artırdı. Geçen ay Dedeağaç dahil üç askeri üssün ortak kullanımı için anlaşma yapıldı. Derken geçen hafta Skiros Adası’nda bir ortak tatbikat düzenlendi. Fransa’nın da katıldığı tatbikatta düşman (Türkiye) tarafından işgale uğrayan Skiros Adası’nın geri alınması için güç birliği sahnelendi. Doğu Akdeniz’de Yunanistan, Güney Kıbrıs, İsrail örgütlenmesini Washington açıkça destekliyor. Yetmedi. ABD Kongresi Ermeni soykırım tasarısını ve ekonomik yaptırımları Demokles’in kılıcı gibi tepemize astığı gibi F-35 projesini de iptal etti. PKK/PYD’ye binlerce TIR silah gönderdiler. Başkan Trump Türk ekonomisini mahvetmekle tehdit etti.  Bu kadar düşmanlıktan sonra aynı Amerika, dost ve müttefik rolüne girerek Türkiye’yi Suriye ile savaşmaya teşvik ediyor. Bu defa iyiliğimizi mi düşünüyor? Yoksa bizi tuzağa düşürüp Rusya ile kapıştırmaya mı çalışıyor? Hangisi dersiniz?  BABA Ali Serkan Tekin 2015 yılından bu yana Cizre adliyesinde çalışıyor. Evli ve bir çocuk babası. Eşi Manisa’da hemşire. Eş durumundan tayin istiyor. Ancak isteği her defasında reddediliyor. Ali Serkan’ın çocuğu Manisa’da babasız büyüyor.  Soruyoruz:  - Talebiniz yasaya uygun mu? - Şartlarım uyuyor ancak bakanlığımız bana “Tek kişisin, ancak yerine personel temin edilmesi halinde talebin değerlendirilir” diyor. - Yerinize personel neden bulunamıyor? - Bakanlık “Sen orada olduğun sürece kadro dolu gözüküyor ve yerine eleman alamayız” diyor... Sonuç... Manisa’da bir bebek babası sağ olduğu halde babasız büyüyor. Baba Serkan Tekin çocuğunu göremiyor, sesini kimselere duyuramıyor...",https://www.milliyet.com.tr/yazarlar/melih-asik/musluk-suyu-icin-6143708
Melih Aşık,Çocuk dediğin...,08 Şubat 2020,"Çağdaş ülkelerde bebekler gözlerini dünyaya açtıktan sonra önlerine akıl geliştirecek oyuncaklar konur. Çocuk bu oyuncaklarla hareket yeteneklerini, beyin gücünü, mekanik aklını geliştirir. Amaç en kısa zamanda dış dünyaya uyum sağlamasıdır. Yürümeyi öğrendikten sonra bisiklete binmeyi, yüzmeyi öğrenir... Kütüphanelere, müzelere götürülür. Okumayı, sanatı, tarihi sevmesi için imkân yaratılır. Daha ilkokul çağında kamplara götürülür, doğayla baş başa kalmaya alıştırılır. Kendi ülkesi içinde gezilere katılır, kendi coğrafyasını, kendi insanını sevmesi için olanak hazırlanır. Lise ve üniversite yıllarında yabancı ülkelere seyahat ederek başka toplumların insanlarıyla tanışır. Tarihe, coğrafyaya, sosyal bilimlere ilgisini geliştirir. Bilgili, bilinçli ve özgür çocuklar farklı olur. Bir iş yaparken düşünüp taşınarak, aklını kullanarak hareket eder. Hiç kimseye körü körüne itaat etmez. Kanıtını görmeden her duyduğuna inanmaz. Kendi geleceğinin ülkesinin geleceğiyle koşut olduğunu erken yaşta idrak eder. Kendi ulusunun ve toplumunun çıkarları için çalışmayı hedefler. Böyle yetişen çocuklar içinde yaşadığı toplumu ayakta tutar. Geleceği onlar kurar. Çocuklarımızı bu bilgi ve bilinçle yetiştirmeliyiz... İDDİA Gezi davasında savcı esas hakkındaki görüşünü açıkladı. Davanın tutuklu yargılanan tek sanığı Osman Kavala ile tutuksuz sanıklar Mücella Yapıcı ve Yiğit Aksakoğlu hakkında ağırlaştırılmış müebbet, diğer altı sanık için de 15 ile 20 yıl arasında hapis cezası istedi. Gezi davası iddianamesinde yer alan suçlardan bazıları şunlar: Semboller giymek. (Kırmızılı kadın, fularlı kadın, siyahlı kadın örnekleri.) Protesto için soyunmak. Görevli polis memurlarıyla arkadaşlık etmek, onlara çiçek vermek. Son görevden feragat etmek. (Örnek: Mehmet Ali Alabora’nın Karadeniz Vakfı’nca kendisine verilen ödülü reddetmesi.) Günlerce evden dışarı çıkmamak. Hapis cezası almaya çalışmak. Dikilme, ayakta durma eylemleri yapmak. (Örnek: Duran adamın eylemi.) Lysistratik eylemsizlik. (Yani, partneriyle sevişmemek.) Sanıklar işte böyle suçlar da işlemişler! PEV... Türk Metal Sendikası Başkanı Pevrul Kavlak basın toplantısı yaparken kolundaki saat basın mensuplarının dikkatini çekiyor. Hublot marka bu saatin kataloğuna bakılıyor. Fiyatının 50 bin 366 TL olduğu görülüyor. Asgari ücretli işçinin 21 aylık maaşı... Saat biraz ileri gitmiş görünüyor! Başkan’ın “Pevrul” adı da dikkati çekiyor. Meraklı arkadaşlar aramış... Bu adın hiçbir sözlükte karşılığı bulunmuyormuş. Gizemli bir şahsiyet Pevrul Bey.... YARIN Gelecekle ilgili en kritik sorunumuz nedir? Kuşkusuz Suriyeli göçmenler. Ülkemizde yılda 50 bin Suriyeli çocuk doğuyor, okul çağında bir milyonun üzerinde çocuk bulunuyor ve bunların yarıdan fazlası eğitim görmüyor. Bu çocukların kaderini değiştiremezsek onlar geleceğin suçluları, çeteleri, ayyaşları olacaklar. Esas tehlike ise kapıda. Bir milyon yeni sığınmacı İdlib’den sınırımıza doğru ilerliyor. Onları uzun süre sınırda tutamayız. Yakında parça parça içeri girecekler. Tabii Esad’ın ordusundan kaçan El Kaide uzantısı teröristler de mülteci kılığında nüfusumuza dahil olacak. Ondan ötesi kıyamet... Cumhurbaşkanı Erdoğan Suriye’ye ültimatom verdi. Dedi ki: “Rejim şubat ayı içinde gözlem noktalarımızın gerisine çekilmezse Türkiye bu işi bizzat yapmak mecburiyetinde kalacaktır.” Bu arada Rusya’nın bize destek olmasını, en azından önümüzden çekilmesini istiyoruz. Ankara’nın Kırım ve Ukrayna çıkışlarından son derece rahatsız olan Rusya bize destek olur mu? O bir yana... Bir savaş vukuunda Rusya’nın Suriye hava sahasını bize kapatmayacağını kim garanti edebilir? Barış ve Şam ile diyalog alternatiflerini aklımızdan çıkarmayalım.” ASTRO Yeni yıl başlar başlamaz felaketlerin peş peşe gelmesi insanları kara kara düşündürüyor. Bu yıl neden böyle başladı? Uğursuzluk 2 ve 0 rakamında mı? Bir gazete de astroloğu konuşturmuş... Acaba yıldızlar ne diyor bu işe? İster misiniz yıldızlardan şöyle bir ses gelsin: “Akıl ve bilimin yol göstericiliğinde yürür, parayı değil, insan hayatını ön planda tutan bir anlayışla hareket eder, devleti işinin ehli kadrolara teslim ederseniz, felaketler sizi arasa da bulamaz.” NEYMİŞ Son on yılda işsizlik ortalaması yüzde 10.7 olmuş. Doğruluk Payı adlı internet sitesi bu rakamı doğrularken geçmişi de incelemiş. Dünya ekonomik krizinin yaşandığı 1930-1939 yılları arasında Türkiye’de işsizlik ortalaması yüzde 3.2 imiş... İkinci Dünya Savaşı’nın yaşandığı 1940-1949 yılları arasında ise yüzde 2.7... O beğenilmeyen “1930’ların Türkiye’si”nde durum bu imiş...",https://www.milliyet.com.tr/yazarlar/melih-asik/cocuk-dedigin-6140496
Melih Aşık,Uzlaşma kültürü!,06 Şubat 2020,"Pazar günü yapılacak olan CHP İstanbul İl Kongresi için hazırlıklar tamam... Tek aday var; mevcut il başkanı Canan Kaftancıoğlu... Eski İl Başkanı Cemal Canpolat aday olacağını açıklamıştı, yarıştan çekildi. Sebebini şöyle açıkladı: “Genel Başkanımız yeni süreçte de mevcut il başkanı Kaftancıoğlu ile devam etmek istediğini belirtmiş, bir uyum ve birliktelik istemiştir. Bu sürece katkı sunuyorum.” Kulislerde Canpolat’a parti meclisi üyeliği verileceği öne sürülüyor. Eskişehir’de de 4 aday var... Adayların teke indirilmesi için çağrı yapıldı. Adaylıktan çekilenlere herhalde irili ufaklı koltuklar ikram edilecektir. Genel Merkez’in gerekçesi kongrelerde tek aday olsun, olası tartışmalarla parti yıpranmasın şeklinde... Eğer birkaç aday olursa kongrede onlar da kürsüye çıkacak, belki partinin neden bir türlü yüzde 25 oya takıldığını, Genel Başkan’ın 9 seçim kaybettiği halde neden hala yerinde oturduğunu falan sorgulayacaklar. Bu da uzlaşma kültürüne aykırı bir durum! En iyisi tek aday... Tabii o tek aday da Kemal Kılıçdaroğlu’nun seçtiği aday olmak koşuluyla... Hemen tüm illerde bu sistem uygulanıyor... CHP’li Hüseyin Sağ soruyor: Madem il kongresi için tepeden tek aday belirlenecek, o mahallelerde, ilçelerde yaşanan kavgalı gürültülü delege seçimleri niye yapılıyor? Avukat boykotu... İstanbul Barosuna bağlı avukatlar, Adliyelerde boykot başlattılar. Gerekçe; kafeteryalardaki fiyat eşitsizliği. Örneğin hâkim - savcı ve personele 1,25 kuruştan verilen çay avukatlara 3,5 liraya veriliyor. Kahveyi hâkim ve savcılar 3 liraya içerken avukatlar 7 - 8 lira ödüyor. Yemek fiyatlarında da fark var. Lokantaları işleten Öztürk firması yaptığı açıklamada Adalet Bakanlığı’nın hâkim ve savcılar için mali destek sağladığını, hâkim ve savcılara bu destek sonucu aynı yemeğin daha ucuz fiyatla çıkarıldığını bildirdi. Firma kafeteryalarla ilgisi bulunmadığını açıklamasına ekledi. Kafeterya ve lokantalardaki fiyat farkını düzeltmek Adalet Bakanlığı’na düşüyor. Hukuk sisteminin avukatlar da asli ve eşit parçasıdır. Avukatlara turistik fiyat uygulamak ayıp oluyor! EFES Basketbolda (başarı demek yetmez) adeta bir mucizeyi yaşıyoruz... Bu mucize Anadolu Efes’in sergilediği muazzam başarı... Efes, Avrupa kulüplerinin milyonlarca dolar döktüğü Euroligue’de mücadele ediyor. Geçen yıl final oynadı. Bu yıl da Avrupa liginde fırtına gibi esiyor. Açık ara lider durumda. İspanya’nın dört takımını; Real Madrid, Barcelona, Valencia ve Baskonia’yı kendi sahasında kendi seyircisi önünde yendi. Önceki akşam da Moskova’da CSKA’yı mağlup etti. Koç Ergin Ataman olağanüstü bir ustalık sergiliyor... Sahada bir de mucize adam var: Shane Larkin... Yalnız Türkiye değil Avrupa’ya da gelmiş en büyük basketçilerden biri Larkin... Adeta başlı başına takım... Dahası Türkiye’yi seviyor. Türk uyruğuna geçip milli takımda oynamayı da kabul etti... Diğer oyuncular da onun kadar gayretli. Efes yönetimine ve Ergin Ataman ile öğrencilerine yürekten alkışlar... MATRAH Kızılay Genel Başkanı Kerem Kınık diyor ki: - Başkentgaz firmasından bize gelen parayı evet biz vakıflara aktardık. Böylece Gaz firması bu parayı yani 8 milyon doları vergi matrahından düştü. Ancak bu bir vergi kaçırma değildir. Vergiden kaçınmadır.” Başkan doğru söylüyor. Bu vergiden kaçınmadır Vergiden kaçınma nedir peki? Vergiyi yasal kılıf içinde maliyeden kaçırmaktır... Vergiden kaçınmak yasalara aykırı değildir ama ahlaki de değildir. Kızılay’ın buna aracılık etmesi ahlaki midir? KANAL Bazı televizyon kanallarındaki tartışma programları iyice raydan çıktı. Belden aşağı vuruşlar, çığırından çıkan tartışmalar, kavgalar gürültüler birbirini izliyor.  Geçenlerde E. Gen. Ahmet Yavuz artık bu programlara katılmayacağını ilan etmişti. Avukat Turgut Kazan daha önce bu kararı verdi, ayağını bu programlardan kesti. Dün de Onur Öymen’in bu programlardan gelen davetleri kabul etmediğini öğrendik... Bu programlarda lehte ve aleyhte olanlar eşit ağırlıkta gibi gösteriliyor, amaç halkı aydınlatmak gibi sunuluyor, ancak sonuçta izleyenlerin kafaları karıştırılıyor, kimin ağzı iyi laf yaparsa o haklıymış, doğruyu o söylüyormuş gibi görünüyor. Akıl fikir sahibi ciddi adamlar haklı olarak bu programlardan kaçıyor. Son söz: TV kanalı ile kanalizasyon arasında bir fark olmalı... TÜRKÜ Söyle sevda içinde türkümüzü Aç bembeyaz bir yelken Neden herkes güzel olmaz Yaşamak bu kadar güzelken İnsan dallarla bulutlarla bir Aynı maviliklerden geçmiştir İnsan nasıl ölebilir Yaşamak bu kadar güzelken (F.H.Dağlarca 1951) JAPON Japonya Konsolosluğu nezaket göstermiş, Japon İmparatoru’nun yaş günü kutlaması için düzenlenen resepsiyona bizi de davet etmiş. Dikkatimizi davetiyeye eklenen “Resepsiyon sırasında tanıtım standı açacak Japon firmalar” notu çekti. Toyota, Mitsubishi, Honda gibi markalar yanında “Rebul” adı yer alıyor. Duymamıştık... Lavanta kolonyasıyla ünlü, 125 yıllık Rebul’e Japon Rohta firması geçen yıl ortak olmuş. Geçmişte yabancı sermaye üretim için sıfırdan yatırım yapardı. Şimdilerde hazırdaki şirketlerin bilançolarını izliyor, karlı çalışanları ya satın alıyor ya ortak oluyorlar. Küresel sermaye böyle çalışıyor. MÜJDE Gazeteci arkadaşlar sık sık “Müjdeli haber” diye bir deyim kullanıyor Oysa “müjde” zaten “sevinçli haber” anlamına geliyor. Müjdeli haber demeye gerek yok... “Müjde” sözü tek başına yeterli...",https://www.milliyet.com.tr/yazarlar/melih-asik/uzlasma-kulturu-6138540
Melih Aşık,Bir eşkıya ki...,09 Ocak 2020,"Kasım Süleymani’nin Bağdat’ta ABD tarafından öldürülmesi üzerine Irak parlamentosu geçtiğimiz pazar günü olağanüstü toplanarak Irak’taki yabancı askerlerin ülkeyi terk etmesini öngören önergeyi kabul etti. ABD Başkanı Trump hemen yaptığı açıklamada Irak’ı terk etmeyeceklerini belirterek şu tehdidi savurdu: “Irak’ta devasa ölçüde pahalı bir üs inşa ettik. Milyarlarca dolara mal oldu. Harcamalarımız için geri ödeme yapılmadığı sürece çıkmayız. Çıkmamızı isteyenlere, daha önce görmedikleri ağır yaptırımlar uygularız. İran yaptırımları bile bunun yanında hafif kalır.” Şu mantığa, şu küstahlığa bakar mısınız? Sanki o üssü Irak’ın menfaatleri için inşa etmişler de şimdi terk etmek için parasını istiyorlar. Emperyalizm denen uluslararası eşkıyalık böyle bir şey olsa gerek. Bilvesile, ülkemize binlerce Amerikan askerinin kabulünü öngören 1 Mart tezkeresini reddetmekle ne büyük bir tehlikeyi bertaraf ettiğimiz ortaya çıkıyor. Maazallah o tezkere kabul edilmiş olsaydı, Irak’ın bugün yaşadığını büyük olasılıkla biz de aynen yaşıyor olacaktık. Ve kafaları kurcalayan bir başka soru... Biz de bir gün İncirlik’i boşalt, Kürecik’i terk et dersek, “Biz o üslere milyarlarca dolar para harcadık, verin paramızı terk edelim. Yoksa size ağır yaptırımlar uygularız” gibisinden tehditle karşı karşıya kalabilir miyiz? Uyandırmadı... Depremlerin kayıplarını azaltmak için dünyanın hassas bölgelerine uyarı istasyonları kuruluyor. Deprem hafif titreşimlerle başladığı için bu uyarı sistemleri sayesinde elektrik ve gaz hatları ilk beş on saniyede devreden çıkarılıyor. Kayıplar azaltılıyor. Kandilli Rasathanesi yetkilileri iki yıl önce açıklama yapmış, erken uyarı istemi için Marmara Denizi’nin dibine 15 adet sismometre yerleştirildiğini bildirmişlerdi. İGDAŞ’a kurulan risk azaltım sistemi sayesinde 8-10 saniye öncesinden gaz akışı otomatik kesilecekti. Benzer sistem, Marmaray tüp tünel ve Avrasya Tüneli’ne de kuruldu. Deprem sırasında tren, tüp geçide girmeden otomatik olarak duracaktı... Ne var ki 26 Eylül’de meydana gelen 5.8 büyüklüğündeki Silivri depreminde uyarı sistemlerinin hiçbiri çalışmadı. Ne gaz, ne elektrik kesildi. Yerbilimci Dr. Oğuz Gündoğdu bunun sebebini soruyor. Kandilli’den cevap bekliyor. S 400 göreve..! İran intikam füzelerini önceki gece yarısı saat 01.20’de tam General Süleymani’nin öldürüldüğü saatte ateşledi. Amerikan medyası ateşlenen 15 füzeden 12’sinin Irak’taki Ayn el Esad ve Erbil üslerini vurduğunu bildirdi. İran, üslerde 80 Amerikalı askeri öldürdüğünü iddia etti... Başkan Trump ise insanca zayiat vermediklerini bildirdi. İran, füzeleri ateşlemeden önce Irak’ı uyarmış, anlaşılan Irak da ABD’nin önlem almasına yardımcı olmuştu. İnsanca zayiat olmasa bile üslerde hasar vardı. E. Gen. Nejat Eslen dedi ki dün: - Füzeler insan öldürmese de üsleri vurmuştur. Demek ki hava savunma sistemleri yoktu. Veya vardı ama çalışmadı. Bence burası önemli... Gen. Eslen ekliyor: - Bu durum bize ilham vermeli... Depolarda bekleyen S 400 füzelerini bir an önce aktif hale getirmeliyiz... FISTIK Yolda rastladığımız komşumuz daha merhaba demeden “Şu hale bakın” diye elindeki paketi gösterdi: - Hanım dolma yapacakmış. Benden çam fıstığı istedi. Bakın şu pakette 22 gram fıstık var. Kaç para biliyor musunuz? Tam 20 lira... Komşumuzun elinde fıstığın fişi de vardı. Kilosu 900 liraya geliyordu. Evet, çam kozalaklarından çıkan fıstık bu. İthal falan değil, yerli. Ve kilosu 900 lira. Dolmalık... KONSER Ardahan’ın CHP’li sanatçı Belediye Başkanı Faruk Demir, seçilmeden önce sık sık konserler verirdi. Eskisi kadar çok olmasa da konser vermeyi sürdürüyor. Sebebini sorunca şöyle diyor: “Hemşehrilerime ‘Bana her ay ortalama bir konser için izin verin, oradan kazanacağım parayla yetim kız öğrencilere burs vereyim’ dedim. Severek kabul ettiler. İşimi aksatmamak koşuluyla bu konserlerimi vermeye devam ediyorum...” İYİMSER 1938’de “orduya isyana teşvik” suçuyla tutuklanan Nâzım Hikmet 13 yıl hapis yattı. Ve bu sürede iyimserliği hiç elden bırakmadı. Aslında iyimser olma ihtiyacı sadece hapishanedekilere değil, dışarıda yaşayanlara da lazım. Hele de şu günlerde... Nâzım’ın şu şiirini birlikte okumaya ne dersiniz? “Kardeşim Sonu tatlıya bağlanan kitaplar gönderin bana Uçak sağ salim inebilsin meydana Doktor gülerek çıksın ameliyattan Kör çocuğun açılsın gözleri Delikanlı kurtarılsın kurşuna dizilirken Birbirine kavuşsun yavuklular Düğün dernek yapılsın hem de Susuzluk da suya kavuşsun Ekmek de hürriyete Kardeşim Sonu tatlıya bağlanan kitaplar yollayın bana Onların dedikleri çıkacak Eninde de sonunda da...”",https://www.milliyet.com.tr/yazarlar/melih-asik/bir-eskiya-ki-6118635
Melih Aşık,Erken seçim...,14 Ocak 2020,"Erken seçim muhabbeti bazılarının hoşuna gidiyor. Zaman zaman çeşitli ağızlardan “Bu yıl erken seçim olacak, 2021’de erken seçim var” gibi kehanet saçılıyor. Bu yıl erken seçim olur mu? Neden olsun! Erken seçim için çağrıyı Cumhurbaşkanı Erdoğan’ın yapması gerekir ki... Erdoğan’ın makamını güvenoyuna sunması için sebep yoktur. Ülkeyi kendi kurduğu Cumhurbaşkanlığı kadrosu ve kendine bağlı yasama, yürütme organlarıyla sıkıntısız yönetiyor. Erken seçim için bir başka ihtimal Meclis’in 360 milletvekilinin oyuyla kendini feshederek seçim kararı almasıdır. Rahatı hayli yerinde olan Millet Meclisi’nin kendisini feshetmesi için de mantıklı bir neden ufukta yoktur. İktidar iddiası ve geniş tabanı olan bir siyasi parti elbette erken seçimi zorlayabilir. Ancak böyle bir ihtimal de görünmüyor. CHP lideri Kemal Kılıçdaroğlu geçenlerde erken seçim çağrısı yapmayacaklarını açıkladı. Dikkat edilirse, CHP bol bol eleştiri yapmakta ama “Biz iktidara gelirsek şunu şöyle yapacağız” gibisinden bir vaadi bulunmamaktadır. Çünkü ne bir iktidar programı var, ne ona uygun kadrosu, ne projeleri, ne niyeti... CHP’de bütün faaliyet parti için iktidarı (ve yüzde 25’i) korumaya yöneliktir. Mevcut iktidarın başlıca güvencesi de ana muhalefet CHP’nin bu bilinçli ve kasıtlı hazırlıksızlığıdır. Diğer baskı gurupları da etkisiz ve suskun. Erken  seçim neden olsun! Ercan’a ödül İzmir Konak Belediyesi ve İzmir Gazeteciler Cemiyeti iş birliğiyle düzenlenen Eflatun Nuri Karikatür Yarışması ödül töreni geçen hafta sonu Adnan Saygun Sanat Merkezi’nde yapıldı. Yıllardır birlikte çalıştığımız arkadaşımız Ercan Akyol, bu yarışmada jüri tarafından “Hasan Tahsin Ödülü”ne layık bulundu. Yarışmaya 144 çizer, toplam 417 eserle başvuru yapmıştı. ‘Şiddet’ temasıyla düzenlenen yarışmada, 11 eser ödüle layık görüldü. Arkadaşımıza ödülünü İzmir Gazeteciler Cemiyeti Başkanı Misket Dikmen verdi. İlk karikatürü 1970 yılında yayımlanan Ercan Akyol böylece 50. meslek yılını değerli bir ödülle kutlamış oldu. Nice güzel yıllara, nice ödüllere diyor, arkadaşımızı yürekten kutluyoruz... DAVA İBB iştiraki İSTGÜVEN A.Ş’de çalışırken işten çıkarılan Cengiz Taşkın işe dönüş için açtığı davayı kazandı. 35. İş Mahkemesi Taşkın’ın işe iadesine ve ayrıca 4 aylık brüt ücret olan 23 bin 291 lira ödenmesine hükmetti. Ekrem İmamoğlu döneminde işten çıkarılan Cengiz Taşkın’ın mahkemesi 4 ayda sonuçlanmış. Ne güzel... Mesela gazeteciler ve benzer işlerde çalışanlar işten çıkarıldığında davaları en az 2 yıl sürüyor... VOLEY Kadın Voleybol Milli Takımımız olağanüstü bir başarıya daha imza attı, Avrupa olimpiyat elemelerinde 7 takımı geride bırakarak birinci oldu ve Tokyo’ya gitmeye hak kazandı. Takımımız ilk maçta 1-3 yenildiği güçlü Almanya’yı finalde 3-0 yenerek zafere ulaştı. Almanya bizden önce ev sahibi Hollanda’yı yenmiş, maça kesin favori olarak çıkmıştı. Kızlarımız, onları yalnız bırakmayan gurbetçilerin önünde harika bir oyun sergiledi, Almanya’yı ezdi geçti. Bu maçlar daha iyi duyurulmalı, TRT tarafından da verilmeli, daha geniş kitleye ulaştırılmalıydı. Çünkü ortada sadece sportif bir başarı yok. Sahada özgüvenin, direncin, çalışmanın zirvesine ulaşmış yürekli, azimli bir kadro... Tüm sporculara örnek bir kadın eli ve kadın beyni vardı. RAFTA Ankara Büyükşehir Belediye Başkanı Mansur Yavaş, kendisinden önceki dönemlere ait en az 50 yolsuzluk dosyasının hazır olduğunu, bunların kısa sürede savcılığa verileceğini söyledi. Aynı uygulamayı İstanbul Büyükşehir Belediyesi’nden de bekliyoruz. Geçen dönemde birçok imar yolsuzluğu, meclisteki muhalefetin soru önergeleriyle Başkan’a sorulmuştu. Başkan cevap veremeyeceği dosyaları rafa kaldırdı. Ekrem İmamoğlu, yalnızca geçen dönemde cevapsız bırakılan soru önergelerine cevap verdiği takdirde bile bütün tablo ortaya çıkacaktır. Sözü geçen cevapsız önergeler rafta duruyor. NURİ 2008 yılında kaybettiğimiz, birçok çizerin hocası olan Eflatun Nuri’nin adı neden Eflatun’dur? Kendisi şöyle anlatır: - Bir gün ortaokulda jimnastik dersindeydik. Öğretmenimiz “Herkes soyunsun” dedi. Ben, “Hastayım hocam, ateşim var” dedim. Elini alnıma koydu, “Hayır, bir şeyin yok” dedi. “Ama hocam...” falan dediysem de inanmadı. “Döverim, soyun” deyince, pantolonumu indirdim. Bütün arkadaşlar o anda “Eflatuuun, eflatuuun” diye bağırdılar. Çünkü affedersiniz, haminnemin eflatun renkli paçalı donunu giymiştim. O günden sonra herkes bana Eflatun dedi. Adım Eflatun kaldı.”",https://www.milliyet.com.tr/yazarlar/melih-asik/erken-secim-6122070
Melih Aşık,Neler yiyoruz?,16 Ocak 2020,"Tarım Bakanlığı’nın son yaptığı denetimlerde 229 firmaya ait 386 parti üründe taklit ve tağşiş (hile) yapıldığı tespit edilmiş. Gazlı içecekten bala, çaydan zeytinyağına, çikolatadan ete kadar birçok üründe tağşiş ortaya çıkarılmış.  Çıkarılmış da ne mi olmuş? Hiç...  Hile doğal olarak ancak numuneler incelendikten sonra tespit ediliyor. Vatandaş o zamana kadar bu ürünleri bir güzel tüketmiş oluyor.  Bakanlık hileli gıda üreten firmaları adıyla adresiyle internette teşhir ediyor. Ama faydası olmuyor! Çünkü vatandaş internete girip listeyi kâğıda döküp alışverişe bu listeyle çıkmıyor.  Tarım Bakanı Bekir Pakdemirli mevcut yasadan şikâyet edenlerin başında geliyor. Bakan, hileli gıdaya verilen cezaların çok yetersiz olduğunu, en çok 20 bin lira para cezası verilebildiğini, kötü niyetli üreticinin bu cezayı ödeyip hileli üretime devam ettiğini söylüyor.  Gıda üreten iş yerleri yılda ortalama bir kez denetlenebiliyor. Merdiven altı üretim ise doğal olarak hiç denetlenmiyor. Bakan sık sık ‘hapis cezası ve iş yeri kapatmanın gerekli olduğunu’, bu konuda yeni bir yasa çıkarılması gerektiğini söylüyor.  Peki, Meclis’in tam kadro onay vereceği böyle bir yasa neden bir türlü çıkmıyor? 80 milyon insanın sağlığı neden öncelikler arasında yer almıyor. Gelin bu soruya yanıt bulun...  F-35  Yunanistan Başbakanı Mitçotakis’in ABD ziyaretinde ön anlaşma yapıldı. Yunanistan 3 milyar dolar vererek 24 F-35 uçağı satın alacak. Kime karşı bu silahlar? Tabii Türkiye’ye... Zavallı komşu... Bir yandan ekonomik sıkıntılar içinde yuvarlanıyor. Bir yandan da Türkiye fobisi sonucu bize karşı silahlanmak için elde avuçta ne varsa silah şirketlerine yatırıyor. Neymiş, F-35 radara görünmeyen uçakmış...  Emin misiniz? Daha S-400’lerin karşısına çıkmadılar ki nereden biliyorsunuz? Bırakın şu korkuları, gelin barış konuşalım, birlikte çilingir sofrası kuralım, dostluğun tadına varalım dostlar...  Cenaze!  SGK, 2020 yılında ölen sigortalılara yapılacak yeni cenaze yardımı miktarını belirledi. Buna göre cenaze yardımları: Milletvekilleri için 16 bin 650. Emekli milletvekili için 8 bin 325. Devlet memurları için 2 bin 775. SGK ve Bağ Kur’lular için 800 lira. Milletvekilleri için öngörülen tazminat, devlet memurlarının altı katı, SGK ve Bağ Kur’luların yaklaşık 20 katı.  Demek ki... Canı kıymetli olanın cenazesi de kıymetli oluyor!  FÜZE Ukrayna Havayolları’na ait yolcu uçağını içindeki 176 kişiyle birlikte füzeyle düşüren İran’dan büyük özür ve üzüntü mesajları geldi. Buna rağmen suçlamalar -haklı olarak- devam ediyor.  Amerikalı yazar Daniel Lazare hatırlatma yapıyor:  - Amerikan USS Vincennes kruvazörü, İran Havayolları’na ait, içinde 290 kişi bulunan uçağı Hürmüz Boğazı üzerinde füzeyle düşürmüş ancak kimse özür dilememişti. 1988 yılındaki bu olay tam tersine Başkan Reagan tarafından “olağan savunma” olarak nitelenmişti. İran hiç değilse özür diliyor!  Moto terörizm... Motosikletli Kuryeler Federasyonu Başkanı Çağdaş Yavuz, geçen yıl ölümle sonuçlanan 103 motosiklet kazasının 75’inin kurye olduğunu açıkladı. Korkunç bir rakam bu. Kuryeler hem ölüyor, hem çoğunlukla ters yollara girerek veya kaldırımlara çıkarak vatandaşları tehlikeye sokuyorlar. Neden bunlar? Çünkü iş yeri sahipleri paketleri yerlerine çabuk teslim etmeleri için kuryeleri hızlı gitmeye zorluyor. Peki, trafik suçu işleyen kuryeleri çalıştıran iş yeri sahiplerini cezalandırmak çok mu zor?  Ters yola veya kaldırıma giren kuryeleri sivil trafik polisleriyle enseleyip ceza yazmak mümkün değil mi?  Bu caydırıcı önlemleri uygulamak zor değil. Ne var ki ülkenin ve kentin yetkilileri kaldırımdan yürümez. Çakarlı araçlarla trafiğe takılmadan yol alırsa... Pek akla gelmiyor bu meseleler!  BÖBÜR  Bazı gazeteciler TV’de veya gazetelerinde:  “Ben demiştim, bunun böyle olacağını yazmıştım, dediğim çıktı” gibi cümleler kurmayı seviyor. Bu tür böbürlenmeler bir tek şekilde hoş görülebilir. Aynı gazeteciler yanıldıklarında da “Ben zamanında böyle demiştim ama yanılmışım” diye özeleştiri yapıyorlarsa...",https://www.milliyet.com.tr/yazarlar/melih-asik/neler-yiyoruz-6123650
Melih Aşık,Faiz problemi...,21 Ocak 2020,"Diyanet İşleri Başkanlığı, TOKİ tarafından uygulanan sosyal konut projesinde faize izin verdi. Ancak şu açıklamayı ekledi: “İslam’da faiz kesin olarak haram kılınmıştır. Bir zaruret bulunmadıkça faiz almak da vermek de caiz değildir. İş kurmak veya genişletmek; ev, araba satın almak üzere kişi, kuruluş veya bankalardan alınan faizli krediler de bu kapsamdadır ve caiz değildir.” Böylece Türkiye’de parasını vadeli mevduata yatıran ya da faizle iş gören yüz binlerce yurttaş haram yemiş oluyor. Kutsal kitabın indiği dönemdeki faiz ile bugün uygulanan banka faizi aynı şey midir? Diyanet’e göre aynıdır. Bu tür fetvalar yüzünden İslam dünyası ticarette geri kalmış, Osmanlı’da azınlıklar zenginleşmiş, Müslümanlar fakirleşmiş ama din çevreleri bu yıkıcı yorumu değiştirmemiştir. Son yıllara kadar çok sayıda Müslüman parayı bankaya yatırıyor ama günah diye faizini almıyordu. Hâlâ da böyleleri vardır. Bu fetvalar fakiri cezalandırdı, bankaları zenginleştirdi. Anayasa ve yasalar faize izin veriyor. Ekonominin gerekleri faizi zorunlu kılıyor. Koşullar böyle olunca Diyanet’in günlük hayata müdahalesi ve faiz yorumu saf Müslümanları zarara sokmaktan başka işe yaramıyor. Üstelik inançlı ve sağduyulu insanları ikileme sokuyor, dine saygıyı aşındırıyor. Hâlâ bu yolda devam mı? TOPRAĞA KAVUŞTU... Ağaç, toprak, orman, doğa, özetle çevre denince akla ilk gelen isimlerden Hayrettin Karaca’yı kaybettik. TEMA Vakfı’nın kurucusu, “Toprak Dede” lakaplı Karaca tam bir çevreciydi. Erozyonla mücadele başlıca uğraşıydı. Doğa için en büyük kötülüğün gereksiz ve aşırı tüketim olduğunu sadece sözleriyle değil davranışlarıyla da gösterirdi. Örneğin... Çok zengin olmasına karşın hep aynı kırmızı kazağı giyer, eskiyen gömleklerin yakalarını değiştirip yeniden kullanır, ayakkabılarına pençe yaptırırdı. Sebebi sorulduğunda şu yanıtı vermişti. “O dediklerinizin tamamının yenilerini alacak param fazlasıyla var ama buna hakkım yok. Fazladan aldığımız her bir tüketim malının doğaya bedeli var.” Ömrünü vakfettiği toprakla buluşan “Toprak Dede”yi saygıyla anıyoruz... SİVAS Sivasspor Süper Lig’de rakiplerini ezip geçiyor. Halen 40 puanla lider. Galatasaray ve Beşiktaş 30’ar puanla Sivas’ın 10 puan gerisinde yer alıyor. Beşiktaş’ı önceki gün 2-1 yenen Sivas kadrosuna baktık... İlk 11’de 7 yerli futbolcu vardı. Sivas’ın en büyük özelliği, ligde yerli futbolculara yabancılardan daha çok süre veren tek takım olması... Yerli oyunculara yüzde 52 şans tanıyor. Yabancılara en çok yer veren takım olan G. Saray ise yerlilere yüzde 19.3 şans tanımış. Süper lig ortalaması, “yerliler yüzde 33, yabancılar yüzde 66” şeklinde... Antrenör Rıza Çalımbay futboldaki yabancılaşmaya karşı da devrim yapıyor. MESAJ Doçent Dr. Erol Duran mesaj atmış: “Tanımadığım bir doktora öğrencisinden tezinde kullanacağı ölçme aracı için uzman görüşü talebi aldım. 2-2.5 saat kadar çalışıp bildiğim kadarıyla görüşlerimi e-posta ile gönderdim. ‘Tamamdır’ diye tek kelimelik cevap verdi...” Böyle öğrenciye hoca şu notu yazmalıydı: “Canım kardeşim, bana bu konuda size hizmet etme fırsatını verdiğiniz için çok teşekkür ederim. Başka emirleriniz olursa beklerim.” Anlar mı? Kim bilir? NİRO Merak edenler vardır... Hollywood’un dolar zengini ünlü yıldızları neden köşelerine çekilip oturmazlar da 80-90 yaşlarında hâlâ film çevirir, kendilerini onca zahmete sokarlar? Bunun yanıtını Robert De Niro şöyle veriyor: - Bu öyle bir meslektir ki siz ondan ayrılamazsınız, o zamanı gelince sizi terk eder... Daha yükseğe tırmanmak değil olduğun yerde tutunmak, tekrar aşağı kaymamaktır esas olan... KAYIP Bitlis’in Güroymak ilçesinde, Nakşibendi tarikatı şeyhlerinden Abdulkerim Çevik (50), uğradığı silahlı saldırı sonucu yaşamını yitirdi. Sevenlerinin başı sağ olsun... Bazı bakanların attığı mesajlar dikkatimizi çekti: “Çok hüzünlüyüm... Bir alimin ölümü bir alemin ölümüdür. Bitlis Güroymak (Norşin) Medresesi Başmüderrisi Seyda Abdulkerim Çevik Allah’a yürüdü. Allah rahmet eylesin...” Merak ettik... ‘Medrese’leri Cumhuriyet hükümetleri kapatmamış mıydı? Ne zaman tekrar açıldı? Hangi yasaya göre kuruldu? BERAAT Eski korgeneral Metin İyidil’le ilgili beraat kararı veren hâkimlerin FETÖ’cü olduğu en yüksek ağızlardan ifade edildi. Demek beraat kararı vermeseler açığa çıkmayacaklar, FETÖ’cü yargıç olarak görev yapmaya devam edeceklerdi! İyi de... Bu yargıçlar, haberlere göre, açığa alınmadılar sadece yerleri değiştirildi, tayin edildikleri illerde göreve devam ediyorlar... Sakıncalı olan husus Ankara’da kalmaları mıydı? KALDIRIMLAR Şişli Belediye Başkanı Muammer Keskin’i yürekten kutluyoruz. “Kaldırımlar hepimizin” başlıklı bir kampanya başlatan Başkan Keskin, işgalci iş yerlerini önce uyardı. Kaldırımların üçte birinden fazlasını kullanmalarını yasakladı. Bu talimata aykırı fazlalıkları sahipleri yıkmayınca kendisi hafta sonunda belediye araçlarıyla yıktırdı. Darısı Beyoğlu, Beşiktaş, Kadıköy, Bakırköy belediyelerinin başına... Bu arada Harbiye - Elmadağ’da Cumhuriyet Caddesi üzerindeki işgalci kafelerin ana arter üzerinde olmaları nedeniyle Büyükşehir’in sorumluluğunda bulunduğunu öğrendik. Büyükşehir’in “İstanbul’un işgaline izin vermeyeceğiz” yollu bir sözü vardı, anımsatalım!",https://www.milliyet.com.tr/yazarlar/melih-asik/faiz-problemi-6126936
Melih Aşık,Rüzgârlı Sokak,18 Ocak 2020,"Meslektaşımız Abbas Satır, “Rüzgârlı Sokak” adlı kitabında Ankara’nın Babıali’si sayılan bu ünlü sokağı anlatmış. Kitabı henüz okumadık ama adını bile duyunca anılarımız canlandı.  Bizim de yolumuz düştü bu ünlü sokağa... 1972 yılında TRT’den atılınca Rüzgârlı’da Yenigün gazetesinde bir süre çalıştık. Televizyon eleştirileri yazdık. Köy Enstitülü patron Kemal Çukurkavaklı’nın kurduğu gazetenin Yalçın Küçük, İlhami Soysal, Rıfat Ilgaz’dan kurulu bir üst kurulu vardı. 12 Mart’ın kasırgası içinde gazetesi kapanan veya işinden atılan hangi ünlü varsa bizim gazetede yazardı. Yazı işlerini Varlık, Koray Düzgören, Toros Tekeli, Vecdi Seviğ gibi dostlar yönetirdi. 12 Mart faşizminin orta yerinde sol gazete yapmaya niyetlenmiştik. Parasız pulsuz çalışırdık. İmkânlar da fakir mi fakirdi. Akşamları haberlere başlık bulma telaşı içinde kıvranırken matbaa şefi Haşim içeri damlar:  - Abi başlıklarda A harfi kullanmayın, elimizde A harfi kalmadı, diye acılı bir haber verirdi  O zamanlar harfler sayfa kalıbına tek tek dizilirdi. A harfi çok kullanıldığından çabuk biterdi. Anlaşılan, patronun da daha fazla A harfi almaya parası yoktu! Başlardık içinde A harfi olmayan başlık aramaya... Gazete pek satmazdı. Ama bizler (olduğu kadar) sol gazete yapmanın keyfini yaşardık. Geldi geçti. Eskilerin deyimiyle:  “O da bir devir idi, karıştı zamane.”  HESAP  Kanal İstanbul’un sakıncaları sayılıp dökülüyorken, iktidar kanadının savunmaları Boğaz’ın güvenliği ve elde edilecek kazanç üzerinde odaklanıyor. Ancak burada da anlaşılamayan noktalar var. Örneğin Ulaştırma Bakanı Cahit Turhan diyor ki:  “Kanaldan 2035’te geçen araç sayısı 50 bini bulacak. 50 bin gemi geçtiğinde yıllık 5 milyar dolar gelirimiz olacak...”  Halen Boğaz’dan yılda 42 bin gemi geçiyor. Sayı her yıl azalıyor. 2035 yılında neden 50 bin gemi geçsin? Boğaz kapanmayacağına göre... Boğaz’dan bedava geçmek varken, neden her gemi 100 bin dolar geçiş ücreti ödeyip daha dar ve daha uzun olan Kanal’ı tercih etsin? Cevabını biz bulamadık.  DEFİNE  Kütahya’nın Dumlupınar ilçesinde altın dolu lahit bulmak amacıyla 5 metre derinlikte 10 metrelik tünel kazan üç kişi yakalanmış. Bölge sit alanıymış. Üç define hırsızı adli kontrol şartıyla serbest bırakılmış. Ceza mı verilmiş adamlara, cesaret mi onu anlamadık. Tarih hırsızlığına teşebbüs eden kişileri adli kontrol şartıyla serbest bırakmak hırsız adaylarını caydırmaz, aksine cesaret verir. Ne biçim yasalar bunlar? Ülkenin tarihi ve kültürel değerlerine saldırmak bu kadar mı ucuz?  MOTOR  Altay tankının fizibilite çalışmaları 2005’te tamamlanmış, Milli Tank Üretim Projesi (MİTÜP) çerçevesinde 30 Mart 2007’de yapılan Savunma Sanayii İcra Komitesi toplantısı sonucunda proje ana yüklenicisi olarak Otokar belirlenmişti.  Koç Holding’e bağlı Otokar 2012 yılında ilk prototipi hazırladı. Tankın üretimi 2015 yılında başlayacaktı. Yetişmedi. 2016 yılında proje Otokar’dan alınıp, BMC’ye verildi. BMC’de, kendisine bir yerli sermayedar ile Katar şirketini ortak aldı.  Savunma Sanayii Başkanı Prof. İsmail Demir, 9 Kasım 2018 tarihli açıklamasında müjde verdi:  - SSB ile BMC arasında ALTAY seri üretim projesi sözleşmesi imzalandı. Proje 250 adet ALTAY ana muharebe tankının seri üretimini kapsıyor. İlk ALTAY tankı 18 ay sonra Kara Kuvvetleri’ne teslim edilecek.  İsmail Demir, 6 Ocak’ta yaptığı açıklamada ise şöyle dedi:  “Motor yani güç paketi alternatif aramaları sürüyor, çok yakında sonuçlanmasını umuyoruz. Motor olduktan sonra 18 ayı üzerine koyacağız.”  Yani 18 ay koşulu motor bulunduktan sonra yürürlüğe girecekti!  Şimdilik motor arayışı sürüyor. Umarız kısa zamanda bulunur...  GAZI KAÇIRMAK  Adını Putin’in koyduğu Türk Akım gaz boru hattı geçenlerde açıldı. Bizim gazeteler “Asrın projesi” gibi başlıklar attı. Ruslar mı? Onlar pek sevinmemiş bu olaya. Sebebini Rus gazeteci İşxan Miroyev Artı Gerçek’te anlatıyor:  “... Türk Akım elbet muazzam bir projedir. Ama Rusya’da Gazprom şirketi dışında kimse buna pek sevinmedi. Sebebi? Bu olayın Rusya vatandaşlarının hayatına herhangi bir olumlu etkisi olmayacak. Rusya doğal kaynaklar bakımından çok zengindir ama bundan faydalananlar sadece Gazprom gibi büyük şirketlerin sahipleridir ki çoğunluğu başka ülkelerin vatandaşlarıdır. Doğal zenginliklerin Rusya halkına ait olduğuna ilişkin inanç çoktan yitirilmiştir. Ayrıca bırakalım Sibirya’yı, Moskova’nın bile birçok köy, kasaba ve sokağı halen gazsız. Gazın çıkartıldığı bölgelerin çoğunda da gaz hattı yok...”  CEZA  Önce müebbet, sonra beraat, sonra tahliye, sonra yakalama, sonra tekrar tutuklama... Bir adamı hapsedersiniz o bir cezadır. Adamı beraat ettin diye salıverir, yanlış olmuş diye tekrar tutuklarsanız bu vicdanları zorlayan olağanüstü bir ezadır. Demokrasilerde benzeri yoktur. Sürekli reform yapılıyor, şu “ekstra ceza” da bir ele alınsa! Ele güne mahcup olmasak...  EŞEK  Bu eski zaman hikâyesini bir ara Nihat Genç anlatmıştı. Adamın biri eşeğine yük taşıtmaz ama dağ bayır yürütür, sürekli dövermiş. Ne yapıyorsun diyene de “Ben eşeği dövmek için kullanıyorum, bundan zevk alıyorum” dermiş.  Eşek bir gün ölmüş. Adamın arkadaşı uzaktan bağırmış:  - Dövecek kimse kalmadı, bakalım ne yapacaksın?  Adam, elindeki tefe vurarak:  - Merak etme, onu sağlığından daha çok dövüyorum, demiş.  Meğer eşeğin derisini yüzüp kendisine tef yapmış.  İnsanoğlu bu, hiçbir ölçüye sığmaz.",https://www.milliyet.com.tr/yazarlar/melih-asik/ruzgarli-sokak-6125096
Melih Aşık,Muğla’da talan...,23 Ocak 2020,"Demokrasi nedir? Halkın kendi seçtikleri kişiler eliyle kendini yönetmesi... Peki, ülkemizde halk kendi kendini yönetiyor mu? Halkın çıkarları gözetiliyor mu?  Milyonlarca vatandaşın yaz tatilini geçirdiği Bodrum, Marmaris, Datça, Fethiye, Köyceğiz ilçelerini de içine alan Muğla’dan bir manzara sunalım... Belediye Başkanı Osman Gürün anlatıyor:  ”İlimiz genelinde toplam 641 maden ocağı var. Bu madenlerin 333 tanesi ormanlarımızda, yüzde 9.3’ü arkeolojik sit alanlarında bulunuyor. Madencilikle ilgili verilen bu ruhsatların hiçbirinde bizden görüş alınmadı. Bırakın görüş almalarını, hangi alanlara ruhsat verildiğini öğrenemiyoruz. Resmi olarak yazdığımız yazılarımıza yanıt verilmiyor. Bu kadar geniş alanlar yerel yönetime sorulmadan, bilgi verilmeden padişah fermanı gibi dağıtılıyor. Ben plan yaparken 13-14 kuruluştan görüş alıyorum. Bunlar bizden bilgi almıyor, sormuyor. Enerji tarafına bakıyoruz. Yıllarca, Yatağan Termik Santrali’ne filtre takılmadı. Akciğer ve kalp hastalıkları aldı başını gitti. Nihayet filtre takıldı. Ama baca gazı değerlerini bilmiyoruz. Filtre hangi kalitede çalışıyor, bilmiyoruz. Emisyon değeri nedir bilmiyoruz. Yazılı başvuruyoruz, bilgi alamıyoruz” Sonuç: Önce para, önce talan, sonra doğa, sonra insan...  LED  Zonguldak Devrek’ten öğretmen Ali Özdemir yazıyor...  “Okulun tüm lambalarını 3 bin lira harcayarak LED yaptık.  Lambalar LED yapılınca aylık elektrik enerjisi tüketimi 7797 kilovat saatten 4196 kilovat saate düştü. Gerçekleşen tasarruf: 3601 kilovat... Bu sayının mali karşılığı aylık: 2729 TL Ülkemizde 51.000 okul var. Bunların çok büyük bir dilimi hâlâ eski tip aydınlatma gereçlerini kullanıyor. Her okul 1000 TL tasarruf etmiş olsa ayda 51 milyon TL, yılda 600 milyon TL daha az para ödemiş olacağız.” Okul müdürlerinin ilgisine... UF OLDU  Vatandaşımızın kafasına UFO marka elektrikli ısıtıcı düşmüş. Ege Üniversitesi acil servisine gitmiş, “Kafama UFO düştü” deyince adına “Tanı Dosyası” açılmış. Hastanın durumu şöyle belirtilmiş.  “Uzay gemisi kazasında yaralanmaya uğrayan yolcu.”  Not: Sosyal medyada bu haberi gördüğümüzde ilk tepkimiz asparagastır, oldu. Ancak haberin yanında raporun fotokopisini görünce doğru olduğuna inandık. Ha, fotokopi sahte, düzmece olamaz mı? O ihtimal de tümden yok değil tabii ki.  KORGAN  Ordu’nun Korgan Belediye Başkanı Tuncay Kiraz’ın sosyal medya hesabından Rahşan Ecevit’in vefatıyla ilgili bir paylaşımın altına “Ateşi bol olsun inşallah” yorumu yapılmış. Başkan Kiraz tepkiler üzerine açıklama yapmış: “Belediye basında çalışan birinin kabul edilemez yorumunu öğrenir öğrenmez yorumu kaldırtıp ilgili hakkında soruşturma açmış bulunmaktayım” demiş... Ne soruşturması? Belediye başkanı adına bu mesajı atanın açıklanması ve anında işten atılması gerekmez mi?  Karadeniz fıkrası! CHP Grup Başkan Vekili Engin Altay yaptığı basın toplantısında:  “Türkiye’nin seçim koşullarında olduğunu ancak Cumhurbaşkanı Erdoğan’a seçim dayatmasında bulunmayacaklarını” söyledi.  CHP seçim istemeyeceğini daha önce de açıklamıştı. 70’lik Karadenizli “Kimya mühendisi aranıyor” ilanına başvurmuş. Heyet sormuş:  - Baba askerliğini yaptın mı? - Ne gezer, hâlâ kaçağım. - Hangi üniversiteyi bitirdin? - İlkokulu bile bitirmedim. - Kimya iş yerinde çalıştın mı? - Kapısından bile geçmedim. - Peki, buraya neden geldin? - Ben bu işte yokum, onu söylemeye geldim. CHP’nin açıklamaları bize bu fıkrayı anımsattı.  Seçim istemiyorsanız, iktidarın icraatından memnunsanız, muhalefet koltuğunda işiniz ne? Meclis’e neden geldiniz? Size “Proje” veya “Şike muhalefet” diyenlere neden kızıyorsunuz?  GUGIL...  Sakarya Üniversitesi öğretim üyesi Prof. Ebubekir Sofuoğlu panelde konuşuyor:  “Google’ı ilk icat eden Abdülhamit Han’dır. Gidemiyor, gitse sorun olacak payitahtta. Ne yapıyor; fotoğrafını çektiriyor, izliyor.” Uyarıyoruz... Amerika’da Larry Page ve Sergey Brin adlı iki sahtekâr, Google’u kendilerinin icat ettiğini iddia ederek milyarlarca dolar servet yaptılar. Bilgisayar mühendisi Larry’nin 66 milyar dolar, Sergey’in 53 milyar dolar şahsi serveti bulunuyor. Bu sahtekârlara fikir hırsızlığından dolayı dava açılmalı, alınacak tazminat Abdülhamit Han’ın mirasçılarına verilmeli... Deriz de başka şey demeyiz...  ELEKTRİKTÖR  Vatandaş soruyor: “Yerli üretim elektrikli traktörün prototipi hazırdı. Geçen yaz Polatlı’daki hasat şenliğinde tanıtımı ve test sürüşü yapıldı. Sonra ne oldu?”  İlgili bakanlık o gün, “Bu traktör dünyada bir ilk. Yerli ve milli. Tamamen elektrikli. Günlük 7 liralık şarjla 8 saat çalışacak” demişti.  Sonradan gazetelerde “Traktörün sadece pil maliyeti 50 bin dolar (300 bin lira). Dolayısıyla, devlet desteği şart” gibi demeçler okuduk. Ardından sesler kesildi. Altay tankında da Otokar tarafından başarıyla prototip hazırlandı. Ancak motor temin edilemediğinden üretime geçilemiyor. Prototip dediğiniz şey milyonlarca dolar masrafla hazırlanıyor.  Anlaşıldı ki üretilecek aracın önce motorunu güvence altına almak gerekiyor. Bunu öğrenmek için bu kadar pahalı deneye ihtiyaç var mıydı?",https://www.milliyet.com.tr/yazarlar/melih-asik/muglada-talan-6128473
Melih Aşık,Uğur’u ararken...,25 Ocak 2020,"Gazeteciliğin sönmez ışığı Uğur Mumcu’yu katledilişinin 27. yılında saygı ve özlemle anıyoruz...  Uğur’a yönelik kanlı saldırı basının tümüne verilmiş bir gözdağı idi.  Halkı aydınlatmaya yönelik cesur gazeteciliğe ölümcül bir darbe...  Uğur’un katili diye sonradan birkaç kişi hapsedildi. Gerçek katiller ise hâlâ karanlıkta.  Devlet, Uğur’un katillerini bulmaya değil, bulmamaya çalıştı.  İşte geçmişteki “TBMM Araştırma Komisyonu Raporu”ndan satırlar:  1) Cinayetin soruşturması sırasında Mumcu’nun evindeki çalışma odasında hiçbir inceleme yapılmamış. Bant kayıtları, özel notları, randevuları ile ilgili kayıtları, bilgisayar disketleri incelenmemiştir.  2) Uğur Mumcu’ya ait telefonlarla yapılan görüşmelerin kayıtları Telekom’dan istenmemiştir. Cinayetten 3 yıl sonra yapılan isteğe karşılık “Silindi!” yanıtı alınmıştır. TBMM Komisyonu, soruşturmayı savsaklayan Başsavcı Nusret Demiral, Savcı Ülkü Coşkun ve bir dizi Emniyet görevlisi hakkında soruşturma talebinde bulunmuştur. Ne var ki bu talepler yerine getirilmemiştir.  DGM Savcısı Ülkü Coşkun’un şu sözü ise tarihe geçmiştir:  “Bu işi devlet yapmıştır, siyasi iktidar isterse çözer.”  Siyasiler hiç böyle bir istek göstermedi...  KORKMA  Diyanet İşleri Başkanı Ali Erbaş üniversitelere din dersleri konulmasını istemiş ve “Allah korkusu olan doktor ve avukatlar yetiştirmeliyiz” demiş.  Dini terbiye diye zaten çocuklara ve gençlere sürekli Allah korkusu pompalanıyor. Ama anlaşılan yetmiyor.  Peki, Allah korkusu olanlar daha başarılı, daha ahlaklı mı oluyor?  AB’ye bağlı Eurobarometer’in 2005 yılında yaptığı araştırmaya göre...  İsveç’in yüzde 77’si, Danimarka’nın yüzde 69’u, Norveç’in yüzde 68’i, Fransa ve Hollanda’nın yüzde 66’sı, Almanya’nın yüzde 53’ü Tanrı’nın varlığına inanmıyormuş. Dolayısıyla korkmaları da söz konusu değil.  Bu ülkeler başarısız ve ahlaksız mı?  İyi ve doğru insan olmak için illa bir şeyden korkmak mı lazım?  ESHOT  “Dün sabah bir ilki yaşadım. Sabahın 8’inde Alsancak’ın göbeğinde trafik polisleri koca ESHOT (Belediye) otobüsünü içindeki yolcularla birlikte durdurdu, şoförün evraklarını kontrol etti. Tüm otobüs şaşkın şaşkın kontrolün bitmesini bekledik. Tabii işe de geç kaldık. Merak ediyorum, acaba başka kentlerde üstelik de mesai saatinde hiç belediye otobüsü durduruluyor mu?  KÖPRÜLER  Kanal İstanbul çalışmaları 33 bilim dalında, 7 üniversitenin katılımıyla 200’den fazla akademisyen ve uzman tarafından çok titiz çalışmalar sonucunda yapılmış. Kanal’ı savunanlar bu rakamları veriyor. Ne var ki bu uzmanlar ve bu üniversitelerden kimse ekranlara çıkarak veya gazete köşelerinde eleştirileri cevaplamıyor. İlginç!  ÇED raporunda Kanal boyunca 7 karayolu köprüsü yapılacağı, bu köprülerin önce inşa edilip kanal kazısına sonra başlanacağı belirtiliyor. Ortada kanal yokken köprüler inşa edilecek. Hayli toz duman, hayli hafriyat, hayli trafik sıkışıklığı bizi bekliyor.  Meyvesiz çalıştay!  CHP’nin düzenlediği eğitim çalıştayı sonunda yayımlanan bildiriye baktık. Köşe yazarlarının günübirlik yaptığı eleştirilerden farklı bir şey göremedik. Mesela şöyle dilekler:  - Her türlü vakıf cemaat ve ticari işletmenin okullara girişi ve eğitime müdahalesi engellenmelidir.  - Yoksul çocuk ve gençler tarikat ve cemaat yurtlarına mahkûm edilmemelidir.  - Yatılı bölge okulları artırılmalıdır.  Yapmalı etmeli... Peki, iktidar bunları yapmazsa CHP ne yapacak?  - Miting ve salon toplantıları mı düzenleyecek?  - Velileri bilinçlendirmek için harekete mi geçecek?  - Öğrencilere yönelik şikâyet masası mı kuracak?  - Laik eğitim için kampanya mı başlatacak?  - CHP’li belediyeler öğrenci ihtiyaçları için seferber mi edilecek?  Bunların hiçbiri yapılmayacaksa... Çalıştay diye insanları yormanın ne âlemi var?  Sophia  İki arkeolog; Ken Dark ve Jan Kostenec 2004 ile 2018 yılları arasında Ayasofya Müzesi’nde araştırma yapmışlar. Araştırma sonuçları iki arkeoloğun kaleme aldığı “Hagia Sophia: An Archeological Reexamination of the Cathedral of Byzantine Constantinople” yani “Bizans İstanbulu’nun Katedrali Ayasofya, Arkeolojik Yeniden İnceleme” başlıklı kitapta yer aldı.  Konuya ilgi duyan okurlar ve yayınevlerine duyurmuş olalım...  ATİNA  Milli Savunma Bakanı Hulusi Akar, Yunanistan’ın Ege’de gayri askeri statüdeki adalardan 16’sını silahlandırdığını bildirdi. “Bu bir tehdit değil” dedi. Ancak Yunanistan bunu tehdit olarak algıladı. Yunanistan medyası haberi dün:  - Türkiye 16 adanın silahsızlandırılmasını istedi, diye verdi.  Yunanistan ile Doğu Akdeniz’de başlayan, Libya ilişkileriyle yükselen gerginlik, doğrudan ilişkilere yansımış vaziyette.  Bu işten en başta Atina’ya F-35 satmak isteyen Amerika kârlı çıkar...",https://www.milliyet.com.tr/yazarlar/melih-asik/uguru-ararken-6129983
Melih Aşık,Kanal çalıştayı...,11 Ocak 2020,"İstanbul Büyükşehir Belediyesi’nin düzenlediği Kanal İstanbul çalıştayı yararlı bir etkinlikti. Bilim adamlarının seslerini duyurması açısından yararı oldu. Ancak çalıştayın Kemal Kılıçdaroğlu ve Meral Akşener’in konuşmalarıyla başlaması ve bu şekilde siyasallaştırılması iyi olmadı. Her iki lider başka platformlarda görüşlerini ortaya koyabiliyorlar. Çalıştayı bilim adamları, finansçılar ve yöre insanlarının görüşlerine bıraksalar iyi olurdu. *** Belediye Başkanı Ekrem İmamoğlu, Kanal İstanbul’un güzergâhında 30 milyon metrekare (30 bin dönüm) arazi satıldığını söylüyor, bu rakamın yalanlanmadığına dikkati çekiyor. Arazi alanlar arasında bazı Arap ülkelerinin zenginleri de vardır. Satanlar ise Kanal’ın oradan geçeceğinden habersiz saf yöre halkıdır. Mera statüsündeki araziler küçük fiyatlarla el değiştirmiş, vatandaş zarara girmiştir. Arazisini satmayan kişileri de bir sürpriz beklemektedir. Arazilerin bugünkü fiyatı tespit edilmiş, yarın istimlak edildiği takdirde bugünkü fiyatın üzerine yıllık enflasyon değeri konularak ödenmesi karara bağlanmıştır. Kısacası, arazisi istimlak edilecek olanları da mutlu rakamlar beklemiyor. Kanal İstanbul’a ve ÇED raporuna ilişkin sayısız eleştiri dinliyoruz. Dünkü çalıştayda da dinledik. Ancak bilimsel eleştirilere bilimsel cevap gelmiyor. Bir ayrıntı Karadeniz üzerine kitap yazmış olan bir denizci, Özkan Gülkaynak, Kanal’ın bin bir sakıncasından birini anlatıyor: “Kanal İstanbul’un Karadeniz girişinde de sık sık kum taşınmaları nedeniyle ciddi derinlik değişimleri olacaktır. Çünkü yöre zaten kumluktur. Dip akıntıları ve kuzey fırtınalarıyla Karadeniz girişi sürekli sığlaşacaktır. Düzenli tarama/derinleştirme faaliyetleri bile gemi trafiğini rahatlatamaz. Kanal’a doğru Karadeniz’den ilerleyen bir gemi her fırtınadan sonra acaba derinlik şimdi nasıl paranoyasına mı düşecek? Haberini alsa bile günlerce buranın derinleştirilmesini mi bekleyecek?” Bu noktada bizden soru: Kadıköy’de Kurbağalı Dere’yi 100 yıldır temizleyemeyen Türkiye 40 kilometrelik Kanal’ı nasıl temiz tutacak? ÖZERK Bir Rus askeri heyeti 26 Aralık 2019’da Kamışlı’da Kürt yetkililerle toplantı yapmış. Independent’in haberine göre, onlara Şam ile müzakere konusunda 10 maddelik yol haritası sunuyor. Esad’la birlikte hazırlandığı anlaşılan yol haritasında Rus heyeti “Kuzey ve Doğu Suriye Özerk Yönetimi”nden söz ediyor. Yani Suriye’de Kürtlere ‘iki özerk bölge’ vaat ediliyor. Türkiye’nin terörist saydığı PYD, YPG, PKK bu özerk yapıların içindedir. Yeni Suriye’nin şekillenmesinde Rusya başrolü üstlenmiş durumdadır. Türkiye de bu rolü kabullenmiş görünüyor. İZMİR Bir dostumuz İzmir’e yerleşmeye karar vermiş. Sebebini sorduk. “Pek çok sebep var, sadece birini anlatayım” dedi ve anlattı: “Bir gün mesai saati bitiminde Alsancak vapur iskelesinden Karşıyaka’ya döneceğim. İskelenin daracık salonunda ayakta duracak yer bile yoktu. Koltuklardan birini boş gibi görünce oraya yöneldim, baktım bir kedi oturmuş, etrafı seyrediyor. O kadar insanın, ki içlerinde yaşlılar da vardı, bir teki bile kediyi rahatsız edip o yere oturmadı. Bunu İzmirli bir dostuma anlattığımda, bana ne mi dedi: O gördüğün hiçbir şey değil, ben belediye otobüsünün koltuğunda oturan köpek gördüm, üstelik de bazı yolcular ayakta giderken...” DEVE Avustralya’da 10 bin yabani deve helikopterlerden ateş açılarak itlaf edilecekmiş. Çok su içiyor, kaynakları tüketiyorlarmış! Zaten Avustralya’ya dışarıdan getirilmişlermiş!. Hayvanseverler tabii ki bu karara çok tepkili. Bir vatandaş da şu mesajı geçmiş: “Arabasına daha ucuz benzin koymak için 1 milyon Iraklıyı öldürenlerin çok su içiyor diye 10 bin deveyi öldürmesine şaşırmalı mı?” KÖPRÜ Yeni köprülerimiz! ÇED raporuna göre Kanal İstanbul üzerinde 1 demiryolu ve 7 karayolu köprüsü yapılacaktır. Karayolu köprüleri arazinin düz olması nedeniyle ayaklarını kanaldan gerilere basacak, o yüzden Boğaz köprülerinden daha uzun olacaktır. Yükseklikleri 68-74 metre olacaktır. Bu köprüler şöyle sıralanıyor: E5 - D100 Karayolu Geçişi 3500 metre uzunluğunda, eğik askılı köprü Küçükçekmece - Avcılar Karayolu Geçişi 1995 metre uzunluğunda eğik askılı köprü. E 80 Karayolu Geçişi 2145 metre uzunluğunda, eğik askılı köprü Kuzey Marmara Otoyolu Kesim 7 Geçişi 1575 metre uzunluğunda, eğik askılı köprü Sazlıbosna Karayolu Geçişi 1325 metre uzunluğunda köprü Kuzey Marmara Kesim 2 Geçişi 1075 metre uzunluğunda D 020 Karayolu Geçişi 980 metre uzunluğunda",https://www.milliyet.com.tr/yazarlar/melih-asik/kanal-calistayi-6120161
Melih Aşık,Dijital gelecek!,07 Ocak 2020,"İranlı General Kasım Süleymani ve yanındakilere yapılan suikastın tüm ayrıntılarını bilmiyoruz. Ancak havadan atılan bir füzeyle öldürüldükleri kesin. Füze nereden ve nasıl geliyor? Suikastın ayrıntıları hakkında fikir sahibi olmak isteyenler 2015 yılında vizyona giren Good Kill (Zor Hedef) adlı filmi izleyebilirler. ABD’de Las Vegas’ta çölün ortasında bir Amerikan üssü. Ekranların önünde atari oynar gibi oturan havacılar. Afganistan’da havalanan insansız hava araçları onların komutasındadır. Yerdeki hedefler uydulardan saptanıp onlara bildiriliyor, onlar da bir düğmeye basarak 3 bin metreden yerdeki hedefi imha ediyor. Hepsi birkaç saniye sürüyor. Dijital teknoloji müthiş bir aşamada. Ne var ki insanlığı kurtarmaya değil, yok etmeye doğru ilerliyor... SOYUT FIKRA Askerlik çağı geldiği halde şubeye gitmeyen genç adamı zaptiyeler yakalayıp şubeye götürmüş. Önüne askerlik formunu koymuşlar. Bakmış bakmış: - Bu o değil, diyerek yırtıp atmış. Emri aldığına ilişkin kâğıdı imzala, demişler. Bakmış bakmış: - Bu o değil, demiş yırtmış... Neyi gösterseler yırtıp atıyormuş. Muayene için hastaneye götürmüşler. Sevk kâğıdını imzala demişler. Bakmış bakmış: - Bu o değil, demiş yırtmış. Kâğıdı imzalamadığına ilişkin kâğıt imzalamasını istemişler: - Bu o değil, demiş yırtmış... Sonunda deli olduğuna hükmedip ‘askerliğe elverişsizdir’ raporu vermişler. Başhekim raporu imzaladıktan sonra bizimkine uzatmış. Bizimki bakmış bakmış: - Hah işte bu o, demiş... RUTİN Değerli diş hekimi dostumuz Prof. Özen Tuncer’le karşılıklı hal hatır soruyoruz. - Hayat nasıl gidiyor hocam? - Rutin bir şekilde devam ediyor. Ve ardından ekliyor: - Ama bu rutinden şikâyetçi değilim. Eskiden günler birbirine benzeyince sıkılırdık. Şimdi günler birbirine benzesin, bundan kötüsü olmasın diye dua ediyoruz. KÜLTÜR ABD Başkanı Trump İran’ı tehdit ediyor: “Bize saldırı olursa İran’da 52 hedef belirledik, çok sert ve hızlı olarak vuracağız. Hedefler arasında İran kültürü için çok önemli yerler de var” diyor. Hangi ülkede bulunursa bulunsun... Kültür varlığı sadece o ülkenin değil bütün insanlığın malıdır. Geçmiş medeniyetlerin bugüne mirasıdır. Onu korumak ve gelecek nesillere aktarmak insanlık ve uygarlık ödevidir. Bu kadarcık kültürden mahrum insan çok tehlikeli bir insandır. MEŞRU Video kaydı sosyal medyada dolaşıyor. Yalova Üniversitesi’nden Doç. Dr. Ebubekir Sifil bir toplantıda gayet net sözcüklerle anlatıyor: “Bir adam var, işi gereği çok geziyor. İstanbul, Adana, Ankara, İzmir, Bursa, geziyor adam, işi bu. Buralarda gittiği yerlerde evlerinde hanımlar var, bunların her biri meşru hanımı, burada onun evi var, çoluk çocuğu var, şusu busu var: Bazen öyle olur ki Ankara’ya üç ay beş ay uğrayamaz, bu nikâhı düşürmez, nikâh devam ediyor. Bu evliliğe her iki taraf da devamı doğrultusunda irade kurmuş meşru bir evliliktir...” Çok iş olunca çok eş mubahmış! Bu zat şu anda üniversitede doçent olarak ders veriyor! Karınca kararınca laikliği ve medeni kanunu delmek için çalışıyor. ÖNCELİK İstanbul Üniversitesi açıklama yaptı: “Rektörlüğümüz öğrencilerimizin yoğun talebi üzerine bütçe harcama planını yeniden gözden geçirmiş, diğer hizmet alanlarından kısarak yemek hizmetinin aynı şekilde devamını sağlamıştır. Önceliğimiz her zaman öğrencilerimizdir.” Çok güzel... Güzel de... Keşke öğrencilerin kahvaltısını ve indirimli öğününü ortadan kaldırmadan, onları coplattırmadan, Sibel Ünli intihar etmeden bu kararı alsaydınız. Kendinize “Öğrencisinin karnını doyuramıyor” dedirtmeseydiniz. İyi olurdu.",https://www.milliyet.com.tr/yazarlar/melih-asik/dijital-gelecek-6116988
Melih Aşık,Martı Procesi!,21 Aralık 2019,"İstanbul Kabataş İskelesi milyonlarca vatandaşın kullandığı, deniz, demir yolu ve kara yolu ulaşımının merkezlerinden biriydi. 2016 yılında zamanın Belediye Başkanı Kadir Topbaş, transfer merkezi yapıyoruz sloganıyla Martı Projesi’ni başlattı. Projeye göre kıyıya martı şeklinde bir iskele, altına galeriler, otopark, arka tarafına kara ulaşımı için beton tüneller yapılacaktı. Bilim insanlarının, mimarların itiraz ve eleştirileri yok sayılarak proje başlatıldı. Bazıları hakkında dava bile açıldı. Kıyı tahrip edilerek denize ok gibi çıkan beton iskeleler yapıldı. Geri dönüşü olmayan zararlar verildi. Yolcular mağdur edildi. Milyonlar harcandı. Ancak proje hatalıydı. Uygulamada yürümedi. Ve geçen yılın sonunda yine İBB kararıyla iptal edildi. Şu anda yarım kalmış durumda. Enkaz Ekrem İmamoğlu’nun sırtına yüklendi.  Yapılan onca tahribat, harcanan milyonlar ne olacak, hesabını kim verecek derseniz? Ne kimseden hesap soruluyor, ne kimse hesap vermeye niyetli görünüyor! Diyeceğimiz; ciddi bir proje söz konusu olduğunda bilime, uzmanlara, ustalara daha işe başlamadan kulak vermeli.  Sonra dövünmek işe yaramıyor. ECEVİT  Kanal İstanbul projesini Bülent Ecevit’in 1994 seçim kampanyasında ortaya attığı konuşulurken... CHP İstanbul Milletvekili Erdoğan Toprak TBMM’de açıklama yaptı, dedi ki:  - O zaman İstanbul’da seçimlerden sorumlu kişi de bendim. Ama tarihi bir olayı burada düzeltmemiz lazım. O zamanlar bize akademisyenler, bilim insanları geldiler. Dediler ki “Bu kanalın verimliliği yok, Montrö tartışmaya açılacak. Bu kanalı siz gündemde tutarsanız, Türkiye’nin başına böyle sorunlar gelir” deyince Sayın Ecevit’le birkaç toplantı yapıldı. Projeden vazgeçildi.  İŞGAL  İstanbul Belediye Başkanı Ekrem İmamoğlu geçenlerde Edirnekapı’daki Zabıta Daire Başkanlığı’nı ziyaret etti. Burada kendisine İBB’ye ait gayrimenkullerde çok sayıda işgalci bulunduğu anlatılınca: “ İstanbul’u, kimsenin işgal etmesine müsaade etmeyeceğim” dedi, “İstanbul 1922’de işgalden kurtuldu, yeniden işgaline izin vermeyeceğiz” diye ekledi. Esnafın kaldırım işgaline de değindi.  Şu sıralarda özellikle Kadıköy ve Şişli’de esnaf kaldırım işgalinde birbiriyle yarış halindedir. Başkan umarız bir ara bu iki ilçenin çarşılarını şöyle bir dolaşır, durumu gözleriyle görür. Aksi takdirde sözleri havada kalır.  Camilerin düzeni...  Camilerde ayakta namaz kılamayanlar için bir kenara sıralar yerleştirilmeli mi? Diyanet İşleri Başkanlığı buna (muhtemelen kiliselere benzememesi için) izin vermedi. Ayakta duramayanların portatif iskemlelerle saf tutmasını tavsiye etti. Bu konular zaman zaman gündeme gelir. Araştırmacı yazar Ali Rıza Özdemir derine iniyor:  “Atatürk 1928 yılında İstanbul Darülfünunu İlahiyat Fakültesi’nden bir grup bilim insanı tarafından hazırlanan bir reform taslağını reddetti. Gerekçesi bu taslağın ‘İslam’ın özüne aykırı’ olmasıydı.  ‘Dini Islah Beyannamesi’ adındaki bu taslakta şu hususlara yer verilmişti:  · Camilere sıralar ve elbiselikler konulmalı,  · Camilere ayakkabıyla girilecek bir düzen yapılmalı,  · Camilere müzik aletleri sokulmalı.  Atatürk, sadece bu taslağı reddetmekle kalmadı, komisyonu da dağıttı.”  SİDNEY  1980 yılında Ermeni teröristlerce şehit edilen Türkiye’nin Sidney Başkonsolosu Şarık Arıyak ve Güvenlik Ataşesi Engin Sever, Avustralya’nın Sidney kentinde mütevazı bir törenle anıldı. Avustralya ilgilileri katili ihbar edene verilecek ödülün 1 milyon liradan 4 milyon liraya çıkarıldığını bildirdiler.  Merak ettik. Bizim şehit diplomatlar Türkiye’de anılıyor mu? Eskiden anılıyordu. Ancak artık özel anma günü düzenlenmiyor, şehitler gününde diğer şehitlerle birlikte anılıyormuş. Şehit diplomatlarımıza Avustralya’nın gösterdiği kadar ilgi gösterilmiyor anlayacağınız...",https://www.milliyet.com.tr/yazarlar/melih-asik/marti-procesi-6105716
Melih Aşık,Libya yolunda...,02 Ocak 2020,"Libya’ya asker gönderilmesiyle ilgili olarak TBMM’ye gönderilen Cumhurbaşkanlığı tezkeresi bugün Genel Kurul’da görüşülecek... Başta CHP ve İyi Parti, Libya’ya asker gönderilmesine karşı çıkıyor. Muhalefet partileri, Libya’daki iç savaşa müdahalenin ulusal çıkarlarımız açısından gereksiz olduğu, askerimizin boş yere tehlikeye atılacağı görüşünde. Dışişleri Bakanı Mevlüt Çavuşoğlu’nun liderlere yaptığı ziyaretlerde “çatışma riskinin olduğu” yolundaki ifadeleri endişeleri biraz daha artırıyor.  Strateji uzmanı E. Gen. Nejat Eslen, bugün görüşülecek tezkereyle ilgili diyor ki:  - Tezkerede, Türkiye’nin ulusal çıkarlarının Libya’da hangi tehdit veya risk altında olduğu açıkça belirtilmemiştir. Bu konuda netlik olması gerekir. Çünkü politik amaç ulusal çıkarlara göre belirlenir. Libya’ya gönderilecek askeri gücün büyüklüğü, tipi ve hedefleri de ulusal çıkarlara yönelik tehditlere göre belirlenecektir.”  - Libya’da Uzlaşı Hükümeti UMH’nin Türkiye’den talep ettiği muharip askeri gücün hangi amaçlarla ve hangi tehditlere karşı kullanılacağı da tezkerede açıkça belirtilmeliydi...  Türkiye, Libya’da savaşı değil barışı desteklemelidir.  2020  Okul arkadaşımız ve dostumuz Prof. Ömer Kürkçüoğlu yeni yıl kutlamasına küçük bir not eklemiş. Okuyoruz:  “2020’nin bir özelliği var. 2020’nin ilk iki sayısıyla son ikisinin aynı olması yüzyılda bir rastlanan bir durum. Geçen yüzyılda da 1919 böyleydi. Kaderimizi değiştiren bir yıl oldu. 1919 sayesinde bugünleri yaşayabiliyoruz. 2020’nin de ulusa şans getirmesi dileğiyle... 2121’e daha güzel girelim diyoruz...”  OTOM  Yerli otomobil için şimdiden 120 bin sipariş alınmış.  Otomobiller 2022’den itibaren sahiplerine verilecek.  Şimdiden hayırlı olsun diyoruz.  Otomobil ve sipariş deyince aklımıza bir Sovyet fıkrası geliyor.  İşçi Nikolai otomobilin parasını yatırmış, bankodaki görevliye aracı ne zaman teslim alacağını sormuş.  Cevap:  - 10 yıl sonra ocak ayının ilk haftasının ilk günü gelip aracı alacaksınız.  İşçi sormuş:  - Öğleden önce mi geleyim, öğleden sonra mı?  KAMOY TRT’de eski yıllarda bir yarışma programı vardı. Yarışmacının karşısına üç veya dört kişi oturuyor, hepsi aynı konuda bir şeyler anlatıyor, üçü yalan söylüyor, biri doğru konuşuyor, yarışmacıdan doğru konuşanı bulması isteniyordu.  Şimdilerde bütün toplum bu programa katılmış gibiyiz... Her gece ekranlara iki üç yalancı, iki üç doğrucu çıkıyor. Bunlar aralarında tartışıyor.  Yalancılar daha usta konuşmacı olduğu için vatandaş onlara daha çok inanıyor. Böylece kafalar karışıyor. Yalanlar doğru, doğrular yalan diye yenilip yutuluyor.  Yukarda sözünü ettiğimiz TRT’deki programda takdimci, yarışmanın sonunda kimin doğru kimin yalan söylediğini açıklıyordu. Şimdiki ekran tartışmalarında yalancı doğrucu açıklanmıyor. Aydınlanmak için ekran başına oturan vatandaşın aklı biraz daha karışıyor.  ÇED İstanbullu yurttaşlar kar, yağmur, çamur demeden çevre il müdürlüklerinin önünde yüzlerce metrelik kuyruklar oluşturdular. ÇED raporuna itiraz dilekçelerini ilgililere teslim ettiler. Böylece anayasal görevlerini yerine getirdiler. Ne diyor Anayasamız:  “Herkes sağlıklı ve dengeli bir çevrede yaşama hakkına sahiptir. Çevreyi geliştirmek, çevre sağlığını korumak ve çevre kirlenmesini önlemek Devletin ve vatandaşların ödevidir.”  Görüldüğü gibi... Sağlıklı bir çevre için Anayasa devlet kadar vatandaşlara da görev veriyor. Vatandaşlar “Çatlasanız da patlasanız da yapacağız” türünden caydırıcı mesajlara rağmen ödevlerini yılmadan yerine getiriyor.  Halkın bu azmi ve iradesi İstanbul’u koruyacaktır. SÖZ  Dindarlar alınmasın. Söz dindarlara değil, dincilere.  İlahiyatçı Cemil Kılıç attığı tivitte diyor ki:  “Şu bizim dinciler yılbaşına karşı örgütlendikleri ve çalıştıklarının yarısı kadar ülkedeki hırsızlık, tecavüz, cinayet, adam kayırma ve çocuk istismarına karşı mücadele etseler memleket çok daha yaşanılır hale gelirdi.”",https://www.milliyet.com.tr/yazarlar/melih-asik/libya-yolunda-6113714
Melih Aşık,Çamlıca Kulesi,26 Aralık 2019,"Askıya çıkan Kanal İstanbul’la ilgili ÇED raporunda akla yatmayan konulardan biri de inşaat süresi. Raporda inşaat süresi 4 yıl olarak belirtiliyor. Süreyi duyunca Çamlıca Kulesi aklımıza geldi.  İstanbul Küçük Çamlıca’da dev bir radyo televizyon kulesi inşa ediliyor. Artık kentin neresinden baksanız bu kuleyi görebilirsiniz.  Deniz seviyesinden 583 metre yüksekliğindeki bu kule çevredeki radyo ve televizyon antenlerini toparlayacağı gibi seyir terasları ve lokantalarıyla aynı zamanda turistik bir mekân olacak. Yılda 4.5 milyon turist çekeceği konuşuluyor.  Kulenin temeli 2016 yılının mart ayında atılmıştı.  5 Şubat 2017 tarihinde internet sitelerinde zamanın başbakanı Binali Yıldırım’ın demeci yer aldı. Kulede inceleme yapan Binali Bey diyordu ki: “Ramazan Bayramı’ndan önce inşallah açmak için arkadaşlar gece gündüz çalışıyorlar.”  Kule o yıl Ramazan’da açılmadı. 2018 yılında açılacağı söylendi. Açılmadı. 2019 yılı sonunda açılacağı söylendi. Yılın sonuna geldik, yine açılmadı. Şimdi açılış için 2020’nin yaz aylarından söz ediliyor. O tarihlerde açılırsa inşaat 3 yıl gecikmiş ve 4.5 yıl sürmüş olacak. Bir kulenin inşaatı 4 yılda bitmiyorsa muazzam bir proje olan Kanal’ın inşaatı kaç yıl sürer? Hele de proje yapmak ve uygulamaktaki bu başarımızla!  MOSKVA  İdlib’de Suriye rejimi ve Rusya’nın başlattığı harekât sonucu Türkiye’ye ait iki gözlem noktasının kuşatma altında kaldığı bildiriliyor. Sınırımıza doğru 100 bin kişilik bir göçmen dalgasının gelmekte olduğu da verilen haberler arasında.  Rusya artık ‘anlayışlı’ davranmıyor...  Bunun sebebi acaba Türkiye’nin Astana sürecinde verdiği sözleri tutamamış ve sürenin dolmuş olması mı?  Yoksa Moskova... “Sen NATO ile birlikte beni Baltık’tan kuşatmaya çalışıyorsun. Libya’da karşı cepheye yerleştin. Üstüne üstlük Kanal İstanbul projesiyle Montrö Anlaşması’nı delmenin ve ABD’yi Karadeniz’e sokmanın yolunu açıyorsun. Ben de karşılığında seni İdlib’de sıkıştırırım” demek mi istiyor? Bunlar da ihtimaldir.  ESAD  Ankara, neden Libya’da General Hafter ile değil de Es Serrac rejimiyle anlaştığı sorusuna:  - Çünkü Birleşmiş Milletler’in tanıdığı meşru rejim odur, yanıtı veriyor.  E. General Nejat Eslen soruyor:  - BM’nin Suriye’nin tanıdığı meşru rejim Esad’dır, neden Esad’la ilişki kurmuyoruz?  SİLAH  Yeni Zelanda’da 51 kişinin öldüğü cami saldırısı sonrası düzenlenen silahsızlanma kampanyasında 55 bin silah polise iade edildi. Ülke huzur için çözümü silahsızlanmakta görüyor.  Bizde ise şiddet olayları tam tersine halkın biraz daha silahlanmasına yol açıyor.  Sonuç mu? Biliyorsunuz...  İMZA  Kanal İstanbul projesi için bakanlıklar ile İBB arasında 2018 yılında yani geçen dönemde protokol yapılmış, İBB’nin de Kanal için milyarlarca liralık harcama yapması öngörülmüştü. Ancak Başkan Ekrem İmamoğlu bu protokolden çekildi.  Çevre Bakanlığı, İmamoğlu’nun meclis kararı olmadan protokolü iptal edemeyeceğini söylüyor. İmamoğlu ise “Geçen dönemdeki başkan bu protokolü meclisten onay almadan imzalamış, daha sonra meclisin onayına sunmuştur. Geçersiz bir protokolün Meclis tarafından onaylanmış olması, o protokolü geçerli kılmaz. Dolayısıyla hukuka aykırı bu işlemi geri almak, benim yetkim dahilindedir” diyor.  Buyurun size ilginç bir tartışma daha... HESAP Kanal İstanbul konusunda iki rakam düzeltmesi yapalım. Ulaştırma Bakanı Cahit Turhan 16 Kasım 2019’da Hürriyet gazetesinde diyor ki:  1. Kanal İstanbul, altyapı yatırımları, yollar, köprülerle birlikte 20 milyar ABD dolarına çıkacaktır.  2. Bu projeden yılda 1 milyar dolar gelir beklenmektedir.  Görüldüğü üzere. Kanal inşaatı için öngörülen rakam (1 dolar 6 TL üzerinden) yaklaşık 120 milyar liradır. Beklenen gelir ise 6 milyar liradır. Halen Boğaz’dan yılda yaklaşık 40 bin gemi geçmektedir. Tüm gemiler Kanal’dan geçse bile gemi başına 150 bin lira ücret alınması gerekiyor. Boğaz’dan 10 bin TL gibi az ücretle geçmek varken hangi akıllı Kanal’a 150 bin lira öder?  MESLEK  CHP Milletvekili Gamze Akkuş İlgezdi, bilgi edinme başvurusu üzerine aldığı yanıtları açıkladı. Türkiye’deki 67 iletişim fakültesi yılda 10 binden fazla mezun verirken... Gazetecilerin sadece yüzde 10’u iletişim fakültesi mezunuymuş. Özetle... İletişim mezunlarının yüzde 90’ı başka işler yapıyor. Veya işsizler. Bir mesleki eğitim planlaması için vakit gelmiş görünmüyor mu?",https://www.milliyet.com.tr/yazarlar/melih-asik/camlica-kulesi-6109148
Melih Aşık,Ekran gürültüsü,28 Aralık 2019,"Ekranda Kanal İstanbul tartışılıyor. Yönetici bir zahmet ÇED raporunun özetini bile okumamış. Konuklar da aynen öyle. Bırakın ÇED raporunu, bilimsel tartışmaları bile yeterince izlememiş, kulaktan dolma dedikodularla ekrana fırlamışlar. Bir taraf iktidar öyle istediği için Kanal’ı savunuyor, karşı taraf okudukları kadarıyla Kanal’ın sakıncalarını anlatıyor. Birbirlerinin sözünü keserek, bağırıp çağırarak sözlerine ciddiyet vermeye çalışıyorlar. Vatandaş aradan birkaç bilgi kırıntısı edinirim umuduyla tartışmayı izliyor. Tabii kimse bir şey öğrenemiyor. Çünkü tartışanlar da konuyu bilmiyor. Konuyu bilen kılavuz kaptanlar, mühendisler, tarım uzmanları, su mühendisleri, jeologlar, bilim adamları vs. ekrana adeta özenle çıkartılmıyor.  Yazık bu millete... Ve geleceğimize...   Boğaz’daki kılavuz kaptanların duayeni Saim Oğuzülgen ile konuşuyoruz...  Özetle söyledikleri:  - 1994 yılındaki son tanker kazasından sonra 200 metre üzerindeki tankerlerin gündüz geçişleri yasaklandı, 250 metre üzerindekilere kılavuz şartı getirildi, böylece 25 yıldır büyük kaza olmuyor.  - Boğaz’ın en dar yeri 700 metre, Kanal’ın öngörülen genişliği 275 metre... Daha dar bir su yolu nasıl daha emniyetli olabilir?  HUKUK  Sözcü gazetesi yazarları Emin Çölaşan ve Necati Doğru ile yazı işleri görevlileri yargılandıkları mahkemece 3 yıl 6 aya varan hapis cezalarına çarptırıldılar.  Gazeteci ve yazar arkadaşımız “Biz ömür boyu Fetö’ye karşı yazı yazdık” deseler de mahkeme kale almadı, onları “Fetö’ye yardım”dan hapse mahkûm etti.  Bir gün önce eski HSYK Başkanvekili Ahmet Hamsici’nin davası sonuçlandı. FETÖ üyeliğini itiraf eden Hamsici etkin pişmanlık indirimiyle 2 yıl 6 ay hapis cezasına çarptırıldı.  FETÖ üyesi yargıç Hamsici, FETÖ karşıtı gazetecilerden daha az ceza aldı. Çünkü o suçunu itiraf etti. Sözcü mensuplarının dramı ise böyle bir suçu kabul etmemeleriydi! Kabul etmedikleri için daha çok ceza aldılar!  Zaman zaman hukuk reformundan söz ediliyor ya... İnsan sormadan edemiyor. Gazetecilere köşe yazısından dolayı hapis cezası verildiği bir ülkede... Hangi hukuk?  Ne reformu?  DRAM  İki eski güzellik kraliçesi, Arzum Onan ve Azra Akın Bakırköy Kadın Kapalı Cezaevi’nde anneleriyle tutulan 40 çocuğu bir günlüğüne dışarı çıkarmış, gezdirmiş, akvaryum ziyaretine götürmüşler...  Reklama ve paraya ihtiyacı olmayan iki yıldızın bu görevi samimi duygularla yaptığına kuşkumuz yok. Örnek olmalarını diliyoruz.  Çocukların bir günlüğüne mutlu olması... Ne güzel...  Akşam tekrar cezaevine dönmeleri ise...  Ne dram...  Bu dramın hep farkında olalım.  GÜNDEM  Sözcü’ye hapis, Kanal İstanbul, Libya’ya asker, Asgari ücret, Pahalılık, İşsizlik, Kadın cinayetleri, ABD yaptırımları, İdlib’den mülteci akını... derken gündem sarhoşu olduk. Her biri kaderimizi çizecek bu kritik olayları tek tek nasıl izleyeceğimizi şaşırdık. Böyle karambollerde topun nereden gelip, kaleye gireceği hiç belli olmaz. Milletçe her zamankinden daha dikkatli olalım.  GEÇİŞ Kanal İstanbul ile ilgili ÇED raporunun gerçeklerle ne kadar uyuştuğunu incelerken gözümüze Boğaz’dan geçen gemi adedi çarpıyor. Kıyı Emniyeti Genel Müdürlüğü’nün rakamlarına göre... Boğaz’dan 2007 yılında 56 bin 606 gemi geçmiştir. Sayı yıllar içinde azalmış. 2017 yılında 42 bin 978... 2018 yılında 41 bin 103’e düşmüştür. Gemi boylarının giderek büyümesi... Boru hatlarının (mesela Bakü-Ceyhan) işletmeye girmesi sonucu geçiş yapan gemi sayısı hızla azalmaktadır. Öte yandan, Kanal İstanbul ile ilgili 1600 sayfalık ÇED raporuna göre... Boğaz’dan gemi geçişleri hızla artacak, şu seyri izleyecektir: 2025: 53 860, 2035: 64 900, 2050: 78 bin, 2060: 83 bin... Bu artışın kanıtı mı? Hiçbir kanıt yok ortada!  Üsküdar’ın fethi  İstanbul kaç yılında kim tarafından fethedildi?  - 1453 yılında Fatih Sultan Mehmet tarafından.  Pek doğru yanıt sayılmaz.  Halil İnalcık’ın T. İş Bankası yayını olarak çıkan “Fatih Sultan Mehmet Han” kitabından okuyoruz: “Osmanlıların Konstantinopolis karşısında Üsküdar’a yerleşmeleri 1329 Palekanon (Maltepe) zaferiyle gerçekleşmiştir. Bu zafer sonucu Hereke’den Üsküdar’a kadar bölge Osmanlı ülkesine katılmış, Osmanlılar Boğaz’ın Doğu yakasına yerleşmiştir.” Orhan Gazi’nin Üsküdar’ı almasıyla Bizans’ın Fatih Sultan Mehmet tarafından fethi arasında 124 yıl geçmiş. Osmanlılar 124 yıl Üsküdar’dan Kadıköy’den karşı yakaya bakıp durmuşlar. Zaman zaman Bizans’ı fethe kalkışmışlar. Çoğu zaman da barış içinde karşılıklı ticaretle vakit geçirmişler. Bu ilişkiyle ilgili ne yazık ki çok fazla şey bilmiyoruz.",https://www.milliyet.com.tr/yazarlar/melih-asik/ekran-gurultusu-6110658
Melih Aşık,Zeytindağı...,04 Ocak 2020,"Falih Rıfkı Atay, ‘Zeytindağı’ adlı kitabında Osmanlı’nın bozgun yıllarını anlatır. Filistin cephesindeki yenilgiler üzerine Osmanlı komuta heyeti trenle İstanbul’a dönerken (veya kaçarken), istasyonda perişan bir kadın çırpınmaktadır. Kitaptan okuyoruz:  “... İstasyonda bir kadın durmuş, gelene geçene: ‘Benim Ahmed’i gördünüz mü?’ diyor.  Hangi Ahmed’i gördük mü? Yüz bin Ahmed’in hangisini?  Yırtık basmasının altından kolunu çıkartarak, trenin gideceği yolun, İstanbul yolunun aksini gösteriyor: ‘Bu tarafa gitmişti’ diyor.  O tarafa Aden’e mi, Medine’ye mi, Kanal’a mı, Sarıkamış’a mı, Bağdad’a mı?  Ahmed’ini buz mu, kum mu, iskorpit yarası mı, tifüs biti mi yedi? Eğer hepsinden kurtulmuşsa, Ahmed’ini görsen ona da soracaksın: ‘Ahmed’imi gördün mü?’ Hayır. Hiçbirimiz Ahmed’ini görmedik. Fakat Ahmed’in her şeyi gördü.  Allah’ın Muhammed’e bile anlatamadığı cehennemi gördü.  Şimdi Anadolu’ya, Batı’dan, Doğu’dan, sağdan, soldan bütün rüzgârlar, bozgun haykırışarak esiyor.  Anadolu, demiryoluna, şoseye, han ve çeşme başlarına inip çömelmiş, oğlunu arıyor.  Vagonlar, arabalar, kamyonlar, hepsi ondan, Anadolu’dan utanır gibi, hepsi İstanbul’a doğru, perdeleri kapatmış, gizli ve çabuk geçiyor.  Anadolu Ahmed’ini soruyor.  Ahmed’i ne için harcadığımızı bir söyleyebilsek, onunla ne kazandığımızı bir anaya anlatabilsek, o’nu övündürecek bir haber verebilsek ne iyi olurdu...  Fakat biz Ahmet’i kumarda kaybettik!”  (NOT: Bu kitabı 2104 yılında bir konuşmasında Cumhurbaşkanı Erdoğan da gençlere tavsiye etmişti.)  KAMYON  Şanlıurfa’da kamyoncular yol kapatarak eylem yapmak istemişler. Polis, engel olmuş. İtiş kakış yaşanmış. Bizde tarım üreticisi de zaman zaman yol kapatarak eylem yapar, polisle başı belaya girer.  Fransa gibi ülkelerde ise bunlar olmaz. Neden mi?  Çünkü çiftçi ve nakliyeciler yasal yolu bulmuştur.  Yolu kapatmazlar. Bir konvoy halinde yola çıkar ve karınca hazında ilerlerler. Trafik mecburen durma noktasına gelir.  ANKARA  Ankara Belediye Başkanı Mansur Yavaş ile Sinan Aygün’ün çatışması her akşam bir başka kanalda sündürülüyor. Melih Gökçek ve Kadir Topbaş’ın belediye başkanlıkları döneminde onlarca yolsuzluk iddiası ortaya atıldı. Son olarak Hattat Holding’in İstanbul Belediyesi’ne tanıklı kanıtlı arsa rüşveti gündeme geldi. Hiçbiri ekrana taşınmadı.  Mansur Yavaş ise defineci akınına uğradı!  Altından işe yarar bir şey çıkar umuduyla kaz babam kaz!  HEDİYE  Sık sık bütçeden büyük paralar almasıyla gündeme gelen Diyanet İşleri Başkanlığı’nın bu eleştirilerden kurtulmak için tasarruf yaptığını sanıyorduk. Yanılmışız. Çünkü öğrendik ki Diyanet yeni yıl takvimi için bile 9 milyon lira harcamış.  Parayı kendiniz kazanmazsanız harcaması kolay oluyor malum.  Birkaç ayrı bankayla iş yapan işletme sahibi dostumuz anlattı.  - Bankalar her yıl ajanda, takvim, kalem, not defteri gibi küçük hediyeler verirdi, dedi, bu yıl hiçbir banka en küçük hediye vermedi. Sanırım hediye vermemek konusunda anlaştılar.  Muhtemeldir. Diyanet İşleri’nin eli ise bankalar kadar sıkı değil.  SAVAŞ Millet Meclisi Libya’ya asker gönderme tezkeresini kabul ederken karar alma ve uygulama konusunda bütün yetkiyi Cumhurbaşkanı Erdoğan’a verdi.  Şu sırada politik amaç ve askeri hedefler tartışılıyor. Savaşlardan önce politik amaç belirlenir, askeri hedef ve kullanılacak güç buna göre hesaplanır. Savaş hazırlığı bu plana göre yapılır. Ancak öngörüler tutar mı? Ne kadar tutar?  Örneğin Suriye’de Esad’ı devirmek için yola çıkarken sonunda YPG’ler, PYD’ler, İdlib’ler, milyonlarca mülteci, milyarlarca dolar harcamayla karşılaşacağımız kimin aklına gelirdi?  Savaşlar her zaman umulmadık sonuçlara, ağır maliyete gebedir...  SÖZCÜ  Meslek hayatları FETÖ ile mücadele içinde geçmiş Sözcü gazetesi mensuplarının FETÖ’ye destekten hapis cezasına çarptırılmaları kamuoyuna çeşitli mesajlar veriyor.  Mesaj tüm gazetecilere ayağınızı denk alın, muhalefet etmeye fazla özenmeyin, diyor.  İki... Kamuoyuna... Ben suç işlemedim, bana bir şey olmaz diye cesaret denemeleri yapmayın. Suç işlemeden de suçlanıp hapse atılmanız olasıdır.  Hapis kararının daha pek çok mesajı var.  Genel kaygı ise... Birkaç gazeteciye gözdağı verme hevesinin FETÖ ile mücadelenin inandırıcılığını aşındırma ihtimalidir.  KAPTAN  Emekli kılavuz kaptan Saim Oğuzülgen ile Kanal İstanbul’u konuşurken... Aklının almadığı noktaları sayıyor...  Örneğin, diyor, bir motor arızası ve dümen kilitlenmesi durumunda gemiler demir atar. Kanalın derinliği 21 metre olacakmış. Büyük gemilerin su çekimi (su altındaki kısmı) ise 16-17 metredir. Kalıyor üç dört metre yer. Bu kadar sığ yerde ne demir atabilirsiniz ne atacağınız demir tutar. Üstelik orada Karadeniz’den Marmara’ya doğru hızlı bir akıntı olacaktır. Kanalda seyrederken arızaya uğrayan gemi ister istemez kenarlara vura vura Marmara’ya doğru sürüklenecektir.",https://www.milliyet.com.tr/yazarlar/melih-asik/zeytindagi-6115217
Melih Aşık,Yılbaşı klasiği!,31 Aralık 2019,"Her yılbaşı öncesi yaşanan klasik “muhabbeti” bu yıl da yaşıyoruz. “Müslüman yılbaşı kutlamaz! Müslüman sabahlara kadar alkol içmez. Hıristiyanları kendine örnek almaz.” İyi de kimse kimseyi içki içmeye ya da Hıristiyan olmaya zorlamıyor ki... İkincisi... Yılbaşı dini bayram değil, takvimdeki yeniliğin kutlanmasıdır. Üçüncüsü, yeryüzünde yaşayan insanların yaklaşık dörtte biri Hıristiyan olarak kabul edilir. Bu durumda her dört kişiden biri hiç bir konuda örnek alınamayacak kadar kötü insan mıdır? Eğer durum böyleyse insanlık çoktan ölmüş, en azından bugünkü düzeyinden çok geri olmalıydı. Bugün genel manzaraya baktığımızda bilimde, teknolojide, sanatta, kültürde, refahta, sosyal adalette Hıristiyan dünyasının Müslüman dünyanın çok ilerisinde olduğu açıkça görülür. Müslümanların kullandığı telefon, bilgisayar, uçak gibi teknolojik ürünlerin neredeyse tamamı Hıristiyanların buluşudur. Hastanelerdeki MR, röntgen gibi cihazlar ve en hayati ilaçlar da öyledir. Müslümanlar, “Hıristiyanların yılbaşısı” gibi buluşlarını ve teknolojisini de reddetmeye kalksaydı halleri nice olurdu? Kafamızı yılbaşına değil, Müslüman dünyasının bugün neden Hıristiyan dünyasının gerisinde kaldığına ve bu ülke halklarının ölümleri göze alarak Hıristiyan ülkelere kapağı atmaya çalıştıklarına yorsak galiba daha iyi olacak... 2020 Hoş geldin yeni yıl. Seni pek büyük umutlarla karşılayamıyoruz amma... Yine de umut umuttur. Bakarsın talihimiz biraz olsun değişir. Toplum hayatımızda adalet, eşitlik, insanlık, mutluluk, akıl, duygu, sevgi, saygı kavramları biraz daha fazla hissedilir. Umut umuttur... Rahmetli Hasan Pulur’un umut üzerine severek anlattığı bir öykü vardı. Sinop kalesinde bir idam mahkûmu varmış. Sabahtan akşama kadar “Bu da gelir, bu da geçer” diye etrafta dolaşır, başka söz etmezmiş. Hikâye bu ya... Sonunda kale komutanı: - Yahu bu adam en umutsuz zamanda bu kadar umutlu olduğuna göre yaşamayı hak ediyor demektir. Salıverin gitsin, demiş. Ne diyelim... Bu da gelir bu da geçer. Biz de geldik gidiyoruz ki... ÜSLERİMİZ... Libya’ya asker gönderme hazırlıkları sürerken... Şu anda yurt dışında zaten 7 askeri üssümüzün bulunduğunu biliyor muydunuz? Birkaç gün önce vahşi bir patlamaya sahne olan Somali’de 4 km karelik alanda 50 milyon dolar sarfıyla kurduğumuz üste 300 askerimiz bulunuyor. Sudan’da Sevakin adasında üssümüz var. Suriye’de çeşitli noktalarda 5 bin askerimiz görev yapıyor. Irak’ta 10 farklı bölgede 2.500 asker. Katar’daki üssümüzde 300 asker bulunduruyoruz. Azerbaycan’da 70 askerlik bir üssümüz var. KKTC’de 30.000 asker her an savaşa hazır bekliyor. MALTA Gazetelerde haber: 78 Türk daha Malta vatandaşlığı aldı... Kolay değil Malta vatandaşlığı. Bizimki gibi 250 bin dolara pasaport cebe indirilmiyor. Bayağı fedakârlıkta bulunmak gerekiyor. Örneğin, Malta Ulusal Kalkınma ve Sosyal Fonu’na geri almamak koşuluyla 650 bin euro (4.5 milyon TL) tutarında katkı yapılması şartı var. Diğer şartları saymaya gerek yok. Bu tür haberleri okurken Fransız atasözü aklımıza geliyor: “Sauve qui peut” Türkçesi: Kendini kurtarabilen kurtarsın! MESUT Cumhurbaşkanı Tayyip Erdoğan’ın Twitter hesabı, sanatçı Cem Yılmaz’ı geride bırakarak Türkiye’nin en çok takip edilen hesabı oldu. Erdoğan’ın 14 milyon 427 bin takipçisi bulunuyor. Fakat, en çok takipçisi olan Türk kimdir, diye sorarsanız... Ne Cem Yılmaz ne Tayyip Erdoğan. Futbolcu Mesut Özil açık ara ileride... Türk asıllı Alman futbolcu Mesut’un 24 milyon 600 bin takipçisi var. Bunun bir sebebi kuşkusuz Mesut’un dünya çapında, özellikle çocuklar için sosyal sorumluluk projeleri yürütüyor olması. GS Yerli otomobilin prototipinin İtalya’da yapılması, parçalarının yarısının ithal olmasına yönelik tartışmalar arasında konu Sanayici Alper Kanca’ya soruluyor. Cevabı: “Böyle gereksiz milliyetçi hezeyanlara gerek yok. Bu araçta her şeyin yüzde 100 Türk olmasına gerek yok. Galatasaray’da yabancı futbolcu oynamıyor mu? Yerli otomobili de böyle düşünmeliyiz.”",https://www.milliyet.com.tr/yazarlar/melih-asik/yilbasi-klasigi-6112528
Melih Aşık,Protokol sorunu...,24 Aralık 2019,"İstanbul Belediye Başkanı Ekrem İmamoğlu dün Kanal İstanbul konusunda kendilerinden önce yapılmış olan protokolden çekildiklerini açıkladı. Protokol 2018 yılında Mevlüt Uysal tarafından imzalanmıştı. Uysal’ın protokolü meclisten yetki almadan imzaladığı gerekçesiyle açılan dava halen sürüyor. Ve bakın protokol İBB’ye hangi görevleri yüklüyor: - Proje alanı içerisinde kalan İBB ve İSKİ’ye ait taşınmazların proje için tahsis edilmesi, - Sazlıdere Barajı’nın içme suyu rezervinden çıkartılmasına ve sınır revizyonuna yönelik ihtiyaç duyulan işlemlerin yapılması, - Proje alanına ilişkin her ölçekte plan ve imar planlarının 18 ay içinde etaplar halinde Çevre ve Şehircilik Bakanlığı onayına sunulması, - Proje alanında ilgili kurum ve kuruluşlara ait kanalı kesen mevcut altyapı ve ulaşım sistemlerinin deplasesinin (yer değiştirme) yapılması, - Proje alanında ilgili kurum ve kuruluşlara ait kanalı kesen mevcut altyapı ve ulaşım sistemlerinin yapımının sağlanması. - İBB ve İSKİ’nin Kanal İstanbul güzergâhı üzerinde bulunan arazilerinin TOKİ’ye devredilmesi... Görüldüğü gibi... Kanal’ın yapımı için gerekli çalışmaların neredeyse yarıdan çoğu İBB’ye yüklenmiş durumda. İBB’nin protokolden çekilmesiyle kanal inşaatını başlatmak ve yürütmek zor mu zor... ANKARA Ekrem İmamoğlu’nun dünkü basın toplantısında dikkatimizi çeken pek çok nokta var elbette. Bunlar arasından birini aktaralım. İstanbul’daki imar uygulamalarında sık sık raslıyoruz. İBB bir planı iptal ediyor. Plan Ankara’ya gidiyor. Ankara’daki bakanlık planı kabul ediyor. Plan İBB’nin itirazına rağmen uygulanıyor. Bu şekilde İBB’ye rağmen yükselmiş pek çok yapı var İstanbul’da. Başkan İmamoğlu işte bu duruma artık izin vermeyeceklerini söyledi. Anlaşılan, Ankara’nın müdahalesine İBB de kendi yetkilerini kullanarak bir biçimde engel olacak, Ankara’yı işe karıştırmayacak. BANKA Bankacılık Düzenleme ve Denetleme Kurulu BDDK’nın ekim ayı verilerine göre... Yurt içinde ve dışında yerleşik milyonerlerin toplam sayısı ekim sonu itibarıyla 213 bin 990 kişidir. Bu milyonerlerin toplam mevduatı ekim sonu itibarıyla 1 trilyon 289 milyar liradır. Bankalardaki toplam mevduat ise 2 trilyon 420 milyar lira. Böylece, geri kalan 80 milyon nüfusun toplam mevduatı 1 trilyon 131 milyar lira olarak hesaplanıyor. Özetle... 213 bin kişinin mevduatı toplam mevduatın yüzde 53’ünü oluşturuyor. 80 milyonun mevduatı ise toplamın yüzde 47’sine ancak ulaşıyor. Neydi o şarkı? Evet, ‘Adaletin bu mu dünya’... DEĞER Bazı köşe yazarları tepkili... “Değerli konut vergisi Anayasa’ya aykırı” diyorlar. Demek ki bu verginin bir faydası oldu. Anayasa’nın varlığı hatırlandı... BASIN Basın İlan Kurumu, Cumhuriyet gazetesine 19 gün ilan kesme cezası verdi. Cezanın 17 günü, Işıl Özgentürk’ün köşe yazısına verildi. Cezaya ilişkin şu açıklama yapıldı: “Köşe yazısında Türk Silahlı Kuvvetleri’nin Barış Pınarı Operasyonu’na karşı çıkılmıştır. Köşe yazısında yer alan ‘sözüm ona bir savaş pardon operasyon’ ifadeleri de bu operasyona karşı çıkıldığının hatta küçümsendiğinin kanıtı olmuştur... Ayrıca köşe yazısının başlığında ‘bok’ kelimesinin yerine ‘b...’ olmadan yazıda yer alması Basın Ahlak Esasları 129 sayılı genel kurul kararının 1’inci maddesini ihlal ettiği görülmüştür.” Gazetenin internet sitesinde yayınlanan ‘TV5’te Etyen Mahçupyan’ın Pelikan çıkışına RTÜK cezası’ haberine ise RTÜK Başkanlığı şikâyetiyle iki günlük ceza verildi. Cezanın gerekçesi şöyle açıklandı: “Cumhuriyet gazetesi söz konusu haberde ‘Haberlerde ve olayların yorumunda gerçeklerden saptırma, çarpıtma veya kısaltma yoluyla amaçlı olarak ayrılınamaz’ şeklinde 1’inci maddesi ile aynı maddenin ‘Haber başlıklarında haberin içeriği saptırılamaz ve çelişki yaratılamaz’ şeklindeki bendini ihlal ettiği kanaatine varılmıştır.” Kesme cezası BirGün ve Evrensel gazetelerine de uygulanıyor. Bu yeni bir uygulama olup, basın ile ilgili sorunlara bir yenisini ekliyor. TEMİZ Yolda eski bir dosta rastladık. ODTÜ mezunudur. Kitap yazmıştır. Ne var ne yok diye sorunca: - Valla ne olsun, dedi, üniversitede dışardan ders veriyorum, oradan aldığım fındık fıstık parasıyla geçinmeye çalışıyorum. - Hangi üniversite bu? - Adını vermeyeyim, hepsi aynı. - Fındık fıstık parasına mı çalışıyorum dedin? - Öyle sayılır. Ders başına birisi 65, öteki 70 lira veriyor. Durakladığımı görünce ekledi: - Bizim eve temizliğe gelen kadın benden daha çok kazanıyor. HAŞLAMA Bir öğrenci okurumuzun gönderisi: “Titanik batarken sevinip bayram yapanlar da vardı. Kimler mi? Mutfakta haşlanmayı bekleyen canlı ıstakozlar.”",https://www.milliyet.com.tr/yazarlar/melih-asik/protokol-sorunu-6107533
Melih Aşık,Din ve siyaset,17 Aralık 2019,"Bazı illerde Milli Eğitim Müdürlüğü ve il müftülüğünün ortak protokolüyle anaokullarında çocuklara din eğitimi başlatıldı... “Dinimi Seviyorum, Öğreniyorum” adlı proje kapsamında müftülükçe görevlendirilen eğitmenler, haftada en az altı din dersi veriyor. Acaba 0 - 6 yaş arası din eğitimi çocukların pedagojik gelişmesini etkiler mi? Birçok veli ve eğitimci etkileyeceği kanısında. Deniyor ki 12 yaşından önce çocuklar dini deyimleri; örneğin Allah, melek, vahiy, günah, sevap gibi soyut kavramları anlayamaz, korkuya kapılabilir, kâbus görebilir, duygu ve düşünce karmaşası içine düşebilirler. Bolu’da Eğitim - Sen Şube başkanı Zehra Kulalı Gezici, konuyu yargıya götürdüklerini söylüyor. Ve ekliyor: “Yasalara göre Milli Eğitim Bakanlığı sorumluluğunda yürütülmesi gereken eğitim, başka kurum ve kişilere devredilemez. Burada açıkça hukuka aykırılık vardır.” Din eğitimindeki sorunlar konusunda dikkati çeken noktalardan biri, laikliğin savunucusu olarak bilinen CHP’nin bu konuya hiç girmemesi. Sebebi sorulduğunda “Biz o kesimden de oy alıyoruz” türü gerekçeler öne sürüyorlar. Böylece oy hesabının siyasi ilkelerin önüne geçtiğini kabul ediyorlar. Üstelik o kesimlerden oy aldıkları da çok kuşkulu. Çünkü partinin oyu yıllardır yüzde 23 - 2’in üzerine çıkamıyor. Sonuçta eğitimle ilgili bilimsel konular tartışma dışı kalıyor... Sarışın ve Kara Vali İsa Küçük’ü yıllar önce Çağdaş Yaşamı Destekleme Derneği’nin bir ödül töreninde tanımıştık. ÇYDD’nin toplantılarına katılan çok az sayıda mülki amirden biriydi. Daha sonra Bartın Valiliği sırasında izledik. Bartınlı gençlerin üniversite sınavlarındaki başarısında onun önemli rolü olduğunu yazmıştık. İsa Küçük halen Ankara’da merkez valisi. Art arda kitaplar yazıyor. Son romanı “Sarışın ve Kara” (Arkeo pera) kısa süre önce elimize geçti. Kitap bir kaymakamın şahsında birçok kaymakamın hayatından kesitler aktarıyor. Bunlar topluma ışık ve aydınlık götürmek için mücadele veren ilerici kaymakamlardır. Telefonda kendisini kutlarken dedi ki İsa Küçük: “Yaşanmış olan yazılmalı, çünkü yazılmamış olan yaşanmış sayılmıyor.” Hele de aydınlık için verilen mücadeleler... Mutlaka yazılmalı... ŞALGAM Adana’da düzenlenen Kebap ve Şalgam Festivali valilik tarafından yasaklandı. Festivalin neden iptal edildiği sorusuna İçişleri Bakanı Süleyman Soylu: - Gelenekleri- mizle örtüşmüyor, yanıtını verdi. Bu etkinlik 2006 yılında Adana’ya renk katmak için bir gurup vatandaş tarafından Rakı Festivali adı altında başlatıldı. 2015 yılına kadar sorunsuz devam etti. O yıl eleştiriler üzerine adı Kebap ve Şalgam Festivali’ne dönüştürüldü. Bu yıl o da iptal edildi. İptale dinci bir vakfın önayak olduğu söyleniyor. Rahmetli Aydın Boysan mevcut iktidarı çok sert eleştirir ama bir yerde takdirini esirgemez: “Bu iktidar zamanında rakıların kalitesi düzeldi, çeşidi çok arttı. Müteşekkirim” derdi. Onca övgünün üzerine böyle bir yasak... Doğrusu pek iyi durmuyor! TOP Büyük takımlar (dediğimiz) Galatasaray, Fenerbahçe ve Beşiktaş haftayı puan kayıplarıyla kapattılar. Özellikle GS ve FB teknik direktörleri Fatih Terim ve Ersun Yanal taraftarların hedef tahtasında. İstifa sesleri yükseliyor. Ünlü bir teknik direktörün sözlerini geleceğe ilişkin fikir vermesi için kaydedelim: - Taraftarlar “antrenör istifa” diye bağırırlarsa aldırmam. Ama kulüp başkanına benim yüzümden istifa diye bağırırlarsa işte o zaman suyum ısındı demektir. TORUN Meclis’ten son çıkan yasayla milletvekillerinin ihtiyaç sahibi olmayan ana baba ve 25 yaşından büyük çocuklarının tedavi masrafları da TBMM’ye yüklendi. 30 yıl madende çalışmış bir işçi özel hastanede ancak büyük farklar ödeyerek tedavi olabilirken, milletvekilinin varlıklı da olsa ana baba ve çocukları en lüks hastanelerde ücretsiz tedavi görebilecek. Durumu inceleyen emekli mülkiye müfettişi Mahmut Esen dostumuz, bir unutkanlığa işaret ediyor: - Vekiller torunlarını unuttular, diyor, sanırım ilk fırsatta torunlarını da ücretsiz tedavi kapsamına dahil edeceklerdir! Evet... Sıra torunlara geldi...",https://www.milliyet.com.tr/yazarlar/melih-asik/din-ve-siyaset-6102404
Melih Aşık,Baca gazları...,05 Aralık 2019,"Termik santrallere filtre takma zorunluğunun Meclis kararıyla 2.5 yıl daha uzatılmasını eleştirirken CHP milletvekillerinin beşte dördünün oylamaya katılmadıklarını anlatmış, özellikle Muğla milletvekillerinin oylamada hazır bulunmamasını garipsemiştik. CHP Muğla Milletvekili Mürsel Alban, açıklama yaparak kardeşini kaybettiğini, oylama günü cenazeyle meşgul olduğunu anlattı. Arkadaşları Burak Erbay ve Suat Özcan da cenazeye katıldıkları için oylamaya gelememişler. Diğer CHP Muğla Milletvekili Süleyman Girgin ise Bütçe Plan komisyonundaki görüşmelerde görev aldığında oylamada hazır bulunamadığını söyledi bize. Başsağlığı diledik kendilerine. İşçi kökenli bir milletvekili olan Süleyman Girgin’le ayrıca termik santrallerin durumunu konuştuk. Girgin, Muğla’daki üç santral; Kemerköy, Yeniköy ve Yatağan’da baca gazı arıtma tesisi bulunduğunu, santraller özelleştirilmeden önce bakanlık tarafından anlık ölçümler yapıldığını ve kamuoyuna açıklandığını anlattı. Ancak özelleştirmeden sonra ölçümler yapılmaz ve açıklanmaz olmuş. Santrallerin ek masrafa girmemek için arıtmadan kaçındıkları inancı yaygınmış. Bakanlık iyi çalışırsa mesele kalmayacak. Kimi başka santrallerde ise baca filtresi hiç yokmuş. Burak da çakar! Gazetede haber: “Çakar lamba kullanımının kapsamını daraltan kurallar 1 Kasım’da yürürlüğe girdi. Ancak futbolcu Burak Yılmaz’ın cipinde ısrarla çakar lamba kullanması tartışma konusu oldu.” Bize sorarsanız... Burak çakarlı lamba kullanmakta haklıdır. Milletvekilleri 24 Kasım’da TBMM’ye kanun teklifi verdiler. Eski ve yeni milletvekillerine çakarlı araç kullanma izni istediler. Böylece trafikte geçiş üstünlüğü alacaklar, trafik cezası yazılmayacak, kırmızı ışıkta bile geçecekler. Sebep? Efendim acele işleri oluyormuş. Onların acele işi oluyorsa Burak’ın çok daha da acele işi oluyor. Çocuk maça yetişecek, antrenmana yetişecek, randevusuna yetişecek. Şehirleri trafik cehennemine dönüştürenlerin çakarlı hakkı varsa Burak’ın haydi haydi vardır! ŞARAP Yaklaşan depremden tıkanan trafiğe, kaldırım işgallerinden gıda terörüne, su seviyesinden Kanal İstanbul’a kadar İstanbul’un onlarca sorununu konuşmak varken... Gündeme şarap tartışması girdi. İstanbul Belediye Başkanı Ekrem İmamoğlu, Kars kazının tanıtım gecesinde şarap içti mi içmedi mi? Melih Gökçek’in “Şarap içti” diye attığı tweet gündem oldu. İlahiyat konularında bilgili din adamlarından İhsan Eliaçık şu mesajı yayımladı: “İçkinin Kuran’da cezası yok. Kuran’da 4 hakiki, 1 mecazi ceza var; Öldürmek (Bakara; 178), Çalmak (Maide; 38), Zina (Nur; 2) İftira (Nur; 4) ve kendine servet yapmak (Tövbe; 34-35). İçki cezası nerede geçiyor, bana göstersinler, tartışalım.” ÇILGIN Bir adı da Çılgın Kanal olan Kanal İstanbul’u destekleyenler Profesör Celal Şengör’ün bir süre önce TV’deki sözlerine sığınıyor. Celal Şengör, TV konuşmasında kanal için: “Jeolojik engel yok” demiş, “Kanal boğazın yükünü azaltır ancak etrafına şehir yaparsanız o zaman yollarımız ayrılır”, diye devam etmişti. Bu sözlerinden projeyi tam bilmediği anlaşılıyor. Çünkü kanalın etrafına şehir yapılması projede var. Bu arada kanal yapımında jeolojik sakınca olmayabilir ancak bunun dışında onlarca sakınca sayılıp dökülüyor. Boğaz’ın yükünü ise boru hatları zaten azaltıyor. Çok yakın gelecekte elektrikli araçlar trafiğe hakim olunca tanker trafiği de sıfıra yaklaşacak... YÜCEL Kanal 360’da bir bilgi yarışması. Sorulan isim şu: “Türk milli eğitiminin mihenk taşlarından köy enstitülerinin kurucusu kültür ve siyaset adamı kimdir?” Doğru cevap: Hasan Ali Yücel. Önce ipucu olarak iki harf veriliyor sonra üç, dört, beş harf... Ekranda üniversite öğrencisi veya mezunu pırıl pırıl dört genç var. Verdikleri cevaplar: Orhan Ali Gürel, Osman Ali Güzel, Osman Ali Gürel, Yaman Ali Güzel, Yaman Ali Gürel! Atıyorlar ama doğru cevabı bir türlü tutturamıyorlar... Bu neyi mi gösteriyor? Türkiye’de eğitimin gençleri ‘cahil bırakmak’ üzerine yönlendirdiğini...",https://www.milliyet.com.tr/yazarlar/melih-asik/baca-gazlari-6093975
Melih Aşık,Kanal sohbeti,19 Aralık 2019,"Kanal İstanbul’un gündeme gelmesinin sebebini ve faydalarını iktidar ve ona yakın çevreler şöyle anlatıyor:  Gemi trafiğinin artması İstanbul Boğazı’nda tehlike yaratmaktadır, trafiğin bir kısmının kanala aktarılması güvenlik açısından elzemdir.  Kanal yılda 6-8 milyar dolar getirisiyle yeni bir gelir kaynağı olacaktır.  Montrö Anlaşması Türkiye’ye Boğazlar üzerinde tam hakimiyet sağlamıyor. Yeni bir anlaşmayla Türkiye’nin Boğazlar üzerindeki hakimiyeti artacaktır... Peki, Kanal’a muhalefet edenler ne diyor? Şunları:  Nasıl bir anlaşma yaparsanız yapın, ticaret gemilerini Boğaz varken kanaldan parayla geçmeye zorlayamazsınız.  En dar yeri 700 metre olan Boğaz’daki trafik, genişliği 150 metre olacak kanaldan her zaman daha güvenlidir. Bir tanker kazası Kanal’ı aylarca tıkayacak hem de çevresindeki yerleşimleri tehlikeye atacaktır.  Montrö’nün değişmesini sadece Karadeniz’e uçak gemisi, nükleer denizaltı vs. sokmak isteyen ABD istemektedir.  Montrö Anlaşması iptal edilse de yenisi yapılıncaya kadar mevcut anlaşma yürürlükte kalacaktır. Yeni anlaşma mevcut güç dengesi sonucu ABD ile Rusya’nın pazarlığı sonucu belirlenecek, Türkiye bugünkünden daha avantajlı koşullar elde edemeyecektir.  Tartışma bu çerçevede sürüyor.  ÜSLER  Türkiye işler biraz daha kızışınca İncirlik ve Kürecik üslerini kapatır mı?  Strateji uzmanı Cahit Armağan Dilek’in görüşleri:  - ABD, işin bu yönde gelişeceğini çoktan öngördüğü için, yıllar öncesinden bu yana B planını yapıp, Girit, Ürdün, Kıbrıs, Erbil ve artık Suriye kuzeyindeki üslere yönelmiş durumda. Bu yüzden İncirlik’in ABD’ye kapatılması, ABD’yi bu aşamada çok zora sokmayacak. Kürecik Radar Üssü ise NATO Füze Kalkanı Projesi’nin bir parçası. Türkiye’nin Kürecik’i kapatması, doğrudan NATO’dan çıkmasından farklı bir sonuç doğurmaz. Yani Kürecik’i kapatmak ben NATO’dan çıkacağım demektir.  BAKIŞ  Abdullah Naci Bey genel durumu özetliyor:  * Türkiye’de halkın siyasete bakışı:  “Diğer partiler sanki daha mı iyi?”  * Türkiye’de halkın ekonomiye bakışı:  “AVM’ler insan kaynıyor, kriz mriz yok.”  * Türkiye’de halkın yargı kararlarına bakışı:  “İlla ki bir şey yapmıştır, bana niye bir şey yapmıyorlar?”  Halkımız kendisini böyle rahatlatıyor.  Aksi takdirde, ya sabahtan akşama dövünecek ya da memleketin sıkıntılarına ortak olacak. Kendisini yoracak.  SÜPER  Doğa dostu Cem Seymen bir kuşkusunu dile getiriyor:  “Kafama takılan bir şey var. Marketlerden aldığımız süper indirimli şampuan, sabun, tıraş bıçağı gibi ürünler sırf kampanyalı diye daha düşük kalitede üretiliyor olabilir mi? Özellikle tıraş bıçakları. Ben şüphelenmeye başladım. Denetimi yapılıyor mu merak ediyorum.” Bizden de Cem Seymen’e bir soru:  - Piyasada hangi malın denetimi yapılıyor, söyler misiniz?  FARK  Zeki bir meslektaşımız dünkü sütununda CHP liderini köşeye sıkıştırıyor:  “ ‘Türkiye’nin Libya’da ne işi var’ diyen Kılıçdaroğlu’na, ‘Peki, Atatürk’ün Libya’da ne işi vardı?’ diye sormak isterdim.”  Güzel soru! Ancak dünle bugün arasında bir fark var.  Libya o zaman Osmanlı toprağı idi.  Ankara’nın taşı  Büyükşehir belediye başkanlarının en önemli bürokratları genel sekreterleridir. Bir anlamda başkanın eli, ayağı, gözü kulağıdırlar. Ankara Büyükşehir Belediye Başkanı Mansur Yavaş başkan seçildiğinde bu göreve Serdar İyideler’i getirmek istedi. Ancak yasaya göre bu atamada imzası gereken Çevre ve Şehircilik Bakanı Murat Kurum onay vermedi. O yüzden Mansur Yavaş, yaklaşık 8 aydır kendi istediği genel sekreterle değil, eski yönetimden kalan Cumali Kınacı ile çalışmak durumunda. Genel Sekreterliğe vekâleten bakan Kınacı’nın asıl görevi ASKİ Genel Müdürlüğü. Kınacı’nın sözleşmesi 10 Şubat 2020’de doluyor. Sanılır ki görev o zamana kadar vekâleten sürdürülecek. Sonrası da meçhul. Belediye Başkanı’nın en önemli bürokratını 8 aydır atayamaması hangi şartlarda görev yaptığına çarpıcı bir örnek.",https://www.milliyet.com.tr/yazarlar/melih-asik/kanal-sohbeti-6104027
Melih Aşık,Mülkiye: 160. yıl...,07 Aralık 2019,"Mekteb-i Mülkiye, daha yeni adıyla Siyasal Bilgiler Fakültesi 160. kuruluş yılını kutluyor. 1859 yılında eğitime başlayan İstanbul’daki okul, devlete çağdaş yöneticiler yetiştirmek amacıyla kurulmuştu. 6 padişah, 12 cumhurbaşkanı, 61 hükümet gördü. Devleti yönetenlerin yasalarla ters düştükleri dönemlerde başkaldıran ilk kurumlardan biri oldu. Padişah II. Abdülhamit saltanatının ilk yıllarında Mülkiye’yi destekliyordu. Adını “Mekteb-i Mülkiye-i Şahane” yapmıştı. Muhalefet hareketleri başlayınca ‘Şahane’ lakabını geri aldı. 1897 yılının Şeker Bayramı’nda okul müdürü öğrencileri “Padişahım çok yaşa” diye bağırtmaya çalışınca isyan çıktı. Padişahın gönderdiği şekerler ayaklar altında ezildi. Mülkiyeliler, baskıcı egemenleri hiçbir zaman alkışlamadılar. Her türlü keyfi yönetime karşı devletin ve halkın çıkarlarını savundular. Bu yüzden okul yıllardır sağ iktidarların hışmına uğruyor. Kurşunların, hoyrat baskıların, kıyımların hedefi oluyor... Ama ne yapılsa fayda etmiyor. Mülkiye ruhunu koruyor. O çatının altından geçenler o ruhu yaşatıyor. 160 onurlu yıl... Öğrencisine, hocasına, mezunlarına kutlu olsun... Ceren’i uğurlarken... Ordu Üniversitesi öğrencisi Ceren Özdemir, akşam evine dönerken kalbinden bıçaklanarak öldürüldü. Katil zanlısı ilk ifadesinde kurbanını rasgele seçtiğini söyledi. Pek öyleye benzemiyor. Öyle de olsa kadına yönelik şiddetin her geçen gün arttığını biliyoruz. Kimileri çözüm için idamı geri getirmekten söz ediyor. Kimileri cezaları ağırlaştırmaktan. İdamın olmadığı, cezaların çok hafif olduğu Batı ülkelerinde kadın böylesine ağır saldırı altında değil. Demek cezalar tek başına çözüm değil. Kadınları hedef haline getiren bir siyasi ve sosyal iklim var ülkede. Gittikçe ağırlaşan bu iklim hangi kaynaklardan besleniyor? Hangi mahrumiyetler, hangi çelişkiler, hangi çaresizlik, hangi yanlış eğitim insanları suç makinesine dönüştürüyor? Oluşturulan kültür hangi yanlışları içeriyor? Ekranlarda siyasi gevezelikler yerine... Esas bunları tartışmamız gerekiyor. HARÇ Vergi uzmanı Ozan Bingöl diyor ki: “Sadece son 10 yılda (2019’a kadar) yurt dışı çıkış harçlarından yaklaşık 1 milyar lira gelir elde edilmiş olup, bu tutarın tamamı kanun gereği TOKİ’ye aktarılmıştır.” Neden TOKİ? Ne ilgisi var TOKİ’nin yurt dışına çıkış harçlarıyla? Ozan Bingöl anlatıyor: - Aralarındaki tek ortak nokta “harç” tır. TOKİ de inşaatlarda harç kullanıyor malum... PAKET Millet Meclisi’nin sürekli ayrıcalık peşinde koştuğu, üyelerin 4 yıllık vekillik süresini ömür boyu saltanata dönüştürmek için hiçbir demokraside görülmemiş avantajlar peşinde koştuğunu herkes biliyor. Bu arada ilginç bir şey daha öğrendik. Lokantadaki fiyatların ucuzluğu yetmemiş... Bazı vekiller yemekleri paket yaptırıp eve de götürüyormuş. Bu kadarı biraz fazla değil mi? HEKİM İstanbul Kadıköy’de, Moda Aile Sağlığı Merkezi’nde görev yaparken hukuksuz yere görevden alınan aile hekimi Eyüp Borucu’nun davasında mahkeme yürütmeyi durdurma ve işe iade kararı verdi. Doktor Borucu’nun hastaları ve Moda sakinleri, muhtar Zeynep Ayman’ın önderliğinde hekimin geri gelmesi için imza kampanyası yürütmüştü. Karar ma-halle halkını mutlu etti. İstanbul’da aynı durumda, sözleşmesi feshedilmiş 19 hekim daha var ki onların da göreve iadesi gerekir. SU Su tasarrufu gündemdeyken... Japonya’dan bir fikir... Japonya’da umumi tuvaletlere müzik yayını konmuş. Sebebi mi? Tuvalete girince hoş olmayan sesler çıkarmaktan kaygılanan kişiler gereksiz yere sifonu çekiyor ya da sesi bastırsın diye musluğu açıyorlarmış da ondan...",https://www.milliyet.com.tr/yazarlar/melih-asik/mulkiye-160-yil-6095530
Melih Aşık,Termik tehdit!,03 Aralık 2019,"Termik santrallere filtre takma zorunluluğu Meclis kararıyla 2.5 yıl daha uzatıldı. Muhalefet milletvekilleri Meclis’teki oylamaya gelmediler. Yasa 217’ye 37 gibi büyük bir çoğunlukla geçti. Bu kadar çok muhalefet milletvekili neden oylamaya katılmadı? Acaba tehdit mi aldılar? Nereden mi çıkardık bu tehdit meselesini? CHP Kahramanmaraş Milletvekili Ali Öztunç sorumuz üzerine anlatıyor. “Benim fotoğrafımı Kahramanmaraş’taki termik santralin yemekhanesine asarak işçilere hedef göstermişler. İddialarına göre termik santral bu nedenle kapanır veya bir süre üretimden çekilir de işçiler mağduriyet yaşarsa sorumlusu ben olacağım. Yetmemiş, beni arayıp taciz ve tehdit etsinler diye telefonumu da dağıtmışlar. Dahasını söyleyeyim, AKP Kahramanmaraş milletvekili Ahmet Özdemir’ i bile tehdit etmişler.” Ali Öztunç, bu baskılara rağmen oylamaya katıldı ve “ret” oyu verdi. Ancak CHP milletvekillerinin beşte dördü oylamaya gelmedi. En kirli il olan Muğla’nın 4 CHP’li milletvekili de (Burak Erbay, Süleyman Girgin, Mürsel Alban, Suat Özcan) ortada görünmemişti. Merak ettik... CHP’nin bir çevre politikası ve duyarlığı yok mudur? Milletvekillerine bu ilgisizliğin sebebi soruldu mu? Yoksa sermaye ile halkın çatıştığı konularda sermayenin tarafında yer almak partinin gizli politikası mıdır? NOT: Akşama doğru yasanın Beştepe’den veto edildiği haberi geldi. İyi haber... Engelliler! Bugün “Dünya Engelliler Günü”... Engellilerin türlü engeller yanında, şehirlerimizin kaldırım, cadde ve sokaklarında rahatça yürüyebilmeleri de büyük sorun. Geçenlerde bizzat yaşadık. İstanbul’a gelen torunumuzu bebek arabasıyla Kadıköy’de Moda ve Suadiye civarında dolaştırmaya kalkıştık. Kadıköy, engelliler için en titiz düzenlemelerin yapıldığı ilçedir. Buna rağmen bebek arabasını sokak aralarından geçirip parka götürmek büyük sorun oldu. Diyeceğimiz, şehir engellerini yalnız engelliler yaşamıyor. Bebek arabası süren ana babalar da bir ölçüde yaşıyor. Kadıköy’de görmezler için kaldırımlara çizilen şeritlerin birahaneler tarafından işgal edilmesi başka bir sorun tabii... MERAK Kanadalı altın şirketi Kaz Dağlarını yiyip yutarken yanında şarap içti mi? İçmediyse helaldir... Kaz yerken içki içilmez... REKTÖR Mülkiye konulu sempozyumu Mülkiyeliler Birliği’nin protesto ettiğini ve AÜ Rektörü Prof. Erkan İbiş’in onur kurulu üyesi olmasını utanç vesilesi olarak nitelediğini yazmıştık. Prof. İbiş, Mülkiye’den 21 akademisyenin gerekçesiz olarak ihraç edilmesinde baş sorumlu olarak görülüyor. Rektör İbiş dün telefonla arayarak SBF’de bir dönem ders yapılamaz duruma gelindiğini, alınan önlemlerle bugün sükûnetin sağlandığını anlattı. Konu 21 akademisyene geldi. Prof. İbiş, 15 Temmuz sonrası rektörlükte bir komisyon kurulduğunu, bu komisyonun belge, rapor ve tanıklara bakarak karar verdiğini, kendisinin bu kararları tek tek incelemek imkânına sahip olmadığını ekledi. İhraç edilen akademisyenlerin savunması alındı mı sorumuza ‘Alındı’ yanıtını verdi. Peki, yargıya gidebiliyorlar mı? Hayır... Mahkemeler genelde OHAL komisyonunun kararını bekliyormuş. Komisyonun çalışmaları da haziranda tamamlanacakmış! Rektör: Beraat ederlerse yeniden işe alınırlar, dedi. Rektör üzgündü... Ancak yargısız ihraç edilenlerin mağduriyeti de sürüyor. GÖRÜR Marmara depremi günlerinde ekranda sık sık gördüğümüz, sözüne inandığımız, ciddi bir bilim adamı vardı: Prof. Naci Görür. Prof. Görür 1999 depreminden bu yana jeolojik gelişmeleri izliyor, araştırma yapıyor, kamuoyuna uyarılarda bulunuyor. Ve bakın pazar günü nasıl bir mesaj geçti: “Bu pazartesi ve salı günü İstanbul Büyükşehir Belediyesi bir deprem çalıştayı düzenliyor. Dün öğrendim ki beni organizasyonun içine hiç bir şekilde koymamışlar. Ne bilim kuruluna, ne moderatör olarak ne de konuşmacı olarak...” İBB kadroları biraz şaşkın...",https://www.milliyet.com.tr/yazarlar/melih-asik/termik-tehdit-6092244
Melih Aşık,Dost uyarısı...,10 Aralık 2019,"Türkiye Gazeteciler Cemiyeti (TGC) Kadın Komisyonu, son dönemde yoğunlaşan kadın cinayetlerinin kamuoyuna duyurulmasında dikkat edilmesi gereken noktaları işaretledi. Önerilerini şöyle sıraladı: Haberlerde katilin cinayet işleme konusundaki iştahını, potansiyel katillere yol gösterecek veya özendirecek biçimde bire bir aktarmak, katilin ruh haliyle empati kurmaya çalışmak sorunlu bir yaklaşımdır. Melodramdan, sansasyon ve pornografiden kaçınılmalı, cinayetin ayrıntılarını pornografik olarak resmederek şiddetin pornografisi üretilmemeli. Haber fail ifadesine dayanarak yazılmamalı, ölen kadının katilin iddialarını yanıtlayacak durumda olmadığı unutulmamalı. Cinayetin sorumlusu olarak cinnet, kıskançlık, öfke, namus, iflas, psikolojik sorun vb. gibi cinayeti haklı gibi gösterecek, cinayeti meşrulaştırmaya çalışan ifadeler kesinlikle kullanılmamalı. Bu bahanelerin kadın cinayetlerini meşrulaştırmanın yanı sıra haksız tahrik indirimi sağlayacağı unutulmamalı. Dans ettiler... Cinayetleri protesto etmeyecekseniz, neyi protesto edeceksiniz? Kadın cinayetleri Türkiye’de protesto edilmeyecekse, nerede edilecek? Dans etmenin neresi kötü? Siz neden üzerinize alınıyorsunuz bu protestoyu? Neden Meclis’teki kadın milletvekilleri de gelip katılmıyor dansa? Kadınlar dans ederken şarkı söylüyor: “Tabii ki suç bende değil, ne nerede bulunduğumda, ne de nasıl giyinmiş olduğumda...” Ne var ki hoparlörden “Yaptığınız eylem suçtur” sesi yükseliyor. Biraz sonra kadınları dağıtmaya geliyor sıra. Kadınlar ters kelepçeyle kelepçelenerek gözaltına alınıyor. Sadece kadın oldukları ve şarkı söyleyerek dans ettikleri için. Karakola götürülüyorlar... Yine şiddet... SILA “Sıla adlı şarkıcının son 2-3 aydır tüm ekranlarda ve radyolarda dönen bir şarkısı var. Bu şarkıda tam 10 kez sigara yak sözü geçiyor. Çok mu evhamlıyım bilmiyorum. Zehir tekelleri satışı artırmak için şarkı sözlerine bile sızıyor diye düşünüyorum.” Ali Özdemir ALO Sekreter hanımlara not... Telefon konuşmasının sonunda karşınızdaki sizden büyükse “Sevgiler” diyerek kapatmanız doğru değildir. Konuşma sonunda küçüklere sevgiler, büyüklere saygılar, diye hitap edilir. Telefonu sadece “İyi günler” dileyerek de kapatabilirsiniz. ARA 5 Aralık günü TBMM’de kürsüye gelen iktidar mensubu hanım milletvekilleri kamuda türbanı serbest bıraktığı için Cumhurbaşkanı Erdoğan’a teşekkür ettiler. Kimse Kemal Kılıçdaroğlu’na teşekkür etmedi. Oysa... Üniversitede türbanın serbest kalmasını... Dolayısıyla, anaokuluna kadar inmesini ve kamuya kadar uzanmasını sağlayan oydu. Kemal Bey’in bu hizmeti unutuldu! FELSEFE Cumhurbaşkanı Erdoğan’ın iki hafta önce 6. Din Şûrası’nın kapanışındaki konuşması iktidarın yönetim felsefesini yansıtmasını açısından önemliydi. Anadolu Ajansı’nın haberini okuyoruz: “İslam dininin hayatın tüm alanlarını kuşatan, kucaklayan, kurallar ve yasaklar manzumesi olduğuna işaret eden Cumhurbaşkanı Erdoğan ticaretten beşeri münasebetlere, eğitim öğretimden evliliğe, temizlikten kılık kıyafete, yaşantının her safhasını düzenleyen bir dine inandıklarını dile getirdi.” Cumhurbaşkanı şöyle devam ediyor: “İslam bize göre değil, biz İslam’a göre hareket edeceğiz. Nefsimize ağır gelse de hayatımızın merkezine dönemin koşullarını değil, dinimizin hükümlerini yerleştireceğiz.” Bu sözler uygulamadaki sistemin özünü ve çerçevesini de yansıtıyor. Peki, bu konuda muhalefet partileri ne düşünüyor? Bu konuda nedense görüş belirtmiyorlar!",https://www.milliyet.com.tr/yazarlar/melih-asik/dost-uyarisi-6097470
Melih Aşık,Pisa’da gezinti...,12 Aralık 2019,"OECD tarafından 3 yılda bir düzenlenen, öğrencilerin fen, matematik ve okuma becerilerini ölçen PISA’nın 2018 sonuçları açıklandı. Türkiye sınava katılan 37 ülke arasında 31. oldu. Ölçülen değerlerde yine OECD ortalamasının altında yer aldık. Türkiye son 17 yılda 7 milli eğitim bakanı ve sayısız sistem değiştirdiği halde eğitimin düzeyini yükseltemiyor.  Anlaşılıyor ki eğitimde temel alınan kriterler bundan fazlasını üretmiyor. Öğrencilerin yarıdan çoğu okuduğunu anlamıyor. Ne yapmalı? Bakış açısını değiştirmeli. İdeolojik değil, bilimsel bir bakışla yeni sistemler denemeliyiz. PISA sonuçları ülkeleri kendilerine çekidüzen vermeye yöneltmesi açısından da önemli.  Başarısız ülkeler başarılı ülkelerin yöntemlerini inceliyor. Böylece eğitimdeki hatalarını görüyor, düzeltmeye nereden ve nasıl başlayacaklarını saptıyorlar. Son araştırmaya kadar eğitimin yıldızı Finlandiya idi. Son araştırmada Estonyalı çocuklar Finlandiya’yı geride bıraktı. Buna rağmen dünyanın dört bir yanından eğitim heyetleri gelip Finlandiya’da okulları geziyor, öğretmenlerden bilgi alıyor. Finliler bu ziyaretlerden biraz sıkılmış olmalı ki...  Okul gezmeyi ücretli hale getirmişler. Şimdi yabancılar bir okul ziyareti için 1300 dolar (yaklaşık 8 bin lira) ödemek zorundalar.  FİN  Finlandiya’nın yeni hükümeti belli oldu. 19 kişilik kabinede 12 kadın, 7 erkek bakan var.  Başbakan Sanna Marin henüz 34 yaşında olup, dünyanın en genç başbakanı unvanını taşıyor. Yeni kabinede Maliye Bakanlığı’nı üstlenecek olan Merkez Partisi Başkanı Katri Kulmuni ise 32 yaşında. Finlandiya eğitimin kalitesiyle ünlü bir ülke. Kadınların yönetimi ele alması, onların, eğer iyi bir eğitimden geçirilirse ne kadar güçlü olabileceklerini gösteriyor.  HARF  Son zamanlarda çok sık duyulan sözcüklerden biri de “hafriyat”... Bizim inşaata dayalı ekonomide hafriyatın önemi büyük tabii. Ancak bazılarının dili dönmediğinden buna “harfiyat” diyor. Hafriyatın harf ile ilgisi yok. O kadar ki... Okuma yazması olmayan, harfleri tanımayan biri hafriyatçı olup milyonlar kazanabilir! Hafriyat “kazı” demektir. İhalesi bol kazanç getirir.  UYUŞMA  Türkiye Uyuşturucu Bağımlılığı İzleme Merkez (TUBİM) 2019 raporuna göre, kırmızı ve yeşil reçeteyle verilen ve bağımlılık yapıcı özelliği bulunan ilaçların amaç dışı kullanımı 2018’de bir önceki yıla göre yaklaşık 4 kat artmış. Sahte reçete kullanımı yoğunlaşmış.  Sigaraya karşı -çoğu zaman lafta da kalsa- belli bir mücadele sürüyor. Uyuşturucu ise çok daha vahim olmasına rağmen bir türlü siyasetin gündemine gelmiyor. Oysa sigaradan çok daha büyük bir tehlike var karşımızda. Hem insanları çürütüyor hem mafya ve teröre kazanç sağlıyor.  Trakya öte yaka...  Kanal İstanbul yalnız İstanbul ve Trakya’yı değil bütün Türkiye’yi etkileyecek bir proje. O yüzden ekonomik, jeolojik, politik, diplomatik her yönüyle tartışmamız gerekiyor. E. Büyükelçi Onur Öymen stratejik yönden ele alıyor:  “Trakya ile İstanbul kanalın kazılmasından sonra sadece köprülerle birbirine bağlanabilecektir. Bir savaş durumunda bu köprüler hasım ülkelerin hedefi olacaktır. Aynen 2. Dünya Savaşı sırasında Almanya’nın Kiel ve Yunanistan’ın Korent kanallarında olduğu gibi, bu köprüleri veya köprülerden birkaçını imha edebilecek olan güçler kanalı tamamen devre dışı bırakabilecek ve İstanbul ile Trakya arasındaki askeri ve sivil ulaşımı zorlaştırabilecektir.”  Hal böyleyken, Tekirdağ, Kırklareli, Edirne gibi illerin bu konudaki suskunluğu dikkat çekicidir.",https://www.milliyet.com.tr/yazarlar/melih-asik/pisada-gezinti-6099122
Melih Aşık,Fakir Ankaralı!,14 Aralık 2019,"Eski bakanlardan Gürcan Dağdaş’ın “Zübük” şeklindeki hitabı üzerine Melih Gökçek tazminat davası açıyor. Davada Melih Gökçek’in mal varlığı gündeme geliyor. Tartışmalar üzerine hakim görevden çekiliyor. Saygı Öztürk belgesini yayımladı. Melih Gökçek kendi mal varlığını mahkemeye şu şekilde bildiriyor: “Ankara’da bir daire, Pursaklar’da bir daire, bankalarda 92 bin lira, 2 bin euro ve 500 dolar.” Topu topu iki daire ve aşağı yukarı 110 bin lira para... Fakir bir Ankaralının bile daha çok mal varlığı vardır. Zaman zaman siyasetçilerden mal bildiriminde bulunması öneriliyor. Ancak yukardaki örnek de gösteriyor ki adamdan eşi ve yakınlarından da mal bildirimi alınmadıkça yapacağı beyanın hiçbir kıymeti yoktur. Biraz da patates! Patates fiyatları geçen yıl bazı illerde ekim yasağı nedeniyle roketlenmiş, ithalat yoluna gidilmişti. Çiftçi fiyatların yükseldiğini görünce bu yıl patates ekimine yüklendi. Ancak bu defa da mahsul bol olduğundan fiyatlar düştü, çiftçi yine sıkıntıya girdi. Patatesin merkezi sayılan Niğde’nin milletvekili Ömer Fethi Gürer diyor ki: - 90 kuruşa mal olan patatesi tüccar almaya gelmedi, ürün 60-70 kuruşa kadar düştü. Halen patates depolarda tüccarı bekliyor. Çözüm için ihracat önerilirken bakanlık ihracatı da zorlaştırdı.” Bu tablonun sebebi nedir derseniz... Bir üretim planlamasının olmayışıdır. Çiftçinin ürününü değerlendirecek bir patates işleme tesisi bile yıllardır kurulamamıştır. Benzer durum yumurta üretiminde gözümüze çarpıyor. Yumurta fazlamız var ancak yumurta tozunu dışardan ithal ediyoruz. Çünkü yumurta tozu fabrikası yatırım gündeminde yok. Çünkü plan yok! SİFON Su tasarrufu deyince... Bunu da en incesine kadar Japonlar düşünmüş! Japonya’da tuvaletlere müzik yayını konmuş. Neden mi? Çünkü nahoş sesler çıkartmaktan endişelenen kişiler gereksiz yere sifonu çekiyormuş da ondan... JEREMY İngiltere’de Boris Johnson liderliğindeki Muhafazakâr Parti seçimi kazanınca oy oranı yüzde 32’de kalan İşçi Partisi lideri Jeremy Corbyn: - Söyleyecek sözüm yok, yakında istifa edeceğim, demiş... Oysa söyleyecek sözü vardı: - Avrupa’da bir güzel ülke var, orada seçim kaybeden koltuktan kalkmıyor, 10 defa seçim de kaybetse yerinden oynamıyor, onlar istifa etmediğine göre ben neden edeyim! Diyebilirdi, demedi. Çünkü gerçek demokraside kaybedenler kazanacak olanlara yer açıyor. Gençlerin önünü tıkamıyor. Bazen seçim kaybetmeden, Margaret Thatcher gibi, sadece anketlerde oyu düştüğü halde istifa edenler de oluyor! ÜRDÜN Konu Suriyeli mültecilerden açılınca... Eskişehir CHP Milletvekili Utku Çakırözer bize dedi ki: “Bir süre önce Ürdün’de, Suriyeli mültecilerin yerleştirildiği BM kampını ziyaret ettim. Sohbet sırasında kampın BM yetkilisine, eş - dost ziyareti için ülkelerine giden Suriyeli kamp sakinlerini geri döndüklerinde kampa alıp almadıklarını sordum. ‘Almıyoruz’ dedi. Geri almaları için yeniden mültecilik başvurusunda bulunmaları gerekiyormuş, başvurunun sonuçlanması da hayli zaman alıyormuş...” ABeDe ABD’nin bir tane Başkan’ı var. Türkiye’de ise yüzlerce ABD Başkanı... Üniversitelerde “Ana Bilim Dalı Başkanı” unvanını kısaltmışlar. “ABD Başkanı” olmuş... Hocalar bu unvanı ciddi ciddi kullanıyorlar. Görevini sorunca: “ABeDe Başkanıyım” diyorlar... Övünülecek bir unvan mı?",https://www.milliyet.com.tr/yazarlar/melih-asik/fakir-ankarali-6100540
Melih Aşık,Kaynağım nerede?,26 Kasım 2019,"Sözcü gazetesi yazarı Rahmi Turan, “Köşke çıkan CHP’li” yazısını gizli kaynağa dayandırmıştı. Bu kaynağın Türktime adlı internet sitesinin sahibi ve yazar Talat Atilla olduğunu açıklamak zorunda kaldı. Talat Atilla ise kaynağının bir CHP’li olduğunu söylüyor ancak açıklamamakta direniyor...  Basın Kanunu der ki: “Gazeteci... haber kaynaklarını açıklamaya ve bu konuda tanıklık yapmaya zorlanamaz.”  İfade özgürlüğünü korumaya yönelik bu ilke zaman zaman kötüye kullanıldığı için ‘Gazetecileri Hak ve Sorumluluk Bildirgesi’ne şu madde konuldu: “Kaynağı tarafından açıkça yanıltıldığı durumlarda gazeteci kaynağını açıklayabilir.”  Gazeteci kaynağını gizleyebilir ancak kendisine şu soruları da sormalıdır:  - Kaynak sağlam mı? Verdiği bilgiye güvenilir mi? Elinde verdiği bilginin kanıtları var mı? Amacı nedir? Gerçeği ortaya çıkarmak mı, bazı kişi ve organlara tuzak kurmak mı? Bu olayın yazılmasında kamu yararı var mı?  Rahmi Turan, o bilgileri alırken en azından Talat Atilla’nın konuyu neden kendi internet sitesinde yazmadığını sorgulamalıydı. İki... Talat Atilla yalan olduğu ortaya çıkan bilginin kaynağını saklamak hakkına artık sahip değildir? Kendisine bu yalan bilgiyi veren her kimse onu açıklamalıdır. Açıklamadığı takdirde “haberi uydurmuş” veya “komploya bilerek ortak olmuş” sayılacaktır.  CİNSEL  CHP Milletvekili Ömer Fethi Gürer, hileli gıdaya örnek veriyor:  “Tarım Bakanlığı’nın açıkladığı ürünlerin içeriğine bakıldığında, 24’ü alkolsüz içecek, 17’si kahve ve bitki çayı, 31’i çikolata, 7’si enerji içeceği, biri pekmez ve 57’si bitkisel karışımlı macun olmak üzere 137 üründe cinsel gücü artıran madde tespit edilmiştir. Cinsel gücü artıran sildenafil ve tadalafil gibi maddeler, çikolata, enerji içecekleri ve meyveli gazozlara konulmuştur.”  ÇÖP  Antalya’da yaşayan Ruslar falezleri temizlemiş... Denize atılan ancak falezlere takılıp kalan çöpleri toplamışlar; poşetlere doldurup çöplüğe göndermişler. Kenti temizlemekle görevli olanlar ve her şeyi devlet ve belediyeden bekleyen halkımız biraz olsun mahcup oldu mu? Mesaj onlara verilmiş de...  STATÜ Konya’da Öğretmenler Günü töreni başlıyor... Vali Cüneyt Orhan Toprak kürsüye çıkıyor. Bakıyor, ön sırada biri bacak bacak üstüne atmış. “Sen öğretmen misin birader?” diye ‘senli benli’ soruyor. Sonradan gazeteci olduğu anlaşılan o kişi başını sallayınca, Vali Bey uzun bir nutuk çekiyor. Öğretmeni aşağılıyor. Törenin tadını kaçırıyor.  Psikolojide statü endişesi diye bir kavram vardır. İnsanların kendisine saygısı başkalarının ona duyduğu saygıyla ilişkilidir. Kişi eğer saygı görmediği izlenimine kapılırsa ve buna gereğinden fazla önem veriyorsa, kontrolünü kaybedebilir. Bu durumdaki kişilerin psikolojik yardım alması iyi olur.  Yatağan’da durum!  Bundan 27 yıl önce... 1992 yılında zamanın Enerji Bakanı Ersin Faralyalı’nın davetiyle bir Muğla gezisi yaptık. O yıllarda Yatağan, Yeniköy, Kemerköy santrallarının zehir saçtığı konuşuluyordu. Bakanla birlikte santralleri gezdik. Bize bize bu santrallerde en kısa zamanda baca gazı arıtma tesisi yaptırılacağı, ihaleye çıkıldığı anlatıldı. Aradan 27 yıl geçti... TBMM’den geçen hafta sonu geçen yasayla bacalarına filtre takmayan 18 termik santrale iki yıl daha süre tanındı. Muğla’daki Yatağan, Kemerköy, Yeniköy çevreyi zehirleyen ve iki yıl daha zehirleme izni alan santraller arasındaydı. Yasa Meclis’ten iktidarın 217 oyuyla geçti. Muhalefet 37 oy verdi. 139 oya sahip CHP’li vekillerin beşte dördü oylamada yoktu. Daha da ilginci... Muğla’nın 4 CHP’li, 1 İP’li milletvekili de oylamaya katılmamıştı!",https://www.milliyet.com.tr/yazarlar/melih-asik/kaynagim-nerede-6087323
Melih Aşık,İstanbul elması...,30 Kasım 2019,"Sene 2004 olmalı... Kadir Topbaş İstanbul Büyükşehir Belediye Başkanlığı görevine yeni başlamış. Genç İşadamları Derneği TÜGİAD, Topbaş’ı bir konuşma yapması için Sheraton Oteli’ne davet etmiş. Biz de oradayız. Topbaş konuşmasını yaptı. Sonra yemeğe geçildi. Bir ara baktık Kadir Bey’in yanına iki genç kız gelip oturdu. Bir süre konuştular. Kızlar biraz heyecanlıydı. Derken ikisi birden ağlamaya başlamasın mı? O ağlarken Topbaş başını iki yanına sallıyor: “Olmaz, izin veremem, kesinlikle olmaz” gibi sözler sarf ediyordu. Sonunda öğrendik ki iki hanım kız Hattat Holding Başkanı Mehmet Hattat’ın kızları olup Maslak’ta mühürlenen “Diamond of İstanbul” adlı gökdeleni kurtarmaya çalışmaktalar. Aradan yıllar geçti. Çok macera yaşandı. Hattat’ın 18 arsa hediye ettiği İBB, direnmekten vazgeçti, imar planını meclisten geçirdi. Ancak bu defa mahkeme iptal etti. Derken dün gazetelerde haber: “Çevre Bakanlığı yeni imar planı hazırladı... Bu proje İstanbul’a büyük katkı sağlayacak”... İstanbul’da yargının iptal kararı böylece aşılmış oluyor. Ancak bu ucube yapının bitirilmesi için daha çoook para lazım. Bakalım bulunacak mı? Bakalım 15 yıllık bu macera nasıl bir sona ulaşacak... Eski general! Meclis görüşmeleri sırasında CHP Milletvekili Engin Altay, Milli Savunma Bakanı Hulusi Akar’dan “General eskisi” diye söz ediyor. Bunun üzerine sert tartışmalar çıkıyor. Bir emekli asker dostumuz telefonda diyor ki: - Meclis’te gereksiz tartışmalarla vakit öldürülüyor, oysa sorulacak ciddi sorular var. Örneğin 2018 yılında gazetelerde haber yayımlandı: “Altay tankı 18 ay sonra teslim” denildi. Bir yıl sonra yani geçenlerde teslimin 24 ay sonra yapılacağı yolunda haberler çıktı. Bu gecikme neden? Bir başka konu... Gölcük’te inşası süren Türk-Alman yapımı Piri Reis denizaltısı 2020 yılında teslim edilecekti. Şimdi teslimin 2022’ye kaldığı haber veriliyor... Bu gecikmeler neden kaynaklanıyor? Bu tür konuların gündeme getirilmesi ve konuşulmasını bekliyoruz... NAKİL Gaziantep Şahinbey İlçesi İyinacar Camii imamı Fadıl Yılan, Şeker Bayramı vaazında şöyle konuştu: “Kurtuluş mücadelesinde bizi kandırdılar. Şöyle kahramanlık yapılmış, böyle kahramanlık yapılmış. Yunanlıları denize döktüler. Nerede döktüler? Hepsi yalan, keşke o gün savaşı kaybetseydik, belki Osmanlı’yı daha sonra yeniden kurabilirdik.” İmamın konuşması video aracılığıyla sosyal medyada yayınlandı. Şikâyetler üzerine soruşturma açıldı. Sonuç dün il müftülüğü tarafından şikâyetçilerden Uğur Kalkan’a bildirildi: “Sözü geçen imam başka bir ilçeye nakledilmiştir.” İmam, komşu ilçe Şehit Kamil’e nakledilmiş... SBF Geçen hafta yapılan “Mekteb-i Mülkiye” konulu sempozyumu Mülkiyeliler Birliği’nin protesto ettiğini, mezunların, AÜ Rektörü Prof. Erkan İbiş’in onur kurulu üyesi olmasını utanç olarak gördüğünü yazmıştık. Çünkü Prof. İbiş, Mülkiye’nin 21 öğretim üyesinin gerekçesiz olarak ihraç edilmesinin baş sorumlusu olarak görülüyor. SBF Dekan Prof. Orhan Çelik bir açıklama yaptı. O gün toplantıyı basma girişiminde bulunan öğrencilerin SBF dışından geldiğini belirterek, bu saldırıları kınadı. Mülkiyelilerin protestosu haklıydı. Ancak, (kimin marifetiyse) protestonun şiddet eylemine dönüşmesi aynı ölçüde haksız ve yanlıştır. VEKİL Ticaret Bakanlığı’nın bütçesinin görüşüldüğü komisyonda şu gerçek ortaya çıktı. Ticaret Bakanlığı’nda 89 üst düzey görev “vekâleten” yürütülmektedir. Oysa vekâleten yürütme sakıncalı bir iştir. Astları o kişinin asaleten atama şartlarına sahip olmadığını ya da o göreve layık görülmediğini düşünür. Disiplini sağlamak zorlaşır. Vekil, geleceği belirsiz olduğu için güvenli hareket edemez. İşler aksar. Böyle pek çok sakıncası vardır.",https://www.milliyet.com.tr/yazarlar/melih-asik/istanbul-elmasi-6090389
Melih Aşık,Ispanak teklifi!,14 Kasım 2019,"Türkiye, ıspanak üretiminde dünyada Çin, ABD ve Japonya’nın ardından dördüncü ülke. Sağlık için yararlı olan bu ürünü sebze olarak tükettiğimiz gibi, dondurulmuş ya da toz olarak da kullanıyor, bir bölümünü ihraç ediyoruz. Ne var ki zehirli ıspanak haberleri sonrasında tüketim ve ihracat bir anda durma noktasına geldi. Tarım Bakanlığı zehirli ot karışması sonucu sadece Beypazarı’nda üretilen ürünün zehirlenmelere yol açtığını bildirdi. Ancak, açıklama kuşkuları gidermedi. Vatandaş ıspanak yemez oldu. Ne yapmalı? Belediyeler konuya el atmalı, laboratuvarlarda ürünü incelettirmeli, sağlıklı olduğu anlaşılan ürünü bir çeşit tanzim satışıyla halka iletmeli. Bu işi İzmir’e bağlı Menemen Belediyesi başlattı. Ispanak üretiminin yaygın olduğu Menemen’de Belediye ile Ziraat Odası bir komisyon oluşturarak uzmanlara tarladaki ıspanağı incelettirdi, ürünün sağlıklı olduğunu açıkladı. Menemen’de dün 200 kilo ıspanak Cumhuriyet meydanında pişirilerek halka dağıtıldı. Ispanak tüketilmesi için çağrı yapıldı. İzmir, İstanbul, Ankara büyükşehir belediyeleri de laboratuvar analizleriyle ürünü denetleyebilir, sağlıklı ürünün satışına aracılık edebilir, hem üreticiyi hem tüketiciyi ferahlatabilir. Belediyeler bu imkânlara sahip. Off The Record Gazetecilikte 50 yılı deviren, meslek hayatı boyunca özellikle sağ siyasetçilere yakın hatta içli dışlı olan Sabah yazarı Yavuz Donat, anılarını yayımladı. “Off The Record” başlığını taşıyan kitapta Süleyman Demirel, Turgut Özal, İhsan Sabri Çağlayangil, Hüsamettin Cindoruk gibi isimlerle ilgili ilginç anılar ve anekdotlar yer alıyor. Mesela... Çağlayangil Cumhurbaşkanlığı’na vekâlet ettiği dönemde her cuma öğleden sonra genel sekreterine telefon açar, bir hafta boyunca yediği yemeğin, içtiği çayın faturasını ister, parayı cebinden ödermiş. Bir gün mevzu açılınca şöyle demiş: - Yavuz’cuğum, ben Osmanlı’yı gördüm. Darbeleri yaşadım. Yassıada’da yargılandım. Burası Türkiye. Yarın kimin ne yapacağı belli olmaz.” Çağlayangil kendisine ‘cumhurbaşkanı’ yerine kısaca ‘başkan’ diye hitap edilmesini de önerirmiş. BAŞKAN Almanya’da Hannover büyükşehir belediye başkanlığını Türkiye kökenli bir Alman, Belit Onay kazandı. Böylece Almanya’da ilk kez Türk kökenli bir isim büyükşehir belediye başkanı oldu. Bir yurttaşımız tvitırdan: - Bu başarı bizi gururlandırdı, şeklinde tebrik mesajı atmış. Bir diğer yurttaşımız şu karşılığı veriyor: - Niye gururlanıyoruz? Bizim eğitim sistemimizden mi geçti? Ne yatırımımız oldu bu insana? Gururlanması gereken Almanya ve Belit Onay’dır. Belit Onay’ı kutluyoruz... Ve hemen öneride bulunuyoruz: - Medyatik gösterilerle vakit öldürme, derhal icraata giriş. - Şov yapma iş yap. Seni seçenleri mahcup etme. GSF Bodrum Ortakent’te Muğla Üniversitesi’ne bağlı bir Güzel Sanatlar Fakültesi açıldı. Ancak öğrencilerin ulaşım, barınma, güvenlik sorunları çözülmedi. Okula devamda zorluk çekiyorlar. Durumu gören Bodrumlu aydınlar bir çalışma gurubu oluşturdu: Ümmühan Yurt (Bodrum Belediye Başkan Yardımcısı) Prof. Erol Turgut (Fakülte Dekanı), Ayhan Ongun (Gazeteci) Erhan Yürüt (Kent Konseyi üyesi), Ayla Gürpınar (Mimar), Gülder Değirmenci (Kent Konseyi üyesi), Sedef Öz (Cumhuriyet Halkevi) Aytül Doğu (Avukat), Buse Tekgül Gümüş (Yanındayım Derneği). Bu isimlerden oluşan çalışma gurubu öğrenciler için kolları sıvadı. Sorunları çözmek için çalışmaya başladı. Yardımcı olalım... KK Bir dostumuz dedi ki... “Kemal Kılıçdaroğlu’nu ben futbol yorumcusuna benzetiyorum... Keskin yorumlar ve eleştiriler yapıyor. Fakat birileri: - Hadi o zaman sahaya çık, sen oyna, deyince, hiç böyle bir görevi yokmuş gibi davranıyor.”",https://www.milliyet.com.tr/yazarlar/melih-asik/ispanak-teklifi-6078954
Melih Aşık,Uçağım nerede?,23 Kasım 2019,"“Türkiye’nin ilk milli yerli uçak projesi, İstanbul Haliç Kongre Merkezi’nde yapılan bir törenle tanıtıldı. Projeyi yürütecek STM’nin Genel Müdürü Davut Yılmaz, 32 ve 70 kişilik yerli yolcu uçakları için yaklaşık 1.5 milyar dolar yatırım yapılacağını açıkladı. Tamamen yerli imkânlarla üretilecek olan 60-70 yolcu kapasiteli milli uçağın, yolcu uçağı haricinde ambulans uçak, deniz karakol uçağı, VİP uçak, askeri nakliye uçağı olarak da kullanılabileceği açıklandı.”  Yukarıdaki haber 18 Mayıs 2015 tarihinde, genel seçim öncesinde gazetelerde yer almıştı. Uçağın tanıtımını Başbakan Ahmet Davutoğlu yapmış, ilk partide üretilecek 10 uçağın 2019 yılında 29 Ekim’de havada olacağını söylemişti. Yıl bitiyor. Uçaktan haber yok. Neden yok? Proje sürüyor mu? Bugüne dek ne kadar para harcandı? İlk uçuş ne zaman? Bir açıklaması olmalı...  ATEŞ  Milletvekilliği yapmış olan Yılmaz Ateş, İl Disiplin Kurulu kararıyla partisinden ihraç edildi. Ateş, bir TV programında “MHP’yi ve Fenerbahçe Spor Kulübü’nü tebrik ediyorum. Maalesef benim partim teslim oldu ama MHP ve Fenerbahçe, FETÖ terör örgütüne teslim olmadı. Eğer dik durabilseydik 15 Temmuz darbe girişimi de olmayacaktı” demişti. Suçu bu... Partinin eleştiriye, hele de bu eleştiri partinin zaaflarına dokunuyor, ucu Genel Başkan’a uzanıyorsa tahammülü yok. Oyunu bir türlü yüzde 25’in üzerine çıkartamayan bu parti, kendisinde eleştirilecek bir yan da görmüyor!  MÜLKİYE  Ankara’da “Türkiye’nin Modernleşme Süreci ve Mekteb-i Mülkiye Sempozyumu” yapıldı. Ankara Üniversitesi Rektörü Prof. Erkan İbiş sempozyumun “Onur Kurulu” listesinde yer aldığı gibi açış konuşmasını da yaptı. Mülkiyeliler Birliği ise açılışı protesto etti. Yayımlanan bildiride şöyle denildi:  “Akademisyen ihraçlarında büyük rol üstlenerek Fakültemiz akademik birikimini tasfiye eden bu kişinin adının, SBF Dekanlığı tarafından, üstelik ‘onur’ duyularak Mülkiye tarihi ve Mülkiye değerleriyle yan yana getirilmesinden utanç duyuyoruz.”  Mülkiyeliler Birliği, Mülkiye’nin sesidir.  BURS  Kredi Yurtlar Kurumu’ndan öğrenim kredisi kullanan üniversite öğrencileri mezun olduktan iki yıl sonra kredi borcunu geri ödemeye başlıyorlar. Mezunlar borçlarını, kredi kullandıkları sürenin yarısı kadar zamanda ödemek zorundalar. Yani ayda 550 lira kredi alan öğrencinin borcunu öderken aylık taksiti 1100 lira oluyor. Üstelik borç, yıllık enflasyon oranında artıyor. İş bulamayan yeni mezunlar kredi borcunu ödeyemiyorlar. İcra takibi başlıyor. Bankalar konut kredi faiz oranlarını düşürdü. Öğrenciler için de borç erteleme ve faiz kolaylığı düşünülmeli.  ETİMİZ BOLDUR!  Bu hafta Beştepe’de düzenlenen Tarım Orman Şûrası’nda canlı hayvan ithalinin azaltılması konuşulmuş...  Ancak bir de (hayli komik) ihracat sorunumuz var. Plansız ithalat yüzünden Et ve Süt Kurumu depolarında 50 bin tona yakın kırmızı et birikti. Kurum, 46 bin ton karkas ve lop etin ihraç kaydıyla satışı için eylül ve ekim aylarında iki kez ihale açtı. İki ihalede de alıcı çıkmadı. Kurum eti iç piyasaya veremiyor çünkü o takdirde fiyatlar düşecek. Besici kesim zamanı geldiği halde hayvanını kestiremediği için beslemeye devam ediyor. Böylece fazladan masrafa giriyor. Plansızlık hayatımızın her alanını tehdit ediyor. Hikâyenin ayrıntısını Tarım Dünyası adlı internet sitesinde okuyabilirsiniz.  TANK  TBMM’de en çetin tartışmalar Tank Palet Fabrikası konusunda sürüyor... İktidar, bunun bir özelleştirme olmadığını, mülkiyetin devredilmediğini, sadece işletme hakkının Türk-Katar ortaklığına verildiğini bildiriyor. CHP ise şu üç konu üzerinde duruyor:  - İşletme hakkı neden ihalesiz verildi? Ne karşılığında verildi? Neden bir yabancı ortak işin içine sokuldu, sorularını soruyor.  Tartışma sürüyor...",https://www.milliyet.com.tr/yazarlar/melih-asik/ucagim-nerede-6085557
Melih Aşık,Bavulu toplarken...,16 Kasım 2019,"Ülkemiz son yıllarda yalnızca çok göç alan değil, aynı zamanda çok göç veren bir ülke de oldu... CHP Milletvekili Aysu Bankoğlu, durumu Meclis kürsüsünden şu sözlerle anlattı: “2018 yılında yurt dışına göç eden Türk yurttaşı sayısı bir önceki yıla göre yüzde 20 artarak 137 bini bulmuştur ve bu yurttaşlarımızın önemli bölümünü nitelikli ve varlıklı insanlarımız oluşturmaktadır. Türkiye, dünyada en çok milyoner kaybeden 3. ülke konumundadır. Yurttaşları yurt dışında en fazla gayrimenkul alımı yapan 4. ülkedir. ABD’de konut sahibi olan yurttaşlarımızın sayısı her yıl katlanarak artmaktadır. 2015’te bin olan rakam, bir yıl sonra 2016’da 6 bine yükselmiştir. İspanya’nın 500 bin euro ve üstü konutu alanlara oturma izni vermeye başlamasının ardından 2017 yılının ilk üç ayında Barselona’da binden fazla Türk yurttaşı konut satın almıştır...”Yurt dışına göç deyince hüzünlü bir hikâye geliyor aklımıza... New York’ta yaşayan İtalyan gazeteci Tiziano Terzani, yine orada yaşayan 89 yaşındaki İtalyan ressama dert yanıyor: - Ben New York’tayken Kuzey İtalya’daki köyümü özlüyorum. Oraya gidince de burası burnumda tütüyor. Aslında tam nereliyim bilmiyorum. Yaşlı ressam gülümsüyor, “Bak evlat” diyor: - Okyanusu bir kez aştın mı, devamlı olarak yanlış yerdesin demektir! Teleferik istemez! Sapanca’nın Kırkpınar kasabası bölgenin düzenli, uygar, sakin köşelerinden biridir. Yemyeşil bir doğanın ortasında yer alır. İyi korunmuştur. İki katın üzerinde yapılara pek izin yoktur. Kasaba baştanbaşa villalarla doludur. Ne var ki son yıllarda Arapların rağbetiyle birlikte kurallar aşılıyor. Akla sığmaz işler yapılıyor. Şimdi de kasabadan dağa doğru bir teleferik inşaatı başlatılmış. Tepeye bungalov, restoran, kahve vs. yapılacakmış. Ağaç kesiminin başlamasıyla birlikte bölge halkı ayağa kalktı. Ortada ÇED raporu yok. 5 bin ağacın kesileceği söyleniyor. Makine Mühendisleri Odasından Selim Aydın, bu sayının 20 bin adede kadar çıkacağını söylüyor. Bir teleferiğin birilerine üç beş kuruş kazandırmak dışında hiçbir faydası yoktur. Bu sakat projeden vazgeçin. Doğayı rahat bırakın. DİPSİZ Cehalet ne midir? Nasıl mı olur? İşte size örnek... Dipsiz Göl Gümüşhane’de yüksek irtifada bir doğa harikası olarak biliniyor. Geçende (adı sıkı sıkıya gizli tutulan) birileri gölün dibinde hazine bulunduğunu iddia ediyor. Çıkarmak için izin istiyor. Gümüşhane Valiliği buzul suyunun boşaltılıp hazinenin aranmasına izin veriyor. İş makineleriyle kanal açılarak göl suyu boşaltılıyor. Gümüşhane Müze Müdürü ve jandarma kazıya eşlik ediyor. Tabii bir şey bulunamıyor. Ortada bir çamur deryası kalıyor. Adı sır gibi saklanan bu kazının sahibi kimdir? Vali bu doğa cinayetine nasıl izin vermiştir? Nedense açıklanmıyor! MARŞ İzlanda maçında klasik sahne tekrarlandı. Rakibin ulusal marşı okunurken tribünler ıslıkladı. Bize saygısızlık yapılırsa kızarız. Biz ise başkasına saygısızlık yapmanın hakkımız olduğunu düşünürüz. Cehaletin tarifi de aynen budur. ECZA Moda’nın 70 yıllık eczacısı Melih Sezer ağabeyimize: - Siyanür nereden, nasıl bulunuyor, bilginiz var mı, diye sordum... Ne yapacaksın, demedi. Doğrudan yanıt verdi: - Ben hiç bilmiyorum. Üstelik soruşturdum, yine öğrenemedim... Peki, bu sıradan insanlar siyanürü nereden buluyor? Kullananlar yaşamadığı için sorup öğrenemiyoruz. MARAŞ Kahramanmaraş Belediye Başkanı sokakta karşısına çıkan kadının Trabzonlu olduğunu öğrenince: - Sizi biz Müslüman yaptık, diyor... Kadın: - Beni annem babam Müslüman yaptı, deyince: - Annen babana sor bakalım onları kim Müslüman yapmış, diye üsteliyor. Trabzonluları Maraşlıların Müslüman yaptığını iddia ediyor. Sonra da tepkiler üzerine (mecburen) özür diliyor.",https://www.milliyet.com.tr/yazarlar/melih-asik/bavulu-toplarken-6080469
Melih Aşık,Dipsiz cehalet!,21 Kasım 2019,"Dipsiz Göl kuşkusuz acıklı bir mizah hikâyesi...  Gümüşhane’nin Taşköprü yaylasında yer alan Dipsiz Göl’ün dibinde define bulunduğunu iddia eden iki kişi valilikten izin istiyor. Valilik ilgili kurumlardan görüş alarak bu izni veriyor. Gölün suyu resmi görevlilerin tanıklığında boşaltılıyor. Tabii define falan bulunamıyor. Skandal duyulunca telaşa kapılan valilik alelacele gölü toprakla dolduruyor. Bu arada izni veren Vali Bey, baş sorumlunun kendisi olduğunu unutarak kazıya imza veren memurlara görevden el çektiriyor. Eleştiriler üzerine Çevre Bakanı Murat Kurum olaya el koyuyor, bölgenin sit alanı ilan edileceğini açıklıyor. Ortadan kalkmış olan göl böylece korumaya alınıyor! Çevre Bakan Yardımcısı Prof. Mehmet Emin Birpınar, bölgeye giderek incelemeler yapıyor ve ardından şu demeci veriyor:  “Gölü eski haline getirmek için üniversitemizden rapor isteyeceğiz. Dipsiz Göl’ü tekrar eski haline getireceğiz. Kar yağışları yeterli olmazsa göle tankerlerle su takviyesi yapacağız.”  Yasaya göre defineciler kazdıkları alanı eski haline getirmek zorunda. Masrafları onlara fatura etmek lazım. Ne var ki ortada yoklar. Adları ortada dolaşsa da resmen açıklanmıyor. Dipsiz Göl cehaletin komik ama acıklı hikâyesi olarak tarihe geçiyor.  BÖYYÜK  Gaziantep’te iskele çökmesi sonucu bir mühendisin ölümüne sahne olan Aktepe Camisi’nin Süleymaniye hatta Ayasofya’dan daha büyük olduğunu yazdık. Bitince Türkiye’nin ikinci büyük camisi olacakmış.  Bu kadar büyük camiye neden gerek duyulmuş?  Çünkü büyük cami yapmak büyük marifet sanılıyor  Ayasofya, Süleymaniye veya Sultanahmet evet mimari başarıydı ama o çağın teknolojisiyle inşa edildikleri için. Bugünün teknikleriyle Süleymaniye veya Ayasofya’nın iki katı büyüklüğünde kubbeler inşa edilebilir. Kimse de bunu başarı saymaz.  Zamanımızda çağın kültür ve mimarisini yansıtan, geçmişle gelecek arasında köprü kuran, sanat değeri olan (misal, Köln Camisi) dini yapılar pekâlâ inşa edilebilir. Başarı işte bu olur. 500 yıl öncesini taklit etmenin başarıyla ilgisi yoktur.  ŞANTAJ  ABD Temsilciler Meclisi, 1915 olaylarını “soykırım” olarak tanıyan tasarıyı iki hafta önce 11’e karşı 405 oyla kabul etti. Ardından Cumhurbaşkanı Erdoğan Washington’a gitti, ABD Başkanı Trump ile görüştü. Bu görüşmede iki ülke arasındaki buzlar kısmen eridi. Ve Senato’da görüşülmesi beklenen Ermeni tasarısı rafa kaldırıldı.  Soykırım konusunun dünya platformunda insani amaçlarla değil şantaj ve tehdit amacıyla kullanıldığının bundan güzel ispatı olabilir mi?  ERKEN  HDP erken seçim çağrısı yapmış. CHP’nin yüreğine inecek... Tam “4 yıl rahat edeceğiz, koltuğumuzda dinleneceğiz” diye düşünürken HDP’nin bu işgüzarlığı canlarını sıkmış olmalı. Neyse ki erken seçim için TBMM’de yeterli sayı yok!  Mesela Ferinject...  Devlet hastanesinde görevli bir hekimle, ilaç bedellerinde SGK paylarının azalmasını, hasta paylarının çoğalmasını konuşuyoruz... Özellikle doların değerlenmesi sürecinde hasta payları çok arttı... Örneğin diyabet hastalarının kullandığı kan ölçme çubuklarının bir ayda tüketilen bir kutusu 56 liraya yükseldi. Bunun 27 lirasını SGK, 29 lirasını hasta ödüyor.  Hastaya yüklenen daha okkalı ilaçlar da var mı? Konuştuğumuz hekim:  - Mesela Ferinject, diyor... Demir eksikliğini gidermek için alınan bu ilacın fiyatı 300 lira. Bu paranın 50 lirasını SGK, geri kalan 250 lirasını hasta ödüyor. Muhalefet partileri milyonlarca hastayı etkileyen bu konuyu nedense yeterince gündeme getirmiyor.  İlaçlarda SGK payları, artan döviz ve enflasyon oranında arttırılmalı. İlaçlar hastanın belini bükmemeli...",https://www.milliyet.com.tr/yazarlar/melih-asik/dipsiz-cehalet-6083955
Melih Aşık,Avantaj meselesi!,28 Kasım 2019,"Milletvekilleri söylemeye gerek yok; kendilerine avanta(j) sağlayan konularda son derece uyumlu ve gayretlidir... Daha önce bakmakla yükümlü oldukları eş, çocuk ve ana babalarına kanunla bedava sağlık hizmeti sağlamışlardı. Şimdi buna ‘bakmakla yükümlü olmadıkları’ varlıklı ana babalarıyla 25 yaşını geçen bekâr kız çocuklarını da ekliyorlar. Bu ayrıcalık sadece fiili ve emekli milletvekilleriyle sınırlı değil. Anayasa Mahkemesi, Danıştay ve Yargıtay’ın mevcut ve emekli üyeleri de aynı hakka sahip. Yeni düzenlemeyle, atanmış bakanlar da kafileye ekleniyor. Daha önce yapılan düzenlemelerle milletvekillerinin 8 olan diş implant hakkı 12’ye çıkarılmış, aileleriyle birlikte diplomatik pasaport alma hakkı verilmişti. Milletvekilleri ayrıca hem vekil hem emekli maaşı alabiliyor. Dünyanın hiçbir demokrasisinde milletin vekiline böylesine ayrıcalıklar sağlanmış değil. Düşünün; adam bir biçimde milletvekili olmuş. Ama dönem sonunda beğenilmemiş, vekillikten uzaklaştırılmış. Bu adamın hem cebine diplomatik pasaport koyuyorsunuz, hem ailece ömür boyu ücretsiz sağlık hizmeti sağlıyorsunuz. 20 yaşındaki haylaz oğlu veya bir yaşındaki bebeği dahil, çoluk çocuk cepte diplomatik pasaportla dolaşıyorlar. Anayasamız, ‘Hiçbir kişiye, aileye, zümreye veya sınıfa imtiyaz tanınamaz’ diyor. Kendi söylüyor, kendi dinliyor. UÇAK Türkiye’nin ilk milli yolcu uçağı projesini 2015 yılında zamanın Başbakanı Ahmet Davutoğlu’nun kamuya açıkladığını hatırlattık. Davutoğlu ilk 10 uçağın 2019 yılında hazır olacağını ve ilk uçuşun bu yıl Cumhuriyet Bayramı’nda gerçekleşeceğini söylemişti. Ancak bugün ortada uçağın maketi bile yok. Konuyla ilgili bir okurumuz soruyor: - Bu proje için acaba üretici şirket olarak takdim edilen STM şirketine ne kadar ödeme yapıldı? Proje neden yürümedi? Sayın Davutoğlu ve STM şirketi yetkilileri lütfeder cevap verir mi? Bizden sorması... SOKAK Kırklareli’nde yaşayan öğrencilerden bir grup, ulaşım fiyatlarını protesto için sokağa çıkmış. Sonra ne olmuş? Belediye Başkanı Mehmet Siyami Kesimoğlu’nun tivitini okuyalım: “Önceki gün Kırklareli’nde yaşayan öğrencilerimizden bir grup ulaşım fiyatlarını protesto için sokağa çıktılar. Öncelikle demokratik olgunluklarından dolayı müthiş memnun olduğumu söylemek istiyorum. Devamında da lafı hiç çevirmeden hemen söyleyeyim, MESAJ ALINDI, gerekeni yapacağız.” ATİNA Atina Belediye Başkanı Kostas Bakoyannis, ünlü firmaların temsilcileriyle bir toplantı yapmış, onlardan söz almış. Atina’da bu yıl cadde ve meydan süslemelerini 19 değişik firma üstlenecekmiş. Bu firmalar 80 cadde ile 30 meydanın ışıklı süslemelerini kendi tasarımlarıyla gerçekleştirecekmiş. Ünlü firmaları şehrin güzelleşmesi için harekete geçirmek iyi fikir... Umarız bize de örnek olur. YIKIK SARAY... Galatasaray Şampiyonlar Ligi’nde Brugge ile oynadığı maçtan 1 - 1 beraberlikle ayrıldı. Maçtan sonra ‘GS galibiyeti kaçırdı’ gibi yorumlar okuduk. Galibiyeti aslında rakip takım kaçırdı. Bizden iki gömlek üstündüler. İkinci yarı adeta tek kale oynadılar.  Belçika 11.5 milyon nüfuslu bir ülke. Türkiye’nin sekizde biri büyüklüğünde. Sahaya çıkan takımlara bakıyoruz. Galatasaray’da sadece 2 Türk oyuncu var (Ömer Bayram ve Adem Büyük). Belçika’da ise 6 Belçikalı: (Mignolet, Mata, Mechele, Rits, Vanaken, Openda)... Oyuna sonradan giren 3 futbolcudan 2’si de yine Belçika doğumlu (Schrivers, Ketelaere)...  Belçikalıların çoğu 18 - 22 yaş aralığında. Adamlar altyapıyı kurmuş, kendi gençlerini yetiştirip sahaya sürüyorlar. Biz ise Avrupa’nın beğenmeyip sattıklarıyla Avrupa’da galibiyet arıyoruz...",https://www.milliyet.com.tr/yazarlar/melih-asik/avantaj-meselesi-6088836
Melih Aşık,Depremi beklerken!,19 Kasım 2019,"Uzmanlar, uzman olmayanlar, herkes sürekli uyarıyor. İstanbul’da en az 7.2 büyüklüğünde bir depremin eli kulağında. Peki, oturduğumuz konut acaba bu şiddette bir depreme dayanır mı? - Binayı muayene ettirelim, öğrenelim, diyoruz. - Aman dur ne yapıyorsun, diyorlar. - Neden? - Kime muayene ettireceksiniz? Belediyeye... Belediye 1999’dan önce inşa edilmiş olup yeni deprem yönetmeliğine uymayan binalar için derhal yıkım kararı veriyor. Binanız 20 yaşından daha büyükse mutlaka yıkım kararı alınır. Kadıköy Belediye Başkanı Şerdil Odabaşı’yı arayıp durumu soruyoruz... - Eski yönetmeliğe göre yapılmış binaları muayene edince genelde güçlendirme talep ediyoruz, diyor, eğer güçlendirme yapılmazsa yıkıma gidiyoruz. - Güçlendirme için ne kadar süre veriyorsunuz, o iş kaça patlıyor? - Güçlendirme için bir iki ay süre tanıyoruz. Tabii bu da pahalı bir iş. Binayı yıkıp yapmak daha avantajlı. - Peki, yıktırıp yaptıralım öyleyse. - Ancak mevcudun üstünde kat izni vermiyoruz. O zaman müteahhit ilgi duymuyor. Dönüşüm yapamıyorsunuz. Ancak bütün konut sahipleri aranızda anlaşırsanız kendi paranızla yaptırabilirsiniz. Böyle bir anlaşma da zor mu zor. O yüzden deprem muayenesi yaptıramıyorsunuz. Oturup idamınızı bekler gibi depremi bekliyorsunuz. Kadıköy’de ve İstanbul’un pek çok semtinde durum bu... En büyük cami! Gaziantep’in Şahinbey Belediyesi’nce inşa edilen caminin iskeleleri çöktü, enkaz altında bir mühendis can verdi. Bizim dikkatimizi caminin “Gaziantep’in en büyük, Türkiye’nin ise ikinci büyük camisi” olduğu yönündeki bilgiler çekti. Habere göre caminin kubbe yüksekliği 67 metre, kubbe çapı ise 34 metre genişliğinde olacakmış. Bu durumda cami Ayasofya’dan, Süleymaniye’den, Selimiye’den de büyük oluyor. Ayasofya’nın kubbesinin zeminden yüksekliği 55.60 metre, çapı ise 31.87 metredir. Süleymaniye’nin kubbe yüksekliği 53 metre, kubbe çapı ise 27.5 metre. Selimiye Camisi’nde kubbe yüksekliği 43.28 metre, kubbe çapı 31.30 metredir. Gaziantep’in nüfusu 2 milyon, Şahinbey ilçesinin nüfusu 1 milyon... Bu kadar büyük bir camiye neden gerek görülmüş? İnşaat nasıl olmuş da iskele kurmasını beceremeyen kişilere emanet edilmiş? Ne ilginç ülkeyiz! TAŞIT Trafikte her gün ortalama 20 yurttaşımızı kaybederken... Ali öğretmen (soyadı bizde mevcut) gönderdiği notta diyor ki: “Ben sürücü belgemi 30 yıl önce aldım. Aradan geçen zamanda hiçbir ruhsal fiziksel kontrolden geçmedim. Aradan geçen zamanda görme kaybı, işitme kaybı, reflekslerde azalma, psikolojik sorunlar vs. yüzünden araç kullanma yeteneğimi kaybetmiş olabilirim. Ancak devlet bununla ilgili değil. Beni ehliyeti verdiği ilk günkü gibi sapasağlam olarak trafiğe çıkarıyor.” Uygar ülkelerde taşıt kullanan herkes 2 - 3 yılda bir sağlık denetiminden ve sınavdan geçirilir. Özellikle 50 yaşından sonra bu kontroller daha sık ve ciddi yapılır. Eğer yapmıyorsanız... Trafik cinayetlerine resmen davetiye çıkarıyorsunuz demektir. Nitekim öyle oluyor. RABİA Üç beş lise öğrencisi... Üzerinde “Rabia Naz için adalet” yazılı pankartlarla Taksim’deki Atatürk Anıtı’nın önüne gelmişler... Giresun’da şüpheli şekilde ölen Rabia Naz olayının aydınlatılması için eylem yapıyorlar. En küçük bir şiddet yok, trafiği engelleme yok. Ne var ki dövülerek, sürüklenerek gözaltına alınıyorlar. Manzara bu ülkede yaşayan insanların duygularını eziyor, sisteme güven yara alıyor. Diyarbakır’da şehit annelerinin haftalardır süren haklı eylemine gösterilen hoşgörü Taksim’deki üç beş gence de gösterilse kim ne kaybeder? Onu bilmiyoruz. Ancak neyin kazanacağını biliyoruz; demokrasi ve hukuk... MIKE İran’da yönetim aleyhinde gösteriler devam ederken, ABD Dışişleri Bakanı Mike Pompeo açıklama yapıyor: - İranlı protestocuları destekliyoruz... Uluslararası hukuka en büyük zararı veren devlet olan ABD’nin bu tavrını biz desteklemiyoruz...",https://www.milliyet.com.tr/yazarlar/melih-asik/depremi-beklerken-6082401
Melih Aşık,Medeni Bilgiler...,09 Kasım 2019,"Atatürk’ün görüşlerini anlamak açısından Nutuk kadar önemli bir kitap da “Medeni Bilgiler”dir. Bu kitap ilk kez Prof. Afet İnan tarafından “Vatandaş İçin Medeni Bilgiler” adıyla 1930 yılında yayımlandı, ortaokul ve liselerde ders kitabı olarak okutuldu. Kitabın büyük bölümü bizzat Atatürk tarafından, bir bölümü de O’nun fikir ve telkinlerinden esinlenerek Afet İnan tarafından yazılmıştı. Bilgiler, Atatürk’ün dünya görüşünü ve Türkiye tasavvurunu anlamak açısından Nutuk’tan da önemli bir eserdir. Ne yazık ki yeni nesillere yeterince tanıtılmamıştır. Aşağıda o kitaptan kimi alıntılar yapıyoruz. Bakın özgürlüklerin kamuoyu tarafından kullanılması konusunda aynen ne diyor:  - Milli egemenlik temeline dayalı temsili bir hükümette kamuoyu büyük bir rol oynar.  - Basın ve toplantı hürriyeti olmadan ve halkın tamamına ait işler hakkında geniş bir eleştiri alanı bırakılmadan kamuoyu görevini yerine getiremez.  - Eleştiri ve tartışma tamamen hürdür. Bu hürriyet herkes tarafından, hiç kimsenin etkisi olmadan kendi kendine kullanılır.  - Kamuoyunun eleştiri hürriyeti birçok yayın ile olur.  - Eleştiri hürriyeti hükümet ile millet arasında bir anlaşma ortamı meydana getirir.  - Hükümet yayıncılık aracılığıyla kamuoyunu anlar ve gerektiğinde gerekli olan belgelerle onu aydınlatır.  Atatürk’ün salt demokrat görüşle bunları yazdığı yıl, yani 1930’larda Batı dünyası diktatörlükler çağı yaşıyordu...  İtalya’da 1922’de Mussolini’nin faşist düzeni kurulacak, Portekiz’de 1928’de Salazar, Almanya’da 1933’te Hitler, İspanya’da 1936’da Franco diktatörlüğü başlayacak, Polonya’da 1926’da Mareşal Pilsudski darbesi yaşanacak, Macaristan’da Horthy, Romanya’da Kral II. Karol, Yugoslavya’da Kral Aleksandr’ın diktatörlüğü görülecek, Arnavutluk’ta Cumhurbaşkanı olan Ahmet Zogo 1928’de krallığını ilan edecek, Yunanistan’da 1936’da yaptığı darbe ile General Metaksas diktatör olacaktı.  Atatürk’ün demokrasi ve özgürlüklerle ilgili fikirleri modern dünya tarafından ancak diktatörlüklerin yenildiği İkinci Dünya Savaşı sonrasında uygulamaya konulacaktı.  ANILAR  Tek parti dönemini ısrarla eleştirdiği için hapis yatmış bir gazeteci olan Zekeriya Sertel “Hatırladıklarım” adlı kitabında bakınız ne diyor:  “Atatürk’ün cenaze törenini izlerken vicdanımla bir hesaplaşma gereğini duydum. Sağlığında biz bu adama karşı demokrasi ve özgürlük mücadelesi yapmıştık. Onu demokrasi ve özgürlük getirmediği için adeta suçlu sayıyorduk. Çünkü o vakit ağaçların içindeydik, ormanı göremiyorduk. Şimdi geçenleri daha aydınlık görebiliyorum. Atatürk memleketin sosyal, siyasi ve ekonomik hayatında büyük devrimler yapmıştı. Halifeliği ve padişahlığı yıkmış, yerine bir cumhuriyet rejimi getirmişti. Halkın sosyal hayatında ve geleneklerinde birçok esaslı değişiklik yapmıştı. Bu devrimler bazılarında hoşnutsuzluk yaratmıştı. Halife ve padişahtan yana olanlar ona cephe almışlardı. İttihatçılar ona karşı suikast tertiplemişlerdi. Emperyalistler de memleket içinde isyanlar çıkarmıştı. İstanbul’da bütün halifeci, padişahçı ve gerici basın Atatürk’e karşı yaylım ateşi açmıştı. Bütün bu koşullar içinde hürriyet ve demokrasi gelişebilir miydi? Tersine, devrim düşmanlarına karşı az çok sert davranmak gerekir. Atatürk de iç ve dış düşmanlarına karşı ihtiyatlı ve tedbirli bulunmak ihtiyacındaydı. Böyle olmakla birlikte, Hitler ve Mussolini biçiminde bir diktatörlüğe gitmedi. Kişi egemenliğinden çok Meclis egemenliğine yani halk egemenliğine önem verdi. Yumuşak, sevimli ve akıllı bir otorite kurdu. Bu otorite diktatörlükte olduğu gibi korkuya değil, sevgiye dayanıyordu...”  VETO  Falih Rıfkı Atay anlatıyor:  “1924 Anayasası hazırlanırken Atatürk, cumhurbaşkanına veto ve fesih yetkisi verilmesini istiyor, konu sert tartışmalara yol açıyordu. Veto ve fesih haklarına karşı koyanlardan ikisi, Şükrü Saracoğlu ve Mahmut Esat Bozkurt’tu. Bir akşam Atatürk: ‘Çağırınız onları buraya!’ dedi. Geldiler, sabaha kadar kendileriyle tartıştı. Ve sabahleyin veto ve fesih haklarından vazgeçti. Ama hiçbir kırgınlığının kalmadığı, sonradan ikisini de bakan yapmasından kolayca anlaşılabilir.”",https://www.milliyet.com.tr/yazarlar/melih-asik/medeni-bilgiler-6075165
Melih Aşık,İlahiyat ve hukuk,05 Kasım 2019,"Hukuk fakülteleri üzerinde araştırmalar yapan Prof. Kemal Gözler, bu defa hukuk ve ilahiyat fakültelerini kantara koymuş. Çok ilginç sonuçlara varmış. Ülkemizde halen 82 hukuk fakültesi vardır. Buna karşılık İslami ilimler ve ilahiyat fakültelerinin toplamı 98’dir. İlahiyat fakültesi sayısının hukuk fakültesi sayısını geçtiği bir başka ülke bilinmemektedir. İlahiyat fakültelerindeki bu yükseliş 2010 yılından sonra izlenen eğitim politikasıyla ortaya çıkmıştır. Türkiye’de 2009 yılı itibarıyla  22 devlet hukuk fakültesi, 24 devlet ilahiyat fakültesi varken... Son 9 yılda devlet 24 yeni hukuk fakültesi, buna karşılık 68 yeni ilahiyat fakültesi açmıştır. Geçen yıl hukuk fakültelerine 17180 öğrenci, ilahiyat fakültelerine ise 33202 öğrenci kayıt yaptırmıştır. 2007 yılında hukuk fakültesine giren öğrenci sayısı ilahiyat fakültelerine giren öğrenci sayısından 4 kat fazla iken...  2018 yılında ilahiyat öğrencisi hukuktan   2 kat fazladır. Hukuk fakültelerinde kız erkek dağılımı dengeli olup ilahiyat öğrencilerinin yüzde 70’i kızdır. Öğretim üyelerinin ise yüzde 90’ı erkektir. Öğretim üyesi sayısında da ilahiyat fakülteleri lehinde önemli fark görünmektedir. Türkiye’nin bu sayıda ilahiyat fakültesine ihtiyacı var mı? Merak etmemek mümkün değildir... LİDER Irak’taki gösterilerde bir pankart... “Irak için en iyi çözüm: Kendisi Şii, babasi Sünni, annesi Hıristiyan, Kürtle evli, İran’da doğmuş, Suudi Arabistan’da okumuş, ABD vatandaşı olan, gece içki içen, gündüz namaz kılan bir başbakan atanmalı.” Güzel espri ama bir yalın gerçeği ifade ediyor. Bir ülkede etnik ve mezhepsel ayrılıklar derinleştirdikçe halkı birleştiren lider bulmak zorlaşıyor. Halk liderin düşüncelerinden ve kişiliğinden çok kimliğine ve aidiyetine önem veriyor. Sonunda yukarıdaki gibi imkânsız arayışlar başlıyor. Ancak halk sonunda yine yanılıyor. Çünkü görünüşte durumu kurtarsa da herkesi eşit ölçüde memnun edecek bir lider bulmak mümkün değil... Çözüm halkı ayrıştırmak değil asgari müştereklerde birleştirmekten geçiyor. GENCO Girne’deki Dome Oteli’nin ilginç bir yapısı var. Oteli 11 yıldır emekçiler yönetiyor. Patron yok, çalışanlar farklı bir model oluşturmuş, kendilerinin patronu olmuşlar. Değerli sanatçı Genco Erkal bu girişimden etkilenmiş. Pazar gecesi düzenlenen dayanışma gecesinde işçilere Nâzım Hikmet’ten şiir okudu. Giriş ücretsizdi. Renkli bir gece oldu. MUSA Yıllarca birlikte çalıştığımız Musa Ağacık kardeşimiz sorduğu sivri sorular ve hazırcevaplığıyla ün yapmıştır. Ağacık’ın gazetecilik anılarını anlattığı “Musa’dan Beri” üçüncü baskısını yaptı, dördüncü baskıya gidiyor. Kitaptan bir hikâye... Musa, bir düğünde köşeye sıkıştırdığı Süleyman Demirel’e soruyor: - Sayın Demirel size niye baba diyorlar? - Musa kardeşim, devlet için çalışmışız, millet için çalışmışız. Bize baba demeleri normal. - Sayın Demirel, ben de devlet ve millet için çalışıyorum ama kimse bana dönüp baba demiyor. - Demezler kardeşim, sen çok gençsin daha. - Sayın Demirel, mesele yaşlılıksa babama da benden başka kimse baba demiyor. - Ona da demezler kardeşim. - Efendim, size baba demelerinde başka bir şey mi var? - Ne varmış Musa? - Misal olarak acaba annelerimizle ilgili bir bağ var mı Sayın Demirel?. - Sevgili Musa kardeşim, milyonlarca insanın annesini görecek halde değiliz... LEVREK CHP İstanbul Milletvekili Mahmut Tanal, TBMM Lokantası’nda deniz levreğinin porsiyonunun 48 lira olduğunu, salataya ayrı para alındığını söyledi. “Kızılay’ın göbeğinde deniz levreğinin porsiyonu 37.5 TL. Yanında ayrıca salatası, ekmeği ücretsiz veriliyor” diye devam etti. Günün birinde bir milletvekili de çıkacak... - Beyler, bizim lokantada levrek balığı hariç her şey piyasanın onda bir fiyatına. Çoluk çocuk bütün ailenin hastane ve ilaç masrafını devlet ödüyor. Her yerde VİP muamele görüyoruz. Asil sürünürken vekilinin böyle ballı börek yaşaması hoş olmuyor... Deyiverecek. Göreceksiniz  o zaman...",https://www.milliyet.com.tr/yazarlar/melih-asik/ilahiyat-ve-hukuk-6072123
Melih Aşık,Göndermek de zor!,31 Ekim 2019,"Arada bir kapıları açıp mültecileri Avrupa’ya göndermek gündeme geliyor. Acaba bu ne kadar mümkün?  Biz sınır kapılarımızı açarak isteyen çıksın diyelim. Komşu ülke (ya da ülkeler) sınır kapılarını kapatırsa sığınmacılar o ülkeye nasıl girecek? Sınırlarda kontrolleri kaldırdık diyelim. Acaba mültecilerin ne kadarı Türkiye’den ayrılıp Avrupa’da macera aramak ister?  Türkiye’de iyi kötü bir düzen kurmuş insanları istenmedikleri ülkeye zorla gönderebilir misiniz? Uluslararası hukuka göre ülkenize sığınmış insanları, bırakın üçüncü ülkeleri, zorla kendi ülkelerine bile gönderemezsiniz. Bu gerçeği biz de biliyoruz ve daha geçenlerde altına imza attık. Soçi’de Rusya ile imzaladığımız mutabakatın 8 maddesi bakın aynen ne diyor:  “Mültecilerin güvenli ve gönüllü şekilde geri dönüşlerini kolaylaştırmak maksadıyla ortak çalışma yapılacaktır.”  Ülkenize sığınmış insanların ana vatanlarına dönüşlerini sağlamada bile gönüllülük koşulunu kabul etmişken... Aynı insanları üçüncü bir ülkeye zorla göndermek mümkün müdür? Avrupa’yı korkutmak ya da ilgisini çekmek için sanırız başka argümanlar bulmalıyız.  Bu arada... En az yarısı ülkemizde kalacağına göre... Deprem gibi, mültecilerle birlikte yaşamaya da şimdiden alışmalıyız.  Orkestra  İstanbul Büyükşehir Belediye Başkanı Ekrem İmamoğlu’nun Cumhuriyet konserinde orkestra şefliği yapması ilgi çekti. Orkestra şefi el kol sallayarak ne yapar? Orkestra şef olmadan çalamaz mı? Neden notalara bakmaz. Çoğumuz merak eder. Orkestra şefinin görevini özetlersek:  · Çalınacak repertuvarı seçer. · Konserdeki parçaların hepsini ezbere bilir ve topluluğu ona göre yönetir. . Enstrümanların giriş ve çıkış zamanlarını işaret eder. · Müziğin hızlanan ve yavaşlayan temposunu ayarlar. · Enstrümanların ses yüksekliklerini ayarlar. · Ses şiddetindeki artış ve azalma hız ve miktarlarını ayarlar. · Orkestranın tek bir enstrüman gibi çalmasını sağlar.   Köklü demokrasi!  Dünyada hangi ülke en eski demokrasiye sahiptir?  Soruyu yanıtlamaya çalışanlar İngiltere diyor, Fransa diyor, Yunanistan diyor. Oysa bazı siyaset bilimcilerin ortaya koyduğu kritere göre... Dünyanın en eski demokratik ülkesi ABD’dir.  Konulan kriter mi?  1. Yöneticisi seçimle işbaşına gelmeli ve halka veya meclise karşı sorumlu olmalı. 2. Meclis seçimle işbaşına gelmeli. 3. Halkın çoğunluğu seçimde oy kullanmalı. Bu kriterlere göre bakıldığında en eski demokrat ülkeler şöyle sıralanıyor: 1. Birleşik Amerika (217 yıl), 2. İsviçre, 3. Yeni Zelanda 4. Kanada 5. İngiltere, vb...  Demokrasi eskidikçe daha iyi mi çalışıyor? Böyle olmadığını ABD bize ispatlıyor.  Dünyanın en köklü demokrasisi lider olarak bula bula Trump gibi birini bulduğuna göre...  KONUŞ  Çocuğumuz 2 yaşına geldi hâlâ konuşmuyor.  Çevremizde çocuğu konuşmadığı için endişelenen ana babalar görüyoruz. Hiç endişelenmesinler.  Şu bizim İlber Ortaylı var ya...  Hani şu durmadan konuşan medarı iftiharımız profesörümüz.  Sınıf arkadaşımızdır. Okul kantininde ne zaman görsek etrafındakilere (özelikle kızlara) bir şeyler anlatır dururdu.  Bu sevgili dostumuz hakkında çok geç konuştuğuna dair söylenti vardır.  Geçenlerde kendisine bunun doğruluğunu sorduk.  - Evet, ben 3.5 yaşımda konuşmuşum, dedi.  Hâlâ konuşuyor. Üstelik güzel de konuşuyor. Söylediğini dinletiyor. KIRKLARELİ  CHP, Kırklareli örgütünde 164 üyeyi partiden ihraç etti. Yönetimin aldığı karara İl Disiplin Kurulu’nun uymadığı... Ancak il örgütünün ihraçlarda ısrar ettiği söyleniyor.  Gerekçe... Bu üyelerin yerel seçimde mevcut belediye başkanı Mehmet Kesimoğlu’nu desteklemiş olması. Bilindiği gibi, Kesimoğlu Muharrem İnce’yi desteklediği için aday yapılmamış, bunun üzerine bağımsız adaylığını koymuş ve kazanmıştı.  Komplekse kapılarak Kesimoğlu’nu aday yapmayan ve CHP’nin seçimi kaybetmesine yol açan CHP yönetimi kendi yanlışını böyle örtmeye çalışıyor.  ROMA  Özellikle TRT konusu geçtiğinde söyleniyor.  TRT personelleri deniyor. Personel Fransızcada zaten çoğul bir sözcük.  Personeller demeye gerek yok.  Bir devlet yetkilisinin ağzından da “personeller” sözünü duyunca İmparator Sigismund’un (1368- 1437)sözlerini anımsadık.  Latince bir sözcüğü yanlış telaffuz edince çevresindeki kardinallerden biri düzeltme ihtiyacı duymuş. Sigismund’un cevabı:  “Ben Kutsal Roma İmparatoru’yum, gramer kurallarının üzerindeyim” olmuş...",https://www.milliyet.com.tr/yazarlar/melih-asik/gondermek-de-zor-6068647
Melih Aşık,Mümtaz Hoca’mız...,12 Kasım 2019,"Demokrat, aydın, ilkeli, tutarlı bir cumhuriyet aydını... Bir büyük yurtsever olan Mümtaz Soysal Hoca’mız, sakin bir günde sessizce ayrıldı aramızdan... 1964 yılında Mülkiye’de birinci sınıfa başladığımızda, o da yeni doçent olarak ilk kez derslere girmeye başlamıştı. En heyecanlı dersimiz onun verdiği Anayasa Hukuku idi. Bize solu, sosyal demokrasiyi, sosyalizmi Mümtaz Hoca öğretti. Hem de son derece basit bir dil ve kolay örneklerle. Önce Batı demokrasisini anlatır, peşinden sosyal demokrasi ya da sosyalizmin eleştirisini koyardı ortaya. Örneğin, siyasi demokraside özgürlükler teorik olarak vardır. Ancak seyahat özgürlüğünü sadece parası olan kullanabilir. Eşitlik yoktur. Sosyal demokrasi ise herkesi eşit maddi imkâna kavuşturmayı öngörür, insanlar seyahat özgürlüğünü eşit olarak ancak ondan sonra kullanabilir. Hoca, bu gibi basit örneklerle Batı demokrasisinin kofluğunu, sosyalizmin farkını çok açık ortaya koyuyordu. 1971 yılı 12 Mart darbesinde Mümtaz Hoca, Anayasa Dersleri kitabında komünizm propagandası yaptığı gerekçesiyle tutuklandı. Uzun süre hapis yattı. Ne kadar etkili bir hoca olduğu, darbeci generaller ve onların Okyanus ötesindeki akıl hocaları tarafından bu şekilde tescil edildi.  Sadece hocalık yapmadı. Türkiye’yi özellikle Ermeni meselesinde uluslararası platformlarda başarıyla savundu. Milli kuruluşların heba olmaması için tek başına savaşlar verdi. Onuruyla geldi, onuruyla savaşarak gitti dünyadan. Öğrencisi olmanın gururu ve sonsuz saygıyla... Havamız suyumuz! Havalar olağanüstü güzel gidiyor. Biz yine mutlu olamıyoruz. Çünkü bu defa da ufukta kuraklık tehlikesi baş gösteriyor. CHP’li Meclis Başkan Vekili Levent Gök, kendine ulaşan bilgilerle uyarıda bulunuyor: - İstanbul’da 2 barajın doluluk oranları yüzde 5’in altında kalmış, şehrin 176 günlük su stokunun kaldığı anlaşılmıştır. Türkiye genelinde kış aylarının sert ancak kurak geçmesi beklenmekte, su kıtlığı olasılığı ve barajlarda düşük seviyede kalan suyun kalitesinin düşmesi endişe yaratmaktadır.  Demek ki suyu tasarruflu kullanmak... Bir tasarruf programı hazırlamak ve halka tasarruf çağrısı yapmak gerekiyor. Hem de hiç vakit geçirmeden... KaVe Garsona “Bana bir Türk kahvesi getir” dediğiniz zaman size kahve yanında bir bardak da su getirir. Daha zarif bir mekânsa küçük bir lokum da ekler yanına. Peki, kahvenin yanında neden bardakla su verilir? Neden başka kahvelerin yanında su yer almaz da Türk kahvesi eşliğinde verilir? Bu adet nereden gelir? “Sıra Dışı Bilgiler” adını taşıyan kitaba göre... Eskiden padişahlara getirilen kahveden bir damlası bardaktaki suya damlatılırmış. Eğer su mavi renk alıyorsa bu kahvenin içinde zehir olduğu anlamına geliyormuş. Kahvenin yanında su vermek bu yüzden âdet olmuş. Başka sebebi de varsa onu bilemeyiz! İRTİHAL “Ata’mız ebediyete intikalinin 81. yılında törenlerle anıldı...” Yazılı ve sözlü basında haber bu cümleyle verildi. Ancak bazıları bu cümleye itiraz ediyor. Onlara göre Atatürk’ün intikali değil irtihali söz konusudur. İrtihal “ölme, göçme” anlamındadır. Bu dünyadan sonsuzluğa geçen kişi için intikal etti demek doğru değildir. Onlara göre doğru sözcük “irtihal”dir. Resmi anmalarda da bu cümle kullanılıyor. Bize sorarsanız “ebediyete intikal etti” deyimi tam doğru ifade olmasa da daha uygundur. “Öldü” veya “göçtü” yerine “yer değiştirdi” demek çok daha kibar. Daha zarif. ARIEL Okurumuz markette çamaşır deterjanı ararken en çok adını duyduğu marka olarak Ariel’i eline almış, etiketini okumuş. Parlak renkler için olanın menşeinin İspanya, dağ esintisi isimli olanı menşeinin ise İtalya olduğu yazılı etiketlerde. Yazdığı notta diyor ki: “Yerli otomobil tamam. Ancak yerli deterjan üretimini de ihmal etmemeliyiz.”",https://www.milliyet.com.tr/yazarlar/melih-asik/mumtaz-hocamiz-6077230
Melih Aşık,Soykırım ticareti!,07 Kasım 2019,"Amerikan Kongresi Türkiye’yi soykırımcı ilan etti ya... Bizim enteller yine başladı:  - Geçmişle yüzleşelim... Özür dileyelim... Gerekirse tazminat ödeyelim...  Siz tepki gösterince de ekliyorlar:  “Ne var bunda... Niye bu kadar büyütülüyor... Özür dilemek gayet insani bir davranış, hem de uygar olmanın gereği...”  Bir vatandaşımız bunları duyunca çileden çıkmış, şöyle diyor:  “Bu dünyada bizden başka uygar insan yok mu? Neden hiç kimse Türklerden özür dilemiyor? Kimse bize karşı yanlış yapmadı mı? Her konuda her zaman haksız olan biz miyiz?  Türkler hiç haklı olamazlar mı?”  Bizim entellerin aklına neden dün ve bugün yaşanan kırımlar gelmiyor?  Balkan savaşlarında kırılan, göçe zorlanan 5 milyon insanımız için kimse özür diliyor mu?  ABD Afganistan’da sivil hedefleri bir ay boyunca bombaladı, 300 bin kişiyi öldürdü. Özür diledi mi?  Irak’ı kitle imha silahı yalanıyla işgal ettiler, ülkenin kütüphanelerini yaktılar, müzelerini soydular, 1 milyon insanı öldürdüler. Özür dilediler mi?  Ya da yeryüzünde hiç kimse ABD’nin özür dilemesini talep etti mi?  Geçmişte elbet bizim de dahlimiz olan acı olaylar yaşandı. Bu acıları paylaşmalıyız. Ancak konu kasıtlı olarak bugünkü nesilleri aşağılamak ve ülkemizi mahkûm etmek için kullanılıyorsa orada durmalıyız. Geçmiş zaman şantaj ve baskı aracı yapılıyorsa bu zokayı yutmamalıyız.  Haydut Ankara Mutabakatı sonrasında ABD, Suriye’den çekilir gibi yaptı. Birkaç hafta sonra “Ben petrolü korumaya alacağım” diyerek geri döndü. Rakka ve Deyrizor’a yerleşti. Suriye’nin petrolüyle birlikte PYD/YPG’yi de korumaya aldı.  Böylece İsrail’in endişelerini giderdi!  Suriye meselesinin en başından yani 2011 yılından beri bütün gelişmeler İsrail’in işine yarıyor.  Nedir İsrail’in planı? Suriye’nin bölünmesi ve bölgede İsrail’e kardeş bir Kürt devleti kurulması. İran’ın yalnızlaştırılması.  Deyrizor’daki petrol yatakları ayda 30 milyon dolar değerinde petrol üretiyor. Suriye bu parayı savaş yaralarının sarılması için kullanacaktı. ABD parayı gasp etti. Haydut devlet ne demek diye sorulursa... İşte pırıl pırıl örnek.  Akıl hocası da İsrail.  UÇURUM  İstanbul Fatih’te dün bir evde 48, 54, 56 ve 60 yaşlarında 4 kardeşin cesetleri bulundu. Polisin ilk tespitine göre kardeşler, çok sayıda antidepresan içerek intihar etmişti. Komşular kardeşlerin maddi sıkıntı içinde olduğunu söylüyorlardı.  CHP’li Gamze İlgezdi geçenlerde TBMM’de intihar rakamları açıkladı. 2018 verilerine göre, bir yılda 3 bin 161 kişi intihar ederek, hayatına son vermiştir. Buna göre haftada ortalama 61, günde 8 kişi intihar ederek yaşamına son veriyor.  İnsan böyle bir kararı ancak tüm yaşama sevincini kaybeder, gelecekle ilgili tüm umutlarını tüketirse verir. O noktaya gelen vatandaşların çokluğu hepimizi düşündürmelidir.  GAZ  Yolumuz Boğaz’da lüks bir lokantaya düştü. Salonun yarısı sigara içenlere, yarısı sigara içmeyenlere ayrılmıştı. Arada herhangi bir bölme yoktu. Gerçi sigara içilen bölümden içilmeyen bölüme koku gelmiyordu, anlaşılan havalandırma tesisi iyiydi ama bu zararlı partiküllerin de gelmeyeceği anlamını taşımıyordu. Üstelik böylece sigara yasağı açıkça deliniyordu. İktidar sözcüleri kafe ve lokantalarda sigara içenlere özgü bölüm yapılacağını bildiriliyor. Bizim gördüğümüz örnekte ayrı bölüm yoktu. Olsa da yasaya uymaz. Böyle uygulama kontrolsüz biçimde yayılırsa sigara yasakları büyük darbe alır. Temiz havaya veda ederiz...  SÖZ  “Din adamlarının vaazları iyi niyetli kişileri erdem yolunda tutmaya yarar ama kötü niyetli kişilerin vaazla erdem yoluna girdiği hiç görülmemiştir, görülmüş olsa dahi enderdir.” Jonathan Swift",https://www.milliyet.com.tr/yazarlar/melih-asik/soykirim-ticareti-6073662
Melih Aşık,Galatasaray...,02 Kasım 2019,"Galatasaray futbolda sıkıntılı günler geçiriyor.  Ortada bu sıkıntıyı paylaşan milyonlarca taraftar ve dağıtılan milyonlarca lira olunca konu önem kazanıyor.  Fatih Terim takımda operasyon yapacakmış. “Takım” denince zihinlerde bir soru işareti doğuyor.  Örneğin Beşiktaş maçı kadrosuna bakalım: Muslera, Mariano, Luindama, Marcao, Nagatomo, Nzonzi, Feghouli, Belhanda, Lemina, Babel, Andone...  Brezilyalı, Kongolu, Japon, Fransız, Cezayirli, Faslı, Gabonlu, Hollandalı, Romen...  Futbol takımı değil adeta Birleşmiş Milletler Genel Kurulu.  Oysa hep söylenir; futbol takım oyunudur. Başarı için takım ruhu oluşması gerekir. O kulüpten o kulübe dolaşan, para için oynayan, aidiyet duygusu taşımayan oyuncularla birkaç ay içinde ortak ruh oluşturmak mümkün müdür? Üstelik çoğu da inişe geçmiş, emekliliği gelmiş. Menajerlerin kulübe özel ilişkilerle kabul ettirdiği topçular.  Bir okurumuz şu önemli noktaya değiniyor:  “İnternette kulübün futbol akademisi, futbol okulu ve çeşitli yaş guruplarındaki gençlerden oluşan genç takımları olduğu belirtiliyor. Bu gençler altyapıdan üstyapıya neden geçemiyorlar? Altyapıya verilen emekler ne işe yarıyor? Üstyapıya sporcu taşıyamıyorsa alt yapının ne önemi kalıyor? Bu sorulara kim cevap verecek?  BAYKAL  FETÖ firarisi bir gazeteci, geçenlerde bir Twitter mesajında, MHP Genel Başkanı Devlet Bahçeli hakkında “Türkiye halkları Bahçeli’siz bir siyaset dönemine hazır olmalı” demişti. ABD Büyükelçiliği’nin sosyal medya hesabında önce bu mesajın “beğenildiği” bildirildi. Gelen tepkiler üzerine bu mesaj silindi ve büyükelçilik tarafından iki kez özür dilendi.  Bu olay üzerine CHP eski milletvekili Kemal Anadol ABD’nin Ankara’daki Büyükelçisi David Satterfield’e bir mektup yazdı. Bahçeli konusunda özür dilenmesini takdirle karşıladığını bildirdi. Ve kendisine bir Wikileaks belgesini hatırlattı.  ABD Dışişleri Bakanlığı İstihbarat ve Operasyonlar Başkanı Suzanne McCormick tarafından 1 Haziran 2009’da Ankara Büyükelçiliği ve İstanbul Başkonso-losluğu’na gönderilen telgraflarda soruluyordu:  - Baykal’ın Kılıçdaroğlu ile ilişkisi nedir? CHP, Kılıçdaroğlu’nun İstanbul Büyükşehir Belediye Başkanlığı yarışında aldığı oyu nasıl değerlendiriyor?  - Kılıçda-roğlu’nun CHP’deki istikbali, öz geçmişi ve muhtemel siyasi planları konusunda daha fazla bilgiye müteşekkir olacağız. Onun siyasi müttefikleri kimler?  Deniz Baykal bu yazışmalardan bir yıl sonra kaset komplosuyla devrildi.  Kemal Anadol, Büyükelçi’ye mektubunda Deniz Baykal’dan da özür dileyip dilemeyeceklerini soruyor...  Eğlenceli hikâye...  Stewart Lee Allen “Kahvenin Hikâyesi” adlı kitabında anlatıyor. Doğruluğu biraz kuşkulu ama hoş bir hikâye. Bu yazara Topkapı Sarayı’nı gezdiren kişi haremin kapısında anlatıyor: - Dışarıda beyaz haremağaları kalırmış, içeride sadece siyah haremağaları. - Neden? - Çünkü ameliyat her zaman başarılı olmuyormuş.  - Ne ameliyatı?  - Erkekliği bitirme ameliyatı. Beyaz haremağaları hala erkek olabileceği kaygısıyla gece kızların arasına sokulmazmış. Peki, siyah haremağalarına neden gece içeride kalma izni veriliyor? Onların da eksik ameliyat sonucu erkek kalmaları mümkün değil mi?  Cevap:  - Siyah haremağasının çocuğu siyah olacağı için şıp diye anlaşılırdı... O yüzden onlara güven daha fazlaydı!  Atalarımız bu zekâyı her alanda kullansaydı Osmanlı çöker miydi?  POŞET  Bu yıl başından beri poşete en az 25 kuruş ödüyoruz ve bunun 15 kuruşu Çevre Bakanlığı payı olarak tahsil ediliyor. Bir dostumuz merak etmiş soruyor:  - Geçen 10 ayda ne kadar para toplandı?  - Bu parayla çevre için neler yapıldı?  Poşet paralarının işe yaradığını görmek ve duymak istiyoruz...",https://www.milliyet.com.tr/yazarlar/melih-asik/galatasaray-6070231
Melih Aşık,Gizli defter...,29 Ekim 2019,"Atatürk’ün Büyük Taarruz sırasında aldığı notları kapsayan 8 no.lu not defteri, İlker Başbuğ’un Genelkurmay Başkanlığı dönemindeki araştırmalarda bulunmuştu. İlker Başbuğ bu not defterinde dikkat çeken satırları bir konferansta açıkladı... Atatürk henüz 1922 yılında diyor ki: - Türkiye devletinin temelleri bugün kurulacak değildir. O sarsılmaz temeller binlerce sene evvel kurulmuştur. (Osmanlı’nın yerine Türkiye devletinin kurulacağı o zamandan aklındadır.) Atatürk devam ediyor: ‘Temeller çok sağlam, o temellerin üstüne yeni bir bina kuracağız.’ “Bu binanın dört tane ana sütunu, taşıyıcı sütunu olacak... Ana sütunlardan birincisi ‘eğitim’... İkinci sütun ‘iktisat’. Üçüncü sütun ‘sanat’. Dördüncüsü ‘imar’, şehirleşme...” Atatürk not defterinde bir mektep ne öğretir diye sormuş... 4 konu yazmış: “İnsanlığa hürmet”, ‘Vatan ve millet sevgisi’, ‘Bağımsızlık’,  ‘Şerefli olmak’... Gazi Mustafa Kemal, insanlığa saygılı, yüreği vatan ve millet sevgisiyle dolu, onurlu yurttaşlardan kurulu tam bağımsız bir ülke hayal etmiş, ömrü boyunca böyle bir toplum oluşturmak için çalışmıştı. Türkiye, Batılı ülkelerle yarışan uygar, çağdaş, ileri bir ülke olacaktı... Atatürk Cumhuriyeti yola bu yüksek fikirlerle çıkmıştı... Başka türlüsünü ne O, ne O’nun nesli öngörmemişti. HUTBE Hutbelerinde yıllardır Atatürk’e yer vermeyen Diyanet İşleri Başkanlığı, 29 Ekim Cumhuriyet Bayramı öncesine denk gelen cumada da aynı tavrını sürdürdü. Hutbede ne 29 Ekim Cumhuriyet Bayramı’ndan ne de Atatürk’ten söz edildi. Dramatik olan, Diyanet İşleri Başkanlığı’nın aynı zamanda Milli Eğitim Bakanlığı’nın görevlerine de ortak olarak ülkemizde çocuk ve gençlerin eğitimini de üstlenmiş olmasıdır. Hutbe “konuşma” demektir. Osmanlı’da hutbeler Arapça okunurdu. Köy camilerinde hutbe okunmaz, halk kasabalara inerdi. Türkçe hutbe ilk kez 1932 yılında Atatürk’ün emriyle Süleymaniye Camii’nde Sadettin Kaynak tarafından okundu. Hutbeler o gün bugün Türkçe okunur. Ezanın Türkçe okunmasına tepki gösterenler nedense hutbenin Türkçe okunmasına itiraz etmemiştir. Çünkü halk kitleleri bu yoldan istendiği gibi etkilenebilmektedir... ÇORBA İstanbul Büyükşehir Belediyesi (İBB) Cumhuriyet Bayramı kutlamalarının ikinci gününde Üsküdar’da şenlik düzenliyor. Programı okuyoruz: “DJ performansıyla başlayacak Üsküdar programı İBB Kent Orkestrası’nın sahne almasıyla devam edecek. Başta Cumhuriyet valsi olmak üzere Moonstar Anadolu Dansları, break dans performansı, Swing İstanbul Lindy Hop dans performası gibi etkinlikler yapılacak. Şemsipaşa ve Harem’deki küçük sahnelerde de İBB Mehteran Takımı, İBB Türk Sanat Müziği Topluluğu, İBB Türk Halk Müziği Topluluğu vs. yer alacak...” Cumhuriyet Bayramı’nın bir anlamı vardır. O anlama ve o duygulara uygun müzikler seçilir. Her kesime hitap edeceğiz diye müzik çorbası oluşturmaya gerek yoktur. Ramazan günlerinde hiphop dansı veya break konseri veriyor musunuz? Şeker Bayramı’nı caz konseriyle kutluyor musunuz? Öyleyse...! BAĞDADİ IŞİD lideri Bağdadi bir tünelde kendini patlatarak üç çocuğuyla birlikte can verdi. Olay Suriye’de, Türkiye sınırına yakın bir köyde meydana geldi. Bağdadi, ABD tarafından bölgeye gönderilen 8 helikopter tarafından sıkıştırılınca çareyi intiharda buldu. Türkiye, Rusya ve Irak ABD’ye yardımcı oldular. Bağdadi’ nin öldürülmesi yorumculara göre Trump’a büyük prestij kazandıracak. Yeniden seçim şansını yükseltecek. IŞİD liderinin ortadan kaldırılması tam da ABD’nin Suriye’den çekildiği günlere rastladı. Kısaca özetlersek: İşi bitmişti, işini bitirdiler! TAAHHÜT Siyasetin yapısı yıllar geçse de değişmiyor. Sebebini yıllar önce bir dostumuz yarı şaka şöyle özetlemişti: - Siyasette iki tip adam var... Müteahhitlikten geçinenler. Müteahhitlerden geçinenler.",https://www.milliyet.com.tr/yazarlar/melih-asik/gizli-defter-6067074
Melih Aşık,Kâr-zarar hesabı!,26 Ekim 2019,"ABD ve Rusya ile Ankara ve Soçi mutabakatlarından kimler kârlı, kimler zararlı çıktı? Televizyonların malum konukları geceleri uzun uzun bu soruyu tartışıyor. ABD ve YPG’nin geri çekilmesine bakarak, “Türkiye kârlı çıktı” diyen var, YPG’nin ABD ve Rusya tarafından silahlarıyla korumaya alınmasına bakarak başarısız olduk diyen var. Sorunun cevabı nereden baktığınıza bağlı. Neticeye bakarsanız... Bugün hâlâ 4 milyona yakın mülteci bizim ülkemizde yaşıyor. Bunların bir iki milyonunu eritsek de en az yarısı yarınlarda bu ülkede kalacak. Kaldı ki o iki milyonu da nasıl eriteceğiz? Resulayn’da güvenli bölgede sığınmacılar için şehir kurmak kolay mı? IŞİD kamplarının sorumluluğu ne kadar mali yük getirecek? Bunun da hesaplanması gerekir... Resulayn - Telabyad bölgesine öncelikle ÖSO militanları ve ailelerinin yerleştirileceği söyleniyor. Peki, kuşatılan teröristler ne olacak? Soçi görüşmeleri sırasında İdlib’e giden ve Şam birliklerini ziyaret eden Esad Kuzeye doğru bir harekât başlatacağı sinyalini vermişti. O takdirde sınırlarımıza doğru yeni bir göç dalgası kaçınılmaz olacak. Türkiye bu yeni göçü nasıl göğüsleyecek? Her şey bir soru işareti... Motor terörü İstanbul’da kaldırımlar delik deşik, dar, bakımsız. Bu yetmiyormuş gibi bir de motosiklet terörü oluştu. Pizza, kebap motorları dar ve kalabalık kaldırımlarda ters yönde yıldırım hızıyla gidiyor. Müşteriye pizza, kebap yetiştirmeye çalışırken kaldırımdaki vatandaşa korku yaşatıyor. Önceki gün Bağdat Caddesi’nde yayan dolaşan iki zarif trafik memuru hanıma rastlayınca sorduk: - Hanımefendi, şu kaldırımlarda son sürat, üstelik ters yönde giden pizza motorlarına ceza yazmıyor musunuz? Memur hanım içimizi rahatlattı: - Onları yakaladığımızda hemen ceza yazıyoruz. - Kaç lira ceza? - 230 liradan başlıyor, 1002 liraya kadar çıkıyor. Demek bu magandalığın cezası varmış. Peki, trafik müdürlüğü neden Kadıköy, Moda gibi sokakların dar ve tek yön olduğu bölgelere de memur yollamıyor? Bu kaldırım terörüne karşı her tarafta önlem bekliyoruz. YAĞ Bir okurumuz çarşıdan 20 liraya kiloluk zeytinyağı almış. Soruyor: - 5 kilo zeytinden bir kilo zeytinyağı elde edilir. Zeytinin kilosu 30-40 lira. Zeytinyağının kilosu nasıl 20 lira oluyor? Konuyu bilen bir dostumuza bu işin sırrını sorduk: - Açıkgözler çiçek yağını veya benzer yağları alıp içine zeytinyağı esansı katarak piyasaya sürüyorlar. O yağ muhtemelen böyle bir şeydir... - Peki, bu sahtekârlığın bir kontrolü, cezası falan yok mu? - Olsa bunlar piyasada cirit atar mı? Belediyeler bu konuyla ilgilenmeliler. SOKAK Ataşehir Belediyesi, 12 Eylül komutanlarının adını taşıyan sokak ve cadde adlarını değiştirdi. Celasun Caddesi “Yurtsever Caddesi”, Ulusu Caddesi “19 Mayıs Caddesi”, Evren Caddesi “Millet Caddesi”, Tümer Sokağı “Tabya Sokağı”, Kenan Paşa Sokağı “Sancak Sokağı” oldu. Darbeci komutanların adının silinmesi doğru bir uygulama. Fakat konulan yeni isimler nedir? Yurtsever Caddesi, Sancak Sokağı, Tabya Sokağı, Millet Caddesi... Bu ülkenin onca yazarı, çizeri, sanatçısı, bilim adamı, mimarı, mühendisi varken bunları ıskalayıp yukarıdaki genel kavramları isim diye sokak ve caddelere vermek. Düşünce tembelliğinden başka nedir?",https://www.milliyet.com.tr/yazarlar/melih-asik/kar-zarar-hesabi-6065183
Melih Aşık,IŞİD tehlikesi...,12 Ekim 2019,"Başkan Trump, çok tehlikeli 2 IŞİD militanının Suriye’de emniyetli bir bölgeye götürüldüğünü bizzat açıkladı. Washington Post gazetesi 40 üst düzey IŞİD militanının harekât öncesi bölgeden çıkarıldığını yazdı.  Kim bu korunup kollanan IŞİD militanları?  ABD ajanları olmasın? Bölgeyi yakından izleyen emekli Pilot Kurmay Albay Osman Başıbüyük, bu konuda çok değerli bilgiler veriyor. IŞİD’i Obama ile birlikte Hillary Clinton’ın kurduğunu Trump geçen yıl anlatmıştı. Wikileaks kurucusu Jullian Assange, Hillary’nin IŞİD’e silah gönderdiğini belgelere dayanarak açıklamıştı. Birçok kaynağa göre, IŞİD İsrail çıkarlarına hizmet eden, Müslümanları birbirine kırdırmayı amaçlayan, savaşların yönünü ABD ve İsrail lehine değiştiren bir kanlı örgüttür.  IŞİD’in bugüne dek İsrail’e zarar vermemek için büyük özen gösterdiğini unutmayalım. PYD’nin IŞİD’le mücadele görüntüsü altında Suriye’nin üçte birine el koyduğunu göz önüne alalım. IŞİD’in kimin için çalıştığı kendiliğinden ortaya çıkar...  ABD esir kamplarındaki IŞİD’lileri ve ailelerini neden Suriye’ye vermiyor? Osman Albay teşhisi koyuyor:  - Çünkü ilerde kullanılacak militanların eğitimi orada sürdürülüyor, kamplardaki çocuklar geleceğin teröristi olarak yetiştiriliyor...  Esirlerin ve ailelerinin Şam’a teslim edilmemesi, IŞİD’in Batı tarafından kullanıldığı savlarını doğruluyor.  IŞİD en tehlikeli bombadır..  PAŞA  Falanca konuda şöyle mi oy versem böyle mi oy versem, öyle versem ne derler, böyle versem ne derler, diye kararsızlık içinde kıvranan politikacı tipi yine gündemde.  Osmanlı’da böyle paşalar varmış.  O paşalardan birinin karısı yeni bir konak yaptırırken planı bizzat çizmiş. Plana iki oturma odası, iki yatak odası iki mutfak, iki sandık odası ancak bir tek hela (tuvalet) koymuş. Paşa bunu görünce merakla sormuş:  - Neden her odadan iki tane var da tuvalet bir tane?  Kadın yanıt vermiş:  - Paşam sen sıkışınca ona mı girsem buna mı girsem diye karar vermeye çalışırken altına yaparsın da ondan...  ÇOĞUL  Bu hataları anlı şanlı gazeteciler hatta Genelkurmay da yapıyor...  Örneğin: “PKK mevzileri imha edildi” deniyor...  E. Gen. Nejat Eslen düzeltiyor:  “Bir düşman askeri birliği yok edilirse buna ‘imha edildi’ denir.  Ancak mevziler imha edilmez. Mevziler tahrip edilir.”  Bir başka sıkıntı tekil/çoğul konusunda.  Dünkü gazetelerde yer yer “harekâtlar” deniyordu...  Harekât zaten “hareket”in çoğuludur. Çoğulun çoğulu olmaz.  Aynı şekilde sık sık “mühimmatlar” deniyor. Oysa mühimmat zaten çoğul.  Evrak, esnaf, icraat, teferruat, istihbarat, teşkilat vs. Hep çoğul.  ÇAPA  İstanbul Tıp Fakültesi’nin Çapa’daki yerleşkesinde gözle görülür çatlakların belirdiği kimi binalar öğretime kapatıldı.  Bu arada 2013 yılında yayımlanmış olan bir bilimsel çalışma ortaya çıktı.  2013 yılında İstanbul Üniversitesi İnşaat Mühendisliği’nden Rasim Temür ile arkadaşlarının yapmış olduğu çalışmada Çapa yerleşkesinde incelenen 56 binadan 17’sinin “çok yüksek risk”, 33’ünün “yüksek risk” seviyesinde olduğu belirlenmiş...  Halen hastalara hizmet vermekte olan Temel Bilimler binası “çok yüksek risk” kapsamında yer alıyor.  Yine bu rapora göre, şu anda sağlık ve eğitim hizmetlerinin halen sürdüğü Dahiliye binası, Göz Hastalıkları binası, Onkoloji binası, Psikiyatri binası; hizmete kapatılan binalardan daha riskli olarak saptanmasına rağmen hizmetlerine devam ediyor.  Hizmete kapatılan binalarla eşit derecede risk taşıyan Monoblok Cerrahi binası, Nöroloji binası, Ortopedi binası, Aziz Sancar amfisi hizmet vermeye devam ediyor.  Çapa her haliyle bir felaket tuzağı. Acilen boşaltılmalı.  İBeBe  Değerli hekim dostumuz Sedat Katırcıoğlu’nun pek sevdiği bir özdeyiş vardı. Rahmetli sık sık tekrarlardı:  “İnsanlar öleceklerini bilir ama öleceklerine inanmazlar.”  Şu günlerde etrafımıza bakınca benzer bir söz aklımızdan geçiyor:  “İnsanlar depremin öldürücü olduğunu bilir ama kendilerinin öleceğine inanmazlar.”  Depremin üzerinden birkaç gün geçince unutma süreci başladı. İnsanlar belki de korkuyu yenmek için kendilerini unutmaya zorluyor.  Oysa deprem kapıyı hâlâ aynı şiddette çalıyor. İBB konuyu ciddi tutuyor. Ciddi önlemler üzerinde duruyor. Dikkatimizi konudan ayırmayalım. Siyasi iktidarı aynı yönde zorlayalım.  MENDİL  Ayakta zor durduğu halde kâğıt mendil vs. satarak üç beş kuruş kazanmaya çalışan 70 - 80 yaşında ihtiyarlardan bir mendil alın. Bilin ki o yaşta insan çok zorda kalmazsa dilenmez.",https://www.milliyet.com.tr/yazarlar/melih-asik/isid-tehlikesi-6054093
Melih Aşık,Top Rusya’da!,19 Ekim 2019,"ABD ile Türkiye anlaştı. Türkiye’nin istediği güvenli bölgeyi kabul etmiş görünen ABD, bir yandan da müttefiki YPG’yi ateş altında kalmaktan kurtararak güvenceye aldı. Varılan anlaşmaya göre... YPG 120 saat içinde güvenli bölgeden çekilecek. Ellerindeki silahların alınması yanında mevzileri kullanılamaz hale getirilecek, tahkimatı yıkılacak. Pekii... Daha önce verdiği sözleri pek tutmayan ABD bu defa tutacak mı? YPG silahları kime teslim edecek? Daha önce Şam ile anlaşan PYD/YPG şimdi nasıl bir yol izleyecek? Bunlar bilinmiyor... Bilinen bir şey varsa o da şu: Şam ve Moskova, Suriye toprağında Türkiye’nin varlığını istemiyor. Güvenli bölgede sığınmacılar için şehirler kurulması ne Rusya, ne Şam’ın gündeminde var. Bundan sonra artık Türkiye’nin Suriye topraklarından çekilmesi konuşulacak. Ortadoğu’da oyun kurucu artık Rusya olacak... Bu bağlamda baş ağrıtıcı bir soru: Türkiye’nin bugüne dek ön saflara sürdüğü (Şam’ın terörist kabul ettiği) ÖSO ile bağları nasıl şekillenecek? İdlib’de sıkışan HTŞ gibi isyancı silahlı guruplar ne olacak? Bölge Rusya, İran, İsrail, ABD başta olmak üzere birçok ülkenin oyun tahtasıdır. O yüzden Suriye ateşi de kolay kolay sönmeyecek... GIDA BM Gıda ve Tarım Örgütü FAO’nun kuruluş yıl dönümü olan 16 Ekim, her yıl Dünya Gıda Günü olarak anılıyor. Tarım ve gıda konuları dünya çapında konuşuluyor... Bizim Tarım ve Orman Bakanlığı da Dünya Gıda Günü öncesinde taklit ve hileli ürünlerden haksız kazanç elde eden firmaların listesini açıkladı. Bakanlığın açıklamasına göre, uygulamanın başladığı 2012 yılından bugüne kadar 1283 firmaya ait 2816 parti ürün taklit ve hileli olduğu için teşhir edildi. Gıdada sahtekârlık yapanların liste olarak yayımlanması ne işe yarıyor? Hemen hiçbir işe yaramıyor. Bu sahtekârlar pek de caydırıcı olmayan para cezasını (çok çok 22 bin lira) ödeyerek işe devam ediyorlar. Bakanlık vatandaştan dikkatli olmasını istiyor. Ancak vatandaşın bakanlığa ait internet sitesini izlemesi ne ölçüde mümkün? Kaldı ki hangi gıdanın hileli olduğu satılıp tüketildikten sonra açıklanıyor. Atı alan Üsküdar’ı geçiyor. Gıda terörünü önlemek için belli ki denetim ağını güçlendirmek gerekiyor. Cezaları da işyeri kapatma ve ticaretten men etme gibi etkili düzeylere yükseltmeli. Belediyeler de mutlaka bu çabaya ortak olmalı. Tabii eğer halkın sağlığı sahtekârların para kazanmasından daha fazla önemseniyorsa! Trump'ın sancısı... Türkiye’nin ABD ile anlaşması o kepaze mektubu ve izleyen skandalları herhalde unutturmayacak... Mafya gibi davranan, tehdit ve şantaj ile iş gören, en basit diplomatik nezakete uymayan ABD’ye Ankara hâlâ stratejik ortak, dost, müttefik, falan diyecek mi? Bu soru gündemdeyken dün Trump’ın bir başka incisi saçıldı ortalığa... Dedi ki Dallas’ta: - Ben (Türkler ve Kürtlerin) biraz kavga etmeleri gerekiyor dedim. Okul bahçesindeki iki çocuk gibi kavga etmelerine izin vereceksiniz, sonra da ayıracaksınız... Yani tavşana kaç tazıya tut demiş. Bununla övünüyor... Herhalde dünya tarihi bundan daha gayri ciddi bir devlet başkanı görmemiştir. Bu adamın yönetiminde yalnız ABD değil bütün dünya tehlike içindedir. Kültür İstanbul Büyükşehir Belediyesi Kültür A.Ş.’nin yayın danışmanlığı hizmeti için tarihçi İlber Ortaylı, Sözcü gazetesi yazarı Sinan Meydan, Prof. Dr. Baki Asiltürk, psikolog İpek Gökozan, yazar Alper Çeker ve ozan Ahmet Ece ile sözleşme imzalandı. Bu isimlere itirazımız yok. Ancak İstanbul’la ilgili yayınlar için danışman olarak unutulmaması gereken bir isim daha var: Haldun Hürel. İstanbul’u, tarihi, estetiği ve ruhuyla en iyi tanıyan ve anlatan yazarlardan biridir Haldun Hürel. Rambo İstanbul’da Baltalimanı Kemik Hastanesi’nde, iki asistan doktor arasında çıkan tartışmada iki doktordan biri diğerini 30 bıçak darbesiyle öldürdü. Olay nereden baksanız dehşet vericiydi. Biz yalnızca bıçağa değinelim... Öldürücü bıçaklar yılbaşı, Sevgililer Günü, Anneler Günü, Babalar Günü gibi belirli günler nedeniyle açılan hediyelik eşya fuarlarında bile serbestçe satılıyor. İnternette “rambo bıçağı” yazdığınız zaman çeşitleri ve fiyatları hemen çıkıyor. Adrese yollanıyor. Ciddi insanlar sevdiklerine hediye olarak rambo bıçağı alırlar mı? Belli ki bu bıçaklar başka amaçlarla satılıp alınıyor. Peki, bu ticarete neden göz yumuluyor? Anlayan?",https://www.milliyet.com.tr/yazarlar/melih-asik/top-rusyada-6060344
Melih Aşık,Müzmin hastalık!,22 Ekim 2019,"Cumhurbaşkanı Erdoğan’ın bugün Soçi’de Rusya Devlet Başkanı Putin ile yapacağı kritik görüşmenin sonuçları beklenirken... Geçen hafta sonu Ankara’da Amerikan heyetiyle yapılan görüşmelerin tartışmaları da sürüyor. En yoğun tartışma “güvenli bölge”nin sınırlarına ilişkin olandır. Bizim taraf Fırat’ın doğusunda 444 kilometre uzunluğunda, 30 kilometre eninde bir alanı güvenli bölge talebimiz olarak tanımlarken... Çeşitli kaynaklar ABD/PYD’nin bize sadece Tel Abyad ile Resulayn arasındaki 120 kilometreyi bıraktığı görüşünde. E. Gen. Nejat Eslen esas noktaya işaret ediyor: - Nasıl olur da ABD ile Ankara’da yapılan ve saatlerce süren görüşmelerde bir harita üzerinde anlaşmaya varılmaz. Nasıl olur da en önemli konu orada karara bağlanmaz. Ben anlamadım... İkinci merak konusu... ABD’nin PYD/YPG’ye binlerce ton silah verdiği aylarca yazıldı. Bu silahların akıbeti ne olacak? Bir kritik noktaya da Onur Öymen değiniyor. Diyor ki: - PYD/YPG’nin sınırın 30 kilometre güneyinden daha aşağıda terör faaliyetlerini sürdürmeyeceğinin garantisi yoktur. Ankara’da kabul edilen metinde ABD’nin o bölgede PYD/PKK’ya desteğinin devam etmeyeceğine dair bir işaret de alınmamaktadır. Zira ABD hâlâ PYD/YPG’yi terör örgütü olarak kabul etmemekte, bu örgütten müttefik olarak söz etmektedir. Maalesef güneyimizde yıllarca sürecek bir müzmin hastalık oluştu. Bizi de çok ağrıtacak... Yetenek sizsiniz! Yükseköğretim kurumlarında özel yetenek sınavıyla öğrenci alan 14 bölüme 2020’de merkezi yerleştirme ile öğrenci yerleştirilmesine karar verildi. Bu bölümler: Çizgi Film (Animasyon), Grafik, Grafik Resimleme ve Baskı, Grafik Tasarım, Moda Giyim Tasarımı, Moda Tasarımı, Moda ve Tekstil Tasarımı, Rekreasyon, Spor Bilimleri, Spor Yöneticiliği, Tekstil, Tekstil Geliştirme ve Pazarlama, Tekstil Tasarımı, Tekstil ve Moda Tasarımı bölümleri. Böylece yetenekli gençlerin elenmesi, yeteneksiz gençlerin sanat, moda, tekstil ve sporla ilgili yüksekokulları doldurmalarının önü açıldı. Akıl almaz bir uygulama bu. Nasıl bir mantığa dayandığını kimse çözemiyor. Not: Karar son dakikada bir yıl ertelendi.. Sonuçta vaz geçilmedi ve önümüzdeki yıl uygulanacak. Tamamen iptali için çalışılmalı... NİKOTİN Kapalı mekânlarda sigara içilebilir bölüm açılması yolundaki hazırlıklar sigara bağımlılarını ve tekelleri memnun etmiş olabilir. Ancak sigara yasakları için yıllarca mücadele vermiş Prof. Elif Dağlı gibi isimler, böyle bir gevşetmeyle kapalı mekânlarda sigara yasağının son bulacağı düşüncesinde. Batı’da böyle bir uygulama yok çünkü kapalı mekânları sigaralı/sigarasız diye ayırmak imkânsız. Düşünün ki halen vapurların açık kısımlarında bile sigara içilmesi sakıncalı ve yasak. Hazırlanan ikinci tuzak “ısıtılmış sigara” masalı. Görünümü sigaraya benzeyen ürün, kapsülündeki tütünü yakmadan 350 derecede ısıtıyor. Bu yüzden duman vermiyor. Ancak içen kişi nikotini olduğu gibi içine çekiyor. Sigara tekelleri şimdi de bunu pazarlamaya çalışıyor. Tuzaklara dikkat... AYDIN Cumhuriyetçi aydınımız Ahmet Taner Kışlalı’yı öldürülmesinin 20. yılında bir kez daha saygıyla anıyoruz. Kışlalı cumhuriyetçi, laik, Kemalist, soylu bir aydındı. Kitaplarını okurken göreceksiniz. Uyardığı tehlikelerin tümü gerçek olmuş, söyledikleri bir bir çıkmıştır. Türkiye’nin bir de liberal adı takılan sözde aydınları vardır. Bunlar yıllarca Cumhuriyet dönemini faşist, Atatürk’ü diktatör olarak niteledi, laik aydınlarla laikçi diye alay ettiler. Batı’nın gizli planlarına hizmet ettiler. Onların yok dediği tehlikeler bir bir gerçek oldu. Ahmet Taner Kışlalı’yı saygıyla anıyoruz...",https://www.milliyet.com.tr/yazarlar/melih-asik/muzmin-hastalik-6061991
Melih Aşık,Deprem deperse,08 Ekim 2019,"Fener maçındaki o pozisyon penaltı mıydı, değil miydi? G. Saray maçındaki hareket kırmızı kartlık mı sarı kartlık mıydı? Hiç değilse bunlarla ilgilendiğimiz kadar kendimizin ve çocuklarımızın hayatıyla da ilgilensek... Kapıyı çalan deprem bir anda vurunca ne yapacağız? Bunu konuşsak... Prof. Celal Şengör’ün şu sorularını ısrarla bizi yönetenlere sorsak mesela... “... Verilen toplanma alanı sayıları gerçekçi değil. Gerçekçi olsa bile, insanlar oralara nasıl varacaklar? Depremden sonra en büyük tehlike yangındır. İstanbul’un yıkılmış daracık sokaklarına itfaiye nasıl girecek? İtfaiyenin kendisi yıkılırsa ne olacak? Acaba havadan yangın söndürme imkânları düşünülüp planlandı mı? Şehirde havadan söndürme ile ormanda havadan söndürme çok farklıdır. Gerekli uçan vasıtalar temin edilmiş, uçucu personele gerekli eğitim verilmiş midir? Bu 16 milyonluk şehrin yiyeceği, içeceği nasıl temin edilecek? Sahra fırınları veya yüzen fırınlar düşünülmüş müdür? İstanbul’a depremden sonra büyük ölçekli yardımın en kolay yapılabileceği yol, deniz yoludur. Bunun için müteharrik (yer değiştiren, hareket eden) iskeleler planlanıp yapılmış mıdır? Yapılmışsa bunlar nerededir? Yağma olacağı kesin. Buna tedbir olarak neler düşünüldü? İstanbul’daki emniyet mensupları bir yandan olağanüstü özveriyle çalışırken, diğer yandan ve  haklı olarak kendi çoluk çocuklarının derdine düşecekler. Onları takviye edecek kuvvet nereden gelecek? Bu kuvvet İstanbul için eğitilmiş midir? Bu soruları gündemde tutmalı, unutmamalıyız. Unutmak felaketimiz olacak. ÇOMAR 4 Ekim hayvanları koruma gününde siyasilerin hayvan severken çekilmiş fotoğraflarını beğeniyle izledik. Derken şu tablo gözümüze ilişti: Hayvana şiddetin cezası: Belçika: 300 bin euro, 2 yıl hapis Fransa: 30 bin euro, 2 yıl hapis Almanya: 25 bin euro, 3 yıl hapis Hollanda: 20 bin euro, 3 yıl hapis Türkiye: 625 TL. Ceza komik çünkü yeni yasa hâlâ çıkmadı. Hayvanları gerçekten seviyor muyuz? UYGUR İstanbul Büyükşehir belediyesi ile Çin arasında yapılan dostluk anlaşması uyarınca İstanbul’da duraklara Çince isimler de asıldı. İstanbul’daki Uygur Türkleri asılan Çince isimlere tepki gösterirken bazı kişiler de duraklardaki Çince isimleri sökmüş. Sebebi malum; Pekin yönetiminin Uygur Türklerine ve Müslümanlara yönelik baskılarına  ilişkin tepkiler. Türkiye’de iktidar uzun zamandır Çin’e Müslümanlara yaptığı baskı gerekçesiyle tepki gösteriyor. Çin de Türkiye’nin Uygur isyancıları desteklediği, Suriye’de dövüşmeleri için imkân sağladığı gerekçesiyle Ankara’ya tepkili. Pekin yönetimi Uygur meselesini ABD’nin kışkırttığını, Türkiye’nin alet olduğunu iddia ediyor. Bu yüzden onlarca ülke Çin’in Kuşak ve Yol projesinden yararlanırken, dağıtılan milyarlarca dolar krediden pay alırken, Türkiye bu imkânlardan yoksun kalıyor. Kuşak ve Yol Projesi’nin en kısa yolu Türkiye’den geçtiği halde gerekli demir yolu yatırımları yapılamıyor, Çin gerekli kredileri vermekten kaçınıyor. Bu noktada bizim bir sorumuz var.. Tek bir soru... Çin’le aramızda gerginlik yaratarak Uygur Müslümanlarının sorunlarını çözebiliyor muyuz? Yoksa bu sorunları Çin’le aramızı düzelterek, ekonomik iş birliğini artırarak çözmemiz daha mı olasıdır? Ankara son zamanlarda bu ikinci şıkka yakın bir politika izlemeye başladı. Doğru yol budur. Çin’le dostluğu ve ilişkileri artırmalıyız. Ancak o zaman hem kendimize hem Doğu Türkistan’a faydamız dokunur. Gerçekçi  politika budur. DANİ Salı günü yeni yasama dönemi açılan Danimarka parlamentosunda ilk konuşmayı yapan kişi ülke tarihinin ikinci kadın başbakanı Mette Frederiksen idi. Kraliçe II. Margrethe ve kraliyet ailesi mensuplarının geleneksel olarak izlediği açılışta, ikinci konuşmayı ana muhalefet partisi Liberallerin yeni lideri Jakob Ellemann Jensen yaptı. Muhalefet lideri konuşurken en ön sırada oturan Başbakan Mette ayağa kalktı, kürsünün yanında duran bir bardak suyu aldı, konuşmacının önüne koydu. Böyle bir tevazu ve dostluk sergiledi. Örnek olur inşallah! (İrfan Kurtulmuş - Kopenhag)",https://www.milliyet.com.tr/yazarlar/melih-asik/deprem-deperse-6049276
Melih Aşık,YPG teslim oldu mu?,17 Ekim 2019,"Emekli diplomat Onur Öymen Ortadoğu sohbetimize kimi meslek anılarıyla başlıyor:  - Biz deneyimli diplomatlar olarak Ortadoğu ülkelerinde görev alacak genç diplomatlara öncelikle şu tavsiyede bulunurduk:  “Bize her gün orada ne olup bittiğini yazın ancak geleceğe ilişkin yorum yapmayın. Çünkü o dünyada yarın ne olacağını kimse bilemez, tahminde bulunanlar da mahcup olur.”  Nitekim Suriye cephesinde rüzgârın yönü her gün değişiyor. Son durum...  ABD müttefiklerine ihanet etme suçlamasını da göze alarak çekiliyor. Kürt devleti projesi suya düşüyor. Şam rejimi ülkeye hakim olma yolunda ilerliyor. Rusya oyuna hakim oluyor.  Oyunun perde gerisindeki hakimi bugüne dek İsrail idi. Bütün gelişmeler İsrail’e yarıyordu. Suriye parçalanacak, İran-Suriye arasındaki Şii hattı kırılacak, İsrail’e yardımcı bir Kürt devletçiği kurulacaktı. Şemsiye tersine döndü.  Onur Öymen, Suriye Enformasyon Bakanlığı Müsteşarı Bessam Abu Abdullah’ın mesajına dikkati çekiyor.  PKK/YPG ile Suriye yönetimi arasında yapıldığı iddia edilen anlaşma sorulunca Abu Abdullah:  - YPG, Beşar Esad’ın liderliği altında Suriye ordusunun kontrolüne gireceğini ve Suriye bayrağı çekeceğini söyledi, diyor. “Teslim oldular” demek istiyor. Eğer durum gerçekten buysa Suriye’de savaşın sonu göründü denebilir.  CİNS  Kanada Havayolları karar aldı.  Bundan böyle uçak yolcularına yapılan anonslarda:  “Baylar ve bayanlar” diye hitap edilmeyecek...  Yani anonslar “Ladies and gentlemen” ya da Fransızca “Mesdames et messieurs” diye başlamayacak. Ya ne denecek?  Anonslar “Everybody” yani “Herkes” diye başlayacak.  Şirket bunun sebebini:  - Kendini iki cinsiyetten de hissetmeyenler alınmasın, kendilerini dışlanmış hissetmesin, diye açıklıyor...  Peki, insanlar kendilerine “Herkes” diye hitap edilmesinden hoşlanır mı? Sizce?  ZOR  Beyin kitabının yazarı David Eagleman, alışkanlıklarınızın devamlı dışına çıkıp, beyninizi zorlayın diyor...  Mesela...  “Yarın sabah dişlerinizi diğer elinizle fırçalayın, saatinizi diğer kolunuza takın, eve farklı yoldan gidin.”  Bunlar kolay görevler tabii...  Ya, “Cep telefonunuzdan her gün yarım saat ayrı kalmayı deneyin” gibi zor görevler verse ne yapacaktık?  DEVE  Geçenlerde Bodrum’un merkezinden Yalıçiftlik’e gidiyorduk. Yan tarafta geniş bir alan gözümüze ilişti. Kapısında da şu tabela: “Deve Güreşi Arenası”...  Önceki Başkan Mehmet Kocadon Bodrum’a birkaç kilometre uzaklıkta bir deve güreşi arenası yaptırmış. Burada zaman zaman deve güreşi yapılıyormuş. Biz oradayken yağmur yağdı. Bodrum’u her yıl olduğu gibi yine sel bastı. Bodrum’un deve güreşi arenası bile var ama yağmur sularına karşı çaresi maalesef yoktu.  Umarız yeni başkan Ahmet Aras bu müzmin derde bir çare bulur.  Büyükşehir vaadi  İBB Başkanı Ekrem İmamoğlu kapıyı çalan İstanbul depremiyle ilgili önlemleri açıkladı.  Deprem sonrası toplanma alanlarının en az 500 metrekare olması ve binalara en fazla 500 metre mesafede olması gerektiğini kaydeden Başkan diyor ki:  - İlk 24 saat içerisinde kullanılacak bu alanların mutlaka iletişimden içme suyuna, atık sudan elektrik hizmetlerine kadar tüm temel ihtiyaçları karşılamak üzere donatılmış olması gerekmektedir.  Ve ekliyor:  - Bu alanlarla ilgili altyapı çalışmalarını 3 ay içerisinde bitirecek ve İstanbulluya tanıtacağız...  Çok iddialı bir girişim. Çok zor görev üstleniyor Büyükşehir Belediyesi.  Umarız, verilen sözü yerine getirmekte zorlanmaz.",https://www.milliyet.com.tr/yazarlar/melih-asik/ypg-teslim-oldu-mu-6058997
Melih Aşık,Sınır rahatladı,24 Ekim 2019,"Zaman bu defa lehimize işledi... İzlenen politika olumlu sonuç verdi. ABD/PYD/YPG sınırımızdan uzaklaştırıldı. Sınır güvenliği Türkiye, Rusya ve Suriye’nin gözetimine terk edildi. Rusya bölge liderliğindeki gücünü yükseltti. Putin, Şam ile Ankara’yı ileriye dönük iş birliği açısından yakınlaştırdı. Cumhurbaşkanı Erdoğan, kendi koyduğu hedeflere ulaşmakta başarılı sayılıyor.  Ancak bazı hedefler gerçekleşmedi; PYD / YPG yok edilemedi. Esad da yerinde duruyor.  Gelinen noktada yine geleceğe dönük birçok soru işareti mevcut. Mesela...  Sınırdan çekildikten sonra YPG’liler ve silahları ne olacak? YPG ayrı bir güç olarak varlığını sürdürecek mi?  Daha önemli bir noktaya geliyoruz...  Soçi buluşmasından sonra Putin Esad’a telefon açarak mutabakatı anlatıyor. Esad görüşme sonuçlarını olumlu karşılıyor. Cevaben, “ülkesindeki tüm terör gruplarıyla mücadeleye devam edeceğini” söylüyor.  Şam ve Moskova, İdlib’deki El Nusra ve uzantısı silahlı grupları “terörist” olarak görüyor. Suriye Milli Ordusu ÖSO da Esad’ın can düşmanıdır. Özellikle ÖSO’nun konumu önümüzdeki dönemin sorunu olarak karşımızda duruyor.  Son soru: Türkiye, Afrin ve Cerablus gibi Resulayn güvenli bölgesine de sığınmacı yerleştirecek, en az 1 milyon nüfuslu şehir kuracak. Bunun finansmanı nasıl sağlanacak? Geleceği nasıl çizilecek? Soru işareti...  TÜTÜN  Diyanet İşleri Başkanlığı’nın sigaranın haram olduğuna ilişkin açıklaması sosyal medyada günlerdir dolaşıyor. Fetva kimi gazete köşelerinde de tartışılıyor. İki soru ise pek yanıtlanmıyor:  1 - Sigara haramsa, sigaradan alınan vergiyle ödenen maaşlar da haram mı?  2 - Sigara haramsa, bunca sigara tekelinin ülkeye girişine neden izin verildi? NOT: Sigara karşıtı kampanya hızlanırken kapalı mekânlarda sigara içenlere özel yer ayırılmasıyla ilgili çalışmalar da sürüyor. Kapalı mekânlarda sigara içenlere özel bölüm ayırılırsa diğer bölümlerin dumandan korunması mümkün olmuyor. Batı’da bu uygulama sakıncalı sonuç verdi. Sigara tekellerinin bu yeni oyununa dikkat çekiyoruz. Boluspor  Bolulu öğretmen Ali Özdemir, Boluspor’un 1. Futbol Ligi’nde 18 takım arasında 16. durumda olduğunu görünce üzülmüş, şu soruları soruyor: 1 - Boluspor kurulduğu günden bu yana Bolu halkının kaç milyon dolarını harcamıştır? 2 - Kaydedilen bir ulusal veya uluslararası başarı olmuş mudur? 3 - Bunca kaynağı, emeği, zamanı, mekânı, parayı yutan bir kulüp bugüne dek kente ne katmıştır? 4 - Haftada 90 dakikalık bir karşılaşma için harcanan paralar tarıma, sanayiye, turizme, eğitime harcansa idi dünyanın incisi bir şehir olur muyduk? 5 - Spor sadece futboldan mı ibarettir? Boluspor’un başka hangi branşlara katkısı vardır? 6 - Kulüp kurulduğundan bu yana kaç yabancı oyuncuya toplam kaç milyon dolar ödenmiştir?  Sorular yalnızca Boluspor yöneticilerine değil benzer durumdaki kulüplere ve o illerin halkına da sorulmalı.  ALAKA Ataşehir Belediyesi’nde çalışan DİSK Genel İş Sendikası temsilcisi işçiler işten çıkarılışlarını protesto için direnirken...  DİSK Genel Başkanı Arzu Çerkezoğlu, CHP’li Ataşehir Belediye Başkanı Battal İlgezdi ile birlikte bir kafe açılışına katılmış, kurdele kesmiş.  Bugüne dek sağduyulu bir yönetici olarak izlediğimiz Arzu Çerkezoğlu’nun işçi direnişi sürerken Battal İlgezdi ile birlikte açılışa katılması ne alaka? Ayrıca DİSK Başkanı’nın kafe açılışında işi ne?  Aynı şekilde... Ataşehir Belediye Başkanı’nın kafe açılışında kurdele kesmesi ne alaka? Bu bir üretim tesisi mi? Altı üstü kafe!  KADER  Polis memuru Zekeriya Altunok KHK ile meslekten atıldı.  FETÖ soruşturması kapsamında 16 ay hapis yattı.  Mahkemede beraat etmesine rağmen polislik görevine dönemedi.  Bedelli parası bulamadığı için geç yaşta askere alındı. Doğubayazıt’ta iki gün önce PKK’lı teröristlerin saldırısında şehit düştü.  İki çocuk babası Zekeriya Altunok gözyaşları arasında toprağa verildi. Yaşam trajedisi bu kalabalık gündemde işte ancak bu kadar yer buldu.",https://www.milliyet.com.tr/yazarlar/melih-asik/sinir-rahatladi-6063642
Melih Aşık,Hedefimiz IŞİD...,10 Ekim 2019,"Suriye operasyonu başladı. Dünyayı en çok ilgilendiren konu Türk ordusunun PYD/YPG ile mücadelesinden çok IŞİD ile mücadelesinin varacağı noktadır. Halen Suriye’deki kamplarda 2 bini yabancı ülkelerden, gerisi Suriye ve Irak’tan gelme 12 bin dolayında IŞİD militanının bulunduğu, bunların aileleriyle birlikte 80 bin kişilik topluluk oluşturduğu söyleniyor.  Trump ile varılan sözlü anlaşma sonucu bölgede tutuklu IŞİD militanları ve ailelerinin sorumluluğunu Türkiye üstlenmiş durumda.  IŞİD konusunu ABD’nin Türkiye’ye şart koştuğu sanılıyordu.  Cumhurbaşkanlığı İletişim Başkanı Fahrettin Altun, Washington Post gazetesine yazdığı makalede farklı bir bilgi verdi.  “Pazar günü Türkiye Cumhurbaşkanı Recep Tayyip Erdoğan ile bir telefon görüşmesi yapan ABD Başkanı Donald Trump, DEAŞ ile mücadele operasyonunun liderliğini Türkiye’ye devretmeyi kabul etti” dedi.  Böylece Türkiye üçlü bir misyon yükleniyor...  1) Kendisine yönelik terör tehdidini ortadan kaldırmak  2) Bölgeyi temizleyip Suriyeli mültecileri yerleştirmek  3) IŞİD’i hapis ve kamplarda etkisiz halde tutmak  Doğrusu, hepsi birbirinden zorlu hedefler...  Örneğin Donald Trump, “sınırları aştığı takdirde Türk ekonomisini imha edeceğini” söylüyor. Bu sınırlar nedir? Sanılır ki ABD’nin kırmızı çizgisi PYD/YPG’nin güvenlik ve özgürlüğüdür. İyi de Türkiye YPG’ye dokunmadan kendi hedeflerine varamayacağına göre ABD ile ilişkiler nasıl şekil alacak, Trump nasıl bir tavır takınacak?  Öte yandan, 2 milyon Suriyeli sığınmacının 300 metrekare genişliğinde bahçeli evlere yerleştirilmesi güzel de bunun finansmanı nasıl sağlanacak? Yolu, elektriği, suyu, okulu, hastanesiyle iki milyonluk kent kurmak hangi parayla mümkün olacak? IŞİD’le uğraşmaya gelince... Kürt muhafızların şimdiden kamplardan ayrılmaya başladığı, IŞİD militanlarının kaçma hazırlığı yaptığı söyleniyor. Avrupa bu yüzden endişeli. Biz de endişelenmek zorundayız, çünkü ilk kaçacakları yer Türkiye’dir. Üstelik topraklarımızda barınan ve halen uykuda olan ama her türlü sabotajı yapabilecek yüzlerce, binlerce IŞİD militanı var. Dahası, bu kampların masrafı nasıl karşılanacak?  İşimiz zor mu zor, gelecek çok bulutlu!  LİMAN İstanbul Sabiha Gökçen Havalimanı’ndan uçağa biniyorsunuz... Bilgisayarınızı açmanızı istemiyorlar, çantanızdaki parfüm ve benzeri sıvılarla ilgilenmiyorlar. Dönüşte Bodrum’dan uçağa binerken ise çantanızda getirdiğiniz 100 miligramı aşan sıvılara el koyuyorlar. Bilgisayarınızı çantasından ayrı geçirmenizi istiyorlar. Sebebi sorulunca, bunların Ulaştırma Bakanlığı’nın koyduğu koşullar olduğunu söylüyorlar.  Netice: Güvenlik aramalarının bir standardı yok. Güvenlikçiler farklı uygulama yapıyor.  Bu da uygulamanın ciddiyetine şüphe düşürüyor.  TOLSTOY Paris’te yaşayan ünlü romancımız Nedim Gürsel halen yazmakta olduğu yeni kitabına “Son Fasıl” adını koyduğunu söylüyor. Kitabıyla ilgili şu bilgiyi veriyor:  “Kitapta beni etkileyen ünlü yazarların son günlerini ya da son anlarını anlatıyorum... Örneğin Tolstoy 80 yaşında karısından kurtulmak için evden kaçıyor ve bir tren istasyonunda ölüyor. Dev bir yazar, 80 yaşında, karısıyla sorunlarını hâlâ çözememiş ve kurtuluşu bir istasyona sığınmakta bulmuş. Bu konular ilgimi çekiyor.”  Tolstoy’un son günlerini bilmiyorduk. Öğrenmiş olduk.  Kadere bakın...  PANİK  İkinci Dünya Savaşı sıralarında Japon hükümeti halkı ABD’nin muhtemel atom saldırısına karşı hazırlarken sık sık “Kesinlikle panik yapmayın” diye uyarıyormuş. Ancak herhangi bir tedbir de alınmıyormuş.  Bir yetkiliye panik yapmamanın nasıl mümkün olabileceğini sormuşlar.  Demiş ki:  - Kefeninizi yanınıza alın. Evinizden yavaşça çıkın. En yakın mezarlığa gidin. Kefeni giyinin. Bir çukur bulup içine yatın. Bütün bunları sessizce yapın. Paniğe sebebiyet vermeyin...  Yöneticiler sağ olsun, böyle uyarılar yaparlar...  REHİN  Amerikan Genelkurmayı YPG’nin çoğunluğunu oluşturduğu SDG ile birlikte IŞİD’e karşı savaş açtı ve bu savaşı aylar önce kazanarak noktaladı. 12 bin militan kamplara sokuldu, aileleri civar bölgelere yerleşti.  İŞİD Suriye topraklarında İslam Devleti kurmak amacındaydı.  Hedefinde öncelikle Suriye vardı.  Peki... ABD ve SDG esir aldığı IŞİD militanlarını neden Şam’a teslim etmedi de kamplarda tuttu?  Bir biçimde kendi lehine kullanmak için olmasın!  Oyun içinde oyun...",https://www.milliyet.com.tr/yazarlar/melih-asik/hedefimiz-isid-6051755
Melih Aşık,Sırttan bıçaklanmak!,15 Ekim 2019,"Amerika ile Rusya... Kürtler ile Esad... Filistin ile İsrail... AB ile Avrasya ülkeleri... Birbiriyle ilgisiz ya da itişen unsurlar Barış Pınarı operasyonuyla birlikte karşımızda birleşiyor. KKTC bile karşı tarafa geçerek, “Türk’ün Türk’ten başka dostu yoktur” özdeyişini sarsaladı. Ama biz en çok Arap Birliği’ne kızıyoruz. Arap ülkelerinin kınayıcı tavrına sinirleniyoruz. Sebebi? Çünkü son dönemde Müslümanların birbirini kollayacağı yönünde bir algı yaratıldı. Galiba o algının yerle bir olmasını hazmedemiyoruz. Oysa hatırlayınız... İki yıl önce Afrin Harekâtı sırasında da Arap Birliği olumsuz tavır almış, Genel Sekreter: “Türk ordusunun operasyon gerçekleştirdiği Afrin’deki durumu endişeyle takip ediyoruz” diye açıklama yapmıştı. Arap Birliği o çizgisini sürdürüyor. Ne olursa olsun, biz üslubumuza dikkat edelim. “Arap ihaneti”, “Araplar sırtımızdan bıçakladı” gibi ırkçı sloganlarla tüm Arap halklarını karşımıza almayalım. ABD güdümündeki yönetimlere kızıp halklar arasındaki dostluğu tahrip etmeyelim. Böylesi dış politikanın genel kurallarına aykırıdır. Özele gelince... Bugün turistik merkezleri Arap turistler ayakta tutuyor. Arap halk düşmanlığı yaratarak insanları küstürmeyelim. Turistik gelirleri de riske atmayalım. Hukuk dekanları... Profesör Kemal Gözler, hukuk fakültelerine hukukçu olmayan dekan atamalarını ele aldığı incelemesinde ilginç bilgiler veriyor. İncelemeye göre, Türkiye’de mevcut 67 hukuk fakültesinden 19’unun (Yüzde 28) dekanları hukukçu değildir. Örneğin Bolu’da dekanlık koltuğunda bir veteriner, Yozgat Hukuk Fakültesi’nde bir kimyacı, Karatay Hukuk Fakültesi’nde bir ziraatçi oturmaktadır. İlahiyatçılar çoğunluktadır. Hukukçu olmayan dekanların uzmanlık alanları şöyledir: İlahiyatçı 4, Maliyeci 3, Tıp 3, Çalışma Ekonomisi 1, Kamu Yönetimi 1, İşletme 1, Siyaset Bilimi 1, Fransız Dili 1, Ziraat 1, İktisat 1, Kimya 1, Veteriner 1... Ayrıca, hukuk fakültelerinde büyük bir profesör ve doçent açığı vardır ve her birine 133 öğrenci düşmektedir. Hukuk reformu hukuk fakültelerinden başlamalı, diyor Kemal Gözler hocamız. HALKA Artistik Jimnastik Dünya Şampiyonası’nda sporcumuz İbrahim Çolak halka dalında şampiyon oldu. Jimnastik gibi üstün teknik, yetenek ve çalışma gerektiren bir dalda alınan bu madalya, dünya çapında bir başarıdır. Uzun yıllar gecesini gündüzüne katarak çalışan Çolak’ı, hocası Yılmaz Göktekin’i ve bağlı olduğu İzmir merkezli Şavkar Jimnastik Kulübü’nü yürekten kutluyoruz. Dünya şampiyonasında barparalelde gümüş madalyayla ikinci büyük zaferi kazanan Ahmet Önder de aynı kulübe bağlıdır. Şampiyonada barparalelde 6. olan Ferhat Arıcan ve olimpiyat vizesi alan 16 yaşındaki kızımız Nazlı Savranbaşı da dünya çapında sporcular olduklarını kanıtladılar. Onlarla gurur duyuyoruz... TWEET Amerika’daki gelişmeleri yakından izleyen Prof. İlhan Uzgel, Duvar’da Mühdan Sağlam ile yaptığı röportajda ilginç bir bilgi veriyor ve diyor ki: - Trump tweet’leri eskiden kendi yazardı ama artık kendi yazmıyor. Bir ekip onun üslubunda tweet’ler kaleme alıyor, bunu mesajlarda daha rafine kavramlar kullanılmasından da anlıyoruz. Sağlam soruyor: - Şu ünlü “Benim emsalsiz bilgeliğim” diye başlayan tweet’i de ekip mi yazdı acaba? - Sanıyorum onu Trump’ın kendisi yazmıştır. O düzeyde bir megalomani herhalde yalnız ona mahsustur. BMW Sağlık Sen’in Başkanı Semih Dursun’un 800 bin liralık Audi aracından sonra Öz Çelik İş Başkanı Yunus Değirmenci de altına 1 milyon 800 bin liralık BMW 740 çekmiş. Eskiden sendika, vakıf gibi paralı kuruluşların başına geçenler ilk iş olarak kendilerine takım elbise yaptırırdı. Yıllardır ayağına ayakkabı alamayan adam bir de bakarsınız şık ve pahalı takım elbiseyle dolaşmaya başlamış. Elbisenin yerini şimdi Audi, Mercedes, BMW aldı..",https://www.milliyet.com.tr/yazarlar/melih-asik/sirttan-bicaklanmak-6056744
Melih Aşık,SİHA haberleri...,19 Eylül 2019,"Suudi Arabistan uzun süredir Yemen’de Husiler üzerine bomba yağdırıyor, çoluk çocuk katlediyor, kimse oralı olmuyordu. Husiler kısaca SİHA adı verilen silahlı insansız hava araçlarıyla Suudi Arabistan’daki petrol tesislerini vurunca dünya uyandı. Uyandı ne kelime, ayağa kalktı. Çünkü bu defa petrol vurulmuştu!  Bu arada başka şeyler de vuruldu. Mesela Patriotlar ağır yara aldı! Suudi Arabistan’da 6 Patriot bataryası vardı. Patriot radarları SİHA’ları göremedi. Karizmaları fena halde çizildi. Bizim S-400’ler görebilir miydi? Bilemeyiz. Görünen o ki savaş teknolojisi hızla değişiyor ve milyarlarca dolara alınan silahlar etkinliğini hızla yitiriyor. Aklımızda olsun!  Dünyanın en iyi korunan liderlerinden biri malum; İsrail Başbakanı Netanyahu... Netanyahu’nun koruma ekibinde son zamanlarda acayip silah taşıyan biri göze çarpıyormuş. Gazeteciler sorup araştırmış: Meğer SİHA’lara karşı füze atan bir silahmış bu.. Yakın koruma ekibi artık bu silahı da taşıyormuş... Aklınızda olsun!  SİSTEM  Yeni partiler kuruluyor. Yeni lider adayları ortaya çıkıyor. Siyaset yeni oluşumlara gebe deniyor.  - Peki, bu durum sizi heyecanlandırmıyor mu?  Bu soruyu soran arkadaşa şu cevabı verdim:  - Beni heyecanlandırmıyor. Yeni partiler sistemi değiştirmeye yönelik olsa bir anlamı olurdu. Ancak hepsi sistemi makyajlayarak sürdürmeye yönelik. O yüzden heyecan vermiyor.  TEZGÂH  “Bir kadını ağlattıktan sonra kendini ateşe atan tek yaratık.” (Bir pazar yerinde soğan tezgâhının üzerindeki yazı)  KİTAP Son aylarda masamıza gelen “oku beni” diyen kitaplar...  Alev Coşkun: Diplomat İnönü - LOZAN  Uluç Gürkan: Atatürk’ün izinde TÜRKİYE  Cahit Kayra: Operasyon: Ali Bey...  Toygun Atilla: İFŞA  Hulusi Turgut: Sadrettin Alpan  Hikmet Çiçek: Nâzım’ın Harp Okulu ve Donanma Davaları  Timur Soykan: Badeci Şeyhin Sır Odası  Barış Terkoğlu-Barış Pehlivan: Metastaz  Cemil Kılıç: Kuran ile Aldatmak  Şinasi Acar-Şeyhmus Dirim: Kutsal Emanetlerin Son Seferleri  Mahfi Eğilmez: Ekonominin Temelleri  Haydi üniversiteye!  Yükseköğretimde yeni dönem başlıyor. Tüm öğrencilerimize hayırlı olsun. Artık üniversitelerde açıkta öğrenci pek kalmıyor. Seviniyoruz. Ancak sorunlar bitmiyor. Üniversite mezunları arasında işsizlik rekor düzeyde.  Yükseköğretimde 8 milyon öğrenci var. Almanya’da bu sayı sadece 3 milyon. Ancak bizde üniversite mezunları arasında işsizlik yüzde 12.5 iken, Almanya’da bu oran sadece yüzde 2... Almanya’da her 40 öğrenciden sadece 1’i işsiz kalıyor. Demek ki bütün öğrencileri üniversiteye doldurmak marifet değil. Almanya, üniversiteye gidecek ve gitmeyecek gençleri lise sıralarında ayırıyor. Böylece yükseköğretim işsiz üretmiyor. Öte yanda, mesleki ve teknik eleman sıkıntısı çekilmiyor. Gençlerin enerjisi doğru yönlere sevk ediliyor. Üniversite sıralarında yıllar boşuna harcanmıyor.  Bizim yükseköğretim sistemini bir kez daha gözden geçirmemiz gerekiyor.  MÜDÜR  Adana’da 2017’de 10 Kasım törenlerinde okul bahçesinde göbek atan Vahabzade Lisesi Müdürü Mehmet Sırrı Huylu’ya maaş cezası verilmiş, başka okula tayini çıkarılmıştı. CHP Adana Milletvekili Burhanettin Bulut, Mehmet Huylu’nun iki yıl sonra aynı okula yeniden müdür olarak döndüğünü bildirdi. MEB’e soralım... Bu müdürün Atatürk karşıtlığı sizi ilgilendirmemiş olabilir. Peki, hareketlerine bakarak akıl sağlığından da mı şüphe etmediniz!",https://www.milliyet.com.tr/yazarlar/melih-asik/siha-haberleri-6036634
Melih Aşık,Canımızın kıymeti!,28 Eylül 2019,"La Fontaine’in ağustos böceği ile karınca öyküsü şöyle başlar:  “Ağustos böceği çaldı saz, bütün yaz, derken kış geldi çattı, seninkinde şafak attı.”  O hesap... Körfez depreminden sonra 20 yılı boşa geçirdik.  Deprem 5.8’le kapıyı çalınca uyandık.  Oysa Körfez depreminden sonra bilim adamları bir büyük depremin en geç 30 yıl içinde İstanbul’u sarsacağını neredeyse koro halinde haykırmıştı.  Dinlemedik. Önceki gün görüldü ki... Bir deprem anında kimse ne yapacağını bilmiyor. Çünkü ne evde, ne okulda, ne iş yerinde tatbikatı yapılmış değil.  İBB tarafından 2001 yılında İstanbul’un “acil eylem planı” hazırlanmış, bir deprem durumunda halkın toplanacağı çadır alanlarını, ihtiyaç duyulan helikopter pistlerini, seyyar hastaneleri, park etme yasağı getirilen yolları, toplayıcı yolları belirten, afet durumunda halkın bir kaos yaratmadan nasıl hareket edeceğini gösteren bir plan yapılmıştı. Sonradan unutuldu. Plan rafa kalktı. Kent yağması ve para kazanma hırsı can kaygısının önüne geçti.  Şimdi İstanbul Büyükşehir Belediyesi’nin ciddi önlemler alması bekleniyor. Ne var ki Büyükşehir tek başına her tarafa yetişemez. Hükümetin işe ciddiyetle sarılması gerekir.  Tabii bir de bu işlerle görevli Millet Meclisimiz var. Hiç değilse deprem sonrasına ilişkin önlemler üzerinde çalışılsa...  ÖNERİ  TV’ler uzun uzun fay tartışmaları yerine halka depremde ev ve iş yerlerinde ne yapacaklarını anlatsa iyi olmaz mı?  BİLİM  Yaklaşan depremle ilgili önlem alınmamasının suçlusu siyasiler mi, bürokratlar mı, müteahhitler mi? Her biri müteselsil kabahatlidir. Ancak kabahatin büyücek bir bölümü de halkımızın olmasın.  Bir komik durum her deprem sonrasında karşımıza çıkıyor.  Önceki akşam çoluğunu çocuğunu kapıp parklarda sabahlayan aileler mikrofon uzatıldığında ne diyorlar:  - Bu gece büyük bir deprem olacağı söylendi, o yüzden evlere giremiyoruz...  Bilim adamları yüzlerce kez bir depremin zamanının önceden bilinemeyeceğini söylüyor. Ama kâr etmiyor.  Halkımız bilime değil, dedikoduya inanıyor.  Çünkü bilime saygımız ve algımız yeterli değil.  Kendimizi onarmaya herhalde buradan başlamalıyız.  MUAYENE  Eviniz sağlam mı, çürük mü? Körfez depreminden sonra belediyeler yapı denetim birimleri oluşturmuş, kimi konut sahipleri evlerinin dayanıklılığını ölçtürmüştü. Aradan 20 yıl geçti. Evler biraz daha eskidi. Bugün evleri nasıl muayene ettireceğiz. Prof. Naci Görür anlatıyor:  “Bu test üniversitelerde yapılıyor. Çok büyük paralar da değil. İstanbul Teknik Üniversitesi yapıyor mesela. Bazı yetkilendirilmiş özel şirketler de yapıyor. Eviniz depreme karşı güvenli değilse neler yapılması gerektiğini de söylüyorlar.”  Bir de P25 yöntemi var. Binanın beton kalitesi, hiç numune alınmadan, tahribata meydan verilmeden, ultrason aletleriyle belirleniyor. Evini muayene ettirmek isteyenler için bu imkânlar mevcut. Unutmayalım: Deprem öldürmez, bina öldürür...  Deprem taburları!  Depremlerde en büyük can kaybının deprem sonrası yardımların gecikmesinden kaynaklandığını biliyoruz. Bu konuda İstanbul âşığı Çelik Gülersoy’un önerileri vardı. 2002’de diyordu ki:  “Gerçekçi çözüm deprem sonrası için ordu birliklerini görevlendirmektir. Askeriyenin nasıl istihkâm taburları varsa artık deprem taburları da oluşturmalı. Bunlar her yoğun yerleşim yerinin açığına konuşlandırılmalı. Bu birlikler her türlü araç gereçle donatılmalı. Elemanların eğitimine hemen başlamalı. Hızla ilk yardım malzemesi stoklanmalı. Önce yol şebekesinin açılması yani en önce ulaşımın sağlanması gerekir. Sonra portatif hastaneler sorunu var. Sonra şehre gıda akımının sağlanması var. Bunlar ancak askeri organizasyonla sağlanır.”  Bir depremde görevliler arasında iletişimin bile sorun olacağı son depremde görüldü. Tehlike büyük...",https://www.milliyet.com.tr/yazarlar/melih-asik/canimizin-kiymeti-6042135
Melih Aşık,Konfor iptilası!,21 Eylül 2019,"İstanbul Büyükşehir Belediyesi, israf saydığı yüzlerce aracı Yenikapı’da sergiledi. Peşinden yaklaşık 1200 hizmet aracını geri verdi. Mesele kapandı. Oysa bu araçların kimlerden hangi koşullarda kiralandığı ve kimlere tahsis edildiği de açıklanmalıydı.  Dahası... İsraf konusu 1200 aracın geri verilmesiyle bitecek gibi değil. Çok daha derin.  Örneğin, CHP’li eski meclis üyesi Hüseyin Sağ diyor ki:  - İstanbul’da Büyükşehir ve İlçe belediyelerinde başkan yardımcıları ve müdürlerin şoförlü lüks makam araçları vardır.  Başkan yardımcısı sabah işe gelir, akşam evine gider. Aradaki 8 saat boyunca araç ve şoför otoparkta bekler. Bence Belediye Başkanı dışında kalan herkes havuzdan hizmet aracı kullanmalı. Zaten yasa da bunu emrediyor. Böylece büyük tasarruf sağlanır. CHP’li belediyeler böyle bir tasarruf hamlesinde öncü olursa AKP’li belediyeler de onları izlemeye mecbur kalır.  Bunları yazıyoruz ama şunu da biliyoruz...  Konfora alışmış beyleri o araçlardan indirip hizmet araçlarına bindirmek zordur. Mesela, Demokrat Parti, muhalefetteyken, CHP’li bakanlıklardaki resmi araç bolluğundan şikâyet edermiş. İktidara gelince kimse aracından feragat etmemiş. Ne mi yapmışlar? Resmi siyah plakaları çıkarıp normal plaka takmış, araçları aynen kullanmaya devam etmişler.  ATALET  Yeni bir adalet reformunun eli kulağında...  Meclis açılınca adalet reformu hızla ele alınacak.  Bundan önce de adalet reformları yapıldı.  Ancak işe yaramamış olmalı ki yeni reformlara ihtiyaç duyuldu.  Bu defa yapılacak reform yaralara merhem olur mu?  Olmasını temenni edelim.  Önemli olan adalete siyasetin tozunu kondurmamak.  Eğer adalete siyasetin eli değiyorsa...  Tabii ki terazinin ayarı bozulur...  Bizim Anayasa’ya göre... Yargının üst organı HSK üyelerinin çoğunluğu iktidar tarafından seçiliyor. Bizce reforma oradan başlamalı.  REGNUM  Biz Orta Asya ülkelerine kâh “Türk Cumhuriyetleri” diyoruz, kâh “Türki Cumhuriyetler”... Bölgeye verdiğimiz genel ad ise Avrasya... Rusya’nın önde gelen haber ajanslarından Regnum karar almış... Orta Asya veya Avrasya yerine bölgenin eski coğrafi tanımı olan Türkistan’ı kullanıyor. Kazakistan, Özbekistan, Türkmenistan, Tacikistan ve Kırgızistan’ın bulunduğu bölgeye ajans tarafından haberlerde ‘Türkistan’ deniyor.  20. yüzyılın başlarına kadar kullanılan Türkistan tanımı, bölgenin Sovyet yönetimi altına geçmesinden sonra Orta Asya olarak değiştirilmişti.  TARTI  Ekrandaki tartışma programını izleyen iki dostumuz aralarında konuşuyor...  Biri diyor ki:  - Tartışma giderek kızışıyor..  Öteki diyor ki:  - Bu tartışma değil atışma...  - Arada ne fark var?  - Tartışma bilgi alışverişidir, atışma cehalet alışverişi...  Koskotas dosyası!  Süleyman Demirel 1991 seçimi öncesi seçim meydanlarında elindeki dosyaları sallar...  Yunanlı ünlü dolandırıcı Koskotas’tan esinlenerek...  - Koskotas dosyaları bunlar, diye yeri göğü inletirdi. Yolsuzluklara savaş açmıştı.  Nitekim iktidara gelince kabineye bir yolsuzluk bakanı atadı...  Devlet Bakanı emekli general Orhan Kilercioğlu’nun bütün işi yolsuzlukları kovalamak olacaktı. Ne var ki aradan birkaç ay geçince Doğru Yol Partisi’nin yolsuzlukları patlamaya başladı. Bir ara Orhan Kilercioğlu ile de yolsuzluk söylentileri ortaya çıktı. Ve sonunda bakanlık lağvedildi.  Yolsuzlukları önlemek şarttır. Ama sistem değişmedikçe kolay değildir. Bu iddiada olanlar önce kendi mahallesini temiz tutmalıdır. Yoksa kısa zamanda mahcup olurlar.  VECİZE  “Büyük adamların karşısında insanlar kendini küçük hisseder... Gerçek büyük adamın karşısında ise herkes kendini büyük hisseder.”  Chesterton",https://www.milliyet.com.tr/yazarlar/melih-asik/konfor-iptilasi-6037877
Melih Aşık,Nurhak’ın nurları!,05 Ekim 2019,"Türkiye’de her yer birbirine mi benzer? Anadolu’da farklı yerler olabilir mi? CHP Kahramanmaraş milletvekili Ali Öztunç’un anlattıklarını dinlerken doğrusu şaşırmadık değil. Ali Öztunç bize Nurhak ilçesini anlatıyor:  “31 Mart yerel seçimine AKP katılmadı, MHP adayını destekledi. Buna rağmen Nurhak’ta seçimi yüzde 53.5 gibi yüksek bir oyla bizim adayımız İlhami Bozan kazandı. 14 bin nüfuslu küçük bir ilçe olmasına karşın 500 kişilik kültür merkezi var ve sürekli faal.  İlçenin ortasındaki meydanın adı Cumhuriyet. Meydana muhteşem bir Atatürk heykeli koyduk.  İlçede hırsızlık, şiddet vb. gibi olaylar hiç yaşanmaz. O nedenle hâkim, savcı ve polisler deyim yerindeyse akşama kadar yatar. Hâkim ve savcılar artık yatmıyor. Çünkü adliyelik olaylar olmadığı için Nurhak adliyesi kapatıldı, hâkim ve savcılar başka il ve ilçelere gönderildi. Polisler tayin zamanı geldiğinde Nurhak’ta kalmak için uğraşırlar. Sebebi, sükûnetin yanı sıra Nurhak’ta hayatın diğer yerlere göre nispeten ucuz olmasıdır. Örneğin güzel bir kebabı 4 liraya yersiniz.”  SÖZLÜK  Amerikalı yazar Ambroso Bierce’in “Şeytanın Sözlüğü” kitabından (Kırmızı Kedi) eğlenceli birkaç alıntı...  Nasihat: Tedavüldeki en ufak bozuk para Özür dilemek: Gelecekteki kabahatler için gerekli altyapıyı kurmak. Pazartesi: Futbol maçından sonraki gün. Zırh: Terzisi demirci olan adamın giydiği türden elbise Zoka: Oltayı yenir yutulur hale getiren bir preparat. Roman: Şişirilmiş bir öykü... Sürgün: Ülkesine yurt dışında hizmet veren fakat büyükelçi olmayan bir kişi. Tarihçi: Uzun menzilli bir dedikoducu. Teselli: Sizden daha iyi bir insanın talihinin sizden daha kötü olduğunun bilgisi. Düello: İki düşmanın barışmasını önceleyen resmi tören. Eğitim: Bir kitaptan boş bir kafatasına silkelenen toz. Füze: Uluslararası tartışmalarda en son karar mercii. Gelin: Mutlu bir istikbal umudunu gerisinde bırakmış bir kadın. Göçmen: Bir ülkenin başka bir ülkeden daha iyi olduğunu zanneden akıl fukarası. Gün: Çoğu boşa geçirilen yirmi dört saatten oluşan bir süre. Gürültü: Uygarlığın en önemli ürünü ve ayırt edici işareti. Hayranlık: Başka birinin kendimize benzerliğini nezaket göstererek takdir etmemiz. Resim: Üç boyutluyken bıkkınlık veren bir şeyin iki boyutta temsil edilmesi.  SAPANCA  Sapanca, malumunuz, İstanbul-Ankara hızlı treninin yolu üzerinde bulunan 40 bin nüfuslu turistik ilçemiz. İstanbul’dan gidip gelen çok fazla. Bir dostumuzu ziyaret için Sapanca’ya gitmek istedik. Söğütlüçeşme Garı’nda gişeye eğildik:  - Sapanca’ya bir bilet lütfen... - Yüksek hızlı tren Sapanca’da durmuyor. - Peki, oraya nasıl gideceğiz? - Buradan Pendik’e gideceksiniz. Oradan Adapazarı trenine bineceksiniz. - Buradan Pendik ne kadar? - 25 kilometre.  Eskiden Haydarpaşa’dan yurdun dört bir yanına tren kalkardı. Haydarpaşa devre dışı kaldı. Şimdi ana gar olan Söğütlüçeşme’den ise sadece Ankara’ya YHT kalkıyor.  MARŞ  Bu hafta hayatını kaybeden değerli asker, emekli General Soner Polat’ın cenaze töreninde askeri kıtanın yürüyüşü dikkat çekti. Naaşın yanında yürüyen denizci askerlerin adımları birbirine uymuyordu. Yürüme talimi yapmamış gibiydiler. Manzara epey dikkat çekti. Emekli General Ahmet Yavuz sebebini şu mesajla açıkladı: “Marşı değiştirince böyle oldu. Sorun askerlerde değil. Marşı değiştirenlerde! Chopin’in cenaze marşı çalınırdı, şimdi Itri’nin bir bestesi çalınıyor”. Törende çalınan Itri’nin “segâh tekbiri” yürüyüş temposu vermiyordu.  UYUŞTURUCU  Sigara tüketimini azaltmak için birbiri ardından önlemler geliştiriliyor. Sıra nargileye de geldi. Bu önlemleri vatandaşın özel alanına girilmemesi kaydıyla elbet yararlı buluyoruz.  Ancak sigara ve nargile kadar ölümcül bir sorunumuz var. Uyuşturucu türleri özellikle gençleri fena halde tehdit ediyor. Uyuşturucu ticareti ve tüketimine karşı devlet ne yapıyor? Bunun da seslendirilmesi ve tartışılması gerekir.",https://www.milliyet.com.tr/yazarlar/melih-asik/nurhakin-nurlari-6046591
Melih Aşık,Planı sevmiyoruz!,01 Ekim 2019,"Rahmetli mimar Aydın Boysan sık sık Türkiye’nin en büyük eksiğini şu üç sözcükle açıklardı: - Plan yapmayı sevmiyoruz... İnsanlar en basit yolculuğa çıkarken bile bir kabataslak plan yapar. Yaklaşan bir deprem varsa o depremin kayıp ve zararlarını en aza indirmenin planı yapılır. Önlemler bir plan çerçevesinde yürütülür. Nitekim 1999 Körfez depreminden sonra İstanbul Büyükşehir Belediyesi bünyesinde, Yıldız Teknik Üniversitesi, TÜBİTAK gibi kurumların da desteğiyle bir deprem master planı hazırlanmıştı. Ne var ki maalesef yürürlüğe konmadı. Halen kısa adı TAMP olan bir Afetle Mücadele Planı vardır. Ancak planlarla tatbikatlarla geliştirilir. Bu plan ne kadar geliştirildi bilmiyoruz. Tek bildiğimiz bir deprem durumunda kimin ne yapacağını henüz bilmediği. Bir depremde yıkılan binaların enkazıyla tıkanan yolları hangi birimler, hangi imkânlarla açacak? Ulaşımı kim sağlayacak? İlgili birimler aralarında irtibat nasıl sağlanacak? Kimin yönetiminde nasıl bir iş birliği yapılacak? Sağlık ve gıda yardımları nasıl bir eşgüdümle yürütülecek? Şu sırada bunlara benzer yığınla soru önemini koruyor. Daha da önemlisi depremde ilk yıkılacak binaların acilen tespiti ve içinde yaşayanların deprem olmadan kurtarılmasıdır. Bu konuda büyük bir seferberlik gerekiyor. Bu seferberlik de ancak Büyükşehir ile siyasi iktidarın uyumlu çalışmasıyla yürütülebilir. YPG ABD ile bir güvenli bölge mutabakatı yapmamıza rağmen karşı tarafın buna uymadığını Ankara ısrarla tekrarlıyor. ABD, karşılıklı ticareti 20 milyar dolardan 100 milyar dolara çıkarma vaadi karşılığında kendi bildiğini okuyor. YPG/ PYD’ye silah sevkiyatını sürdürüyor. Kuzeydoğu Suriye’de bir Kürt devletçiği oluşturma hamlesini hiç aksatmıyor. Türkiye’nin çok önem verdiği “güvenli bölge”yi dar tutmaya çalışıyor, bu hattı YPG’yi korumak için tampon bölge olarak kullanmak istiyor. ABD’nin bütün amacı, PYD /YPG’yi güvenceye almaktır. Bunu da gizlemiyorlar. ABD ile yolculuk çıkmaz yola girmiştir. Herhalde bunun artık anlaşılmış olması gerek. FİDAN Basketbol Süper Ligi geçen hafta sonu başladı. Ligin ilk haftasında iki süt üreticisi firmanın takımı, Teksüt Bandırma ile Pınar Karşıyaka Bandırma’da karşılaştı. İzmir bu yaz çok büyük bir yangın geçirdi malumunuz. Teksüt bir jest yaparak, maç öncesi, yanan İzmir ormanları için Pınar Karşıyaka adına TEMA’ya 100 fidan bağışı yaptı, jest güzeldi. Bağış sertifikası maçın başlangıcı öncesinde Pınar Karşıyaka Kaptanı Semih Erden’e verildi. FAİZ Diyanet İşleri Başkanlığı Dini Yayınlar Döner Sermaye İşletmesi’nin geçen yıl 2 milyon 109 bin 76 TL faiz geliri elde ettiği ortaya çıktı. Ekonomik gerçeklere aykırı mı? Hayır. Ancak malum Diyanet fetvalarında halka faizin günah olduğunu anlatıyor, insanları genellikle faizsiz bankacılığa yönlendiriyor. Yüzyıllardır değerini yitirmeyen bir özdeyiş vardır: - Hocanın dediğini yap, yaptığını yapma... O da tersine dönmüş gibi... - Diyanet’in yaptığını yap, dediğini yapma! Molozların akıbeti! Deprem planlaması, depremden sonra molozların nereye döküleceği, nasıl zararsız hale getireceğine kadar ayrıntıyı içerir. Prof. Naci Görür anlatıyor: - Bütün dünya daha deprem olmadan molozları dökme, işleme, ayıklama ve faydalı madde haline getirmek için tesisler yapıyor. Bu işin şakası yok. 1999 depremi sonrası götürdüler, vadilere döktüler. Sonra yağmur yağdı. Bütün o kimyevi, zehirli metaller suya karıştı. O suyla köylü karpuzunu, domatesini suladı. Sonra kanser niye arttı diyorlar. Depremden sonra havaya, suya toprağa karışacak zehirli maddeler başlı başına sorundur.",https://www.milliyet.com.tr/yazarlar/melih-asik/plani-sevmiyoruz-6043730
Melih Aşık,Saç ektirmeyin!,24 Eylül 2019,"İslam dünyasının son yüzyılda bilim ve teknoloji alanında dişe dokunur (hatta dokunmaz) bir keşfi yok ama maşallah din alanında her gün yeni bir keşfe! imza atıyor. Bir hoca kalkıyor, cehennem ateşinden koruyan kefen üretiyor, diğeri eve hırsız girmesini önleyen dua keşfediyor. Kuran’dan hareketle! son keşiflerden biri, bir kadının yanında mahremi olmadan 90 kilometreden fazla araba kullanamayacağı... Tam bu “keşif!” tartışılırken bir başka hoca saç ektirmenin günah olduğunu söylemesin mi? Dediğine göre, Hz. Muhammed döneminde saçı dökülen bir kadın için kendisine başvurulmuş. Hz. Muhammed, asla olmaz demiş. Demek ki biz yanlış biliyormuşuz, demek ki saç ektirme teknolojisi yeni değil, 1300 yıllıkmış! Kafasına bir sarık sarıp iki karış sakal uzatan kişi hoca, âlim, şeyh gibi sıfatlar takınıp ekrana fırlıyor, kafasına estiği gibi fetvalar veriyor. İşin acıklı yanı birçok kişi de bu saçmalara inanıyor, dinin gereği gibi günlük hayatta uygulamaya kalkışıyor. İlginçtir Diyanet İşleri Başkanlığı bu hoca kılıklı kişilere ilişkin hemen hiç yorumda bulunmuyor. Bu muhteremler ekranda sadece elleri öpülürken gösteriliyor, saygı görüyor, halkı yanıltmaları adeta dolaylı olarak destekleniyor. Sonra da gençler neden din dışı inançlara kayıyor diye acıklı sorular soruluyor... Hâkim olmak zor! Ünlü oyuncu Kıvanç Tatlıtuğ, sahte fatura iddiasıyla yargılanırken internete çarpıcı bir fotoğraf düştü. Fotoğrafta Tatlıtuğ mahkemede kürsü önünde bir hanım yargıçla yan yana görünüyordu. Duruşma yargıcının sanıkla fotoğraf çektirmesi elbet olay oldu. Ancak açıklama yapan Tatlıtuğ, resimdeki hâkimin kendisini yargılayan hâkim olmadığını açıkladı. Komşu salondaki hanım yargıç gelerek anı resmi çektirmişti. Twitter’da şu mesaj gözümüze ilişti: “Demek hâkim hanım onu görünce kendine hâkim olamadı.” Bir başka esprili mesaj şöyleydi: “Hâkim olmak önemli değil, kendine hâkim olmak önemli.” HSK konuyu etik açıdan inceleyecekmiş. Avukat Efsun Ünal’a bu konuda ne diyeceğini sorduk. Heyette yer almayan bir hanım yargıcın Tatlıtuğ ile resim çektirmesini olağan buldu ve ekledi: “Yargının çok daha önemli etik ve tarafsızlık sorunları var.” KALDIR Kadıköy’de geçen dönemlerde yollar ve kaldırımlar yeniden düzenlendi. Masa ve sandalyeleri kaldırımlara taşan iş yerleri için sınır çizgileri çekildi. Lokanta, meyhane, birahane ve kafelerin bu çizgileri aşmaması gerekiyordu. Ne var ki 31 Mart seçimlerinden sonra yukarıda saydığımız iş yerleri çizgileri aşmaya, yayalara ayırılan kısımlara doğru genişlemeye başladı. Kadıköy Belediyesi kendi çizdiği sınırları koruyamadı. Kadıköy-Moda ekseninde yürüyecek kaldırım kalmadı... Şişli’den aynı yönde şikâyetler geliyor. Pazar günü Kadıköy Bağdat Caddesi’nde, “Arabadan in, pedal çevir” yürüyüşüne katılan Ekrem İmamoğlu güzel konuşmuş: “Bir şehir ne kadar çok yürünebiliyor, bisikletle dolaşılabiliyorsa o kadar kaliteli yaşam sağlık var demektir.” Sözler güzel ama sorunu çözmüyor... “Her başarılı insanın arkasında birçok başarısız yıl vardır.” Bob Brown BASKET Basketbol Süper Ligi’nden çekilen İstanbul Büyükşehir Belediyesi (İBB) Spor Kulübü faaliyetlerini altyapı düzeyinde sürdürecekmiş. Tam isabet. Belediyeler spor yatırımlarını mutlaka altyapıya yöneltmelidir. Geçelerde Bursa’da TOFAŞ Kulübü Bursa Belediyesi’yle birlikte 50 pota kampanyası başlattı. Kampanya süresince 50 basketbol sahası yapılacak. İBB böyle bir organizasyona girişebilir. Büyük kulüpleri bu yönde harekete geçirebilir. Amatör spor deyince... İBB’nin bir satranç kulübü neden olmasın? Satranç turnuvaları düzenleyebilir. Okullarda satrancın gelişmesine destek olabilirler. Çok iş var yapacak...",https://www.milliyet.com.tr/yazarlar/melih-asik/sac-ektirmeyin-6039559
Melih Aşık,Ekran velvelesi...,03 Ekim 2019,"Aynen körfez depremi sonrasında olduğu gibi. Ekran pazarına yine bilimsel yeteneği meçhul, kerameti kendinden menkul tipler çıktı. Yaklaşan depremi ince ince anlatıyorlar. Ancak vatandaşı uyarmaktan çok korkutmaya yönelik ifadeler kullanıyorlar. Birer kâhin gibi depremin tahribat yaratacağı ve yaratmayacağı semtlerin adlarını veriyorlar. Kimi medya ortamlarında bu şekilde uyarıdan çok korkutmaya yönelik haber ve yorumlar göze çarpıyor. Bunlar uyarıcıdan çok yeni inşaatları satmaya yönelik emlak simsarları olmasın? Ciddi kuşkularımız var bu konuda...  İstanbul’da 29 okul 5.8’lik deprem sonrasında hasarlı görülerek boşaltıldı. Öğrenciler başka okullara sıkıştırıldı. Çapa Tıp Fakültesi de öğrencilerin binadaki hasarı görmeleri üzerine aynı şekilde tahliye edildi. Boşaltılan 29 okulun 11’inin körfez depremi sonrasında inşa edildiği bildiriliyor. En azından bunların müteahhitlerinin sorguya çekilmesi gerekmez mi?  Toplanma alanlarının adresleri e-devlet tarafından haritalarda belirtilmiş. Bir okurumuz bu haritalardan bir şey anlaşılmadığını söylüyor. Kaldı ki herkes e-devlete giremez. Bu konuda mahalle muhtarları harekete geçirilemez mi? Muhtarlar eliyle mahalle halkı toplanma alanları konusunda bilgilendirilebilir.  İşleri azalmış olan muhtarlar tamamen deprem organizasyonunda çalıştırılabilir.  LEVREK  Millet Meclisi lokantasında fiyatların ucuzluğu neredeyse efsane olmuştur. Çay 25 kuruş, kahve 50 kuruş, çorba 1 lira vs... O kadar ki... Meclis lokantasındaki fiyatlar kamuoyunun tepkisini çekiyor gerekçesiyle Meclis Başkanlığı birkaç ay önce yemek listesinden fiyatlar hanesini kaldırtmış, yerine yemeklerin gramajı ve kalori değerini gösteren haneyi koymuştu.  Sadede gelirsek... Gazeteci arkadaşımız birkaç gün önce Meclis yemek listesinde levrek balığı gördü. Doğrusu lokantalarda 50 liranın üzerinde yüzen levrek balığının tadıyla buluşmak hayli keyifli olacaktı. Garsonu çağırıp “levrek” dedi.  Garson, arkadaşımızı yakından tanıyor ve seviyordu, sordu:  - Emin misin abicim?  -Eminin tabii, neden sordun?  - Fiyatını bilmiyorsun diye düşündüm.  - Fiyatı ne kadar?  - Porsiyonu 48 lira...  Arkadaşımız hafifçe yutkundu, ne diyeceğini bilemedi.  - Bana bir tas kebabı ver, dedi.  ACİL İstanbul Havalimanı’nda acil müdahale timi kurulmuş. Amaç huzur ve güvenliği bozan kişi ve olaylara çabuk müdahale etmek. Tanıtım filmini izledik. Polisler ihbar alınca bir yerden bir yere koşarak gidiyordu. Havalimanı terminali 1300 dönüm üzerine kurulmuş, dünyanın en büyüğü. Böyle bir alanda koşarak acil müdahale olur mu? Anımsatalım... Fransa’da büyük tren garlarında bile patenli polisler görevlidir. Olaylara patenle yetişir, kaçanları patenle kovalayarak yakalar. İstanbul Havalimanı’nda da acil müdahale için benzer çabukluk gerekir. Diye düşünüyoruz...  DUMAN  Sağlık Bakanı Fahrettin Koca yasaklı alanlarda sigara içilmesini önlemek için fahri sigara denetçiliği getirileceğini bildirdi. İhbarcılık ve sivil denetçilik birçok alanda sevimsizdir. Ancak doğrusu sigara denetimi konusunda etkili bir yol olacağına kuşku yoktur. Bakan’ın bu girişimini destekliyoruz. Ancak beyanlardan kapalı mekânlarda sigaralı/sigarasız bölümler yaratma tasarısının devam ettiği izlenimini de alıyoruz ki... Tekrarlayalım... Kafe ve lokantalarda sigaralı/sigarasız bölümler yaratmak sakıncalıdır. Avrupa’da yer yer denendi. Başarılı olmadı. Tam tersi sonuç verdi.  TAŞEV  İlginç bir konuşmaya kulak misafiri oluyoruz.  Bir dostumuz ABD’den gelen dostuyla konuşuyor.Dostumuz, Ege’de bir taş ev satın almayı düşündüklerini anlatıyor ABD’den gelen ve bilimle de ilgili olduğu anlaşılan dostu diyor ki: - Evi alınca radyasyon ölçümü yaptırmayı unutmayın... - O neden? - Evin yapıldığı taşlarda uranyum gibi radyasyon yayan madenler bulunabilir. - Şaka mı yapıyorsun? - Hayır, çok ciddiyim. Amerika’da bu konuda tartışmalara tanık oldum. Biz duyduğumuzu aktardık. Gerisini taş evlerde oturanlara ve bilim adamlarına bırakalım...",https://www.milliyet.com.tr/yazarlar/melih-asik/ekran-velvelesi-6045095
Melih Aşık,Gözyaşı,26 Eylül 2019,"Sevdiklerimizin ardından gözyaşı döküyoruz. Onları ne kadar sevdiğimizi ölümlerinden sonra gösteriyoruz. Ama onlar bunu görmüyor, durmuyor. Aklımıza Eduardo Galeano’nun “Ağlayış” öyküsü geliyor. Okuyoruz: Ekvador Amazon’unda Şuar Kızılderilileri ölmek üzere olan bir ninenin başucunda yas tutmaktaydılar. Ölüm döşeğinin çevresini almış ağlaşıyorlardı. Başka bir dünyadan gelmiş olan bir  yabancı bunu görünce: - Gözünün önünde neden ağlıyorsunuz, kadıncağız daha  yaşarken, diye sordu. Ağlaşanlar şöyle karşılık  verdiler: - Onu ne çok sevdiğimizi  bilsin diye... FAY Önceki gün Silivri açıklarında 4.7 büyüklüğünde deprem meydana geldi. Okullar anında boşaltıldı, halk sokaklara fırladı. Depremden korkmasını biliyoruz. Başka? O kadar... Körfez depremini izleyen ay ve yıllarda depreme karşı biraz olsun önlem almıştık. Evlerde deprem çantaları hazırlandı, okullarda deprem tatbikatı yapıldı, belediyeler konutları muayeneden geçiren ekipler kurdu, kentin muhtelif yerlerine deprem konteynerleri yerleştirildi, toplanma alanları tespit edildi. Ama aradan geçen zamanda deprem tehlikesi geçmiş gibi her şey unutuldu. Oysa tehlike düne göre çok daha yakın. Bir deprem anında ve sonrasında kimse ne yapacağını bilmiyor. Bazıları kentin sadece rantıyla ilgili, oysa kent yıkılırsa hep birlikte altında kalacağız. En büyük görev Büyükşehir’e düşüyor. SAYAR Gazeteci arkadaşımız İsmail Saymaz, bir süredir arkadaşlık ettiği Şeyda Sayar ile geçtiğimiz hafta nişanlandı. Nikâh ne zaman, tarih belirlediler mi, bilemiyoruz. Şimdiden bildiğimiz nikâh işi de tamamlanırsa Şeyda Hanım’ın alacağı yeni soyadı şöyle olacak: Şeyda Sayar Saymaz! SARIMSAK Ekonomi muhabiri bir arkadaşa: - Biraz param var, dedim, altın mı alayım yoksa döviz mi ya da faize mi yatırayım, ne dersin? - Sarımsak al sarımsak, dedi. - Bırak gırgırı... - Yok yahu, çok ciddiyim, dedi, gazeteleri okumuyor musun? Sarımsağın kilosu 70 liraya çıkmış, yılbaşına kadar 100 lira olur diyorlar. Üç ayda yüzde 40 kâr! Bu konuşma hayali ama  içeriği gerçek. Sarımsağın yılbaşında yüz lira olacağı tahminleri güçlü. Çin sarımsağına kiloda iki dolar gümrük vergisi konmuş. Bu yıl dolu ve sel yüzünden Taşköprü’de sarımsak üretimi de aksayınca fiyatlar roketlenmiş. Yeme de yatırım yap! Sarımsak öyle bir şey oldu!",https://www.milliyet.com.tr/yazarlar/melih-asik/gozyasi-6040854
Melih Aşık,Depremi beklerken!,14 Eylül 2019,"İstanbul Belediye Başkanı Ekrem İmamoğlu seçim öncesi doğru bir tespitte bulundu. İstanbul’un en önemli sorununun yaklaşan deprem olduğunu söyledi. Ve geçen hafta Büyükşehir’de depremle ilgili dairenin başına şehir plancısı Dr. Tayfun Kahraman’ı getirdi. Belediye Meclisi’nin son toplantısında Tayfun Kahraman’ın kişiliği uzun uzun eleştirildi. Gezi eylemlerine katılmış, vs. Ancak deprem önlemleri ele alınmadı. Söz bir türlü oraya gelmedi.  Geçenlerde Kartal’da bir bina yıkıldı. Cümle ekipler seferber olduğu halde binanın enkazına 4 günde ulaşıldı. Bir depremde binlerce binanın yıkılacağı biliniyor. Depremlerde ilk anda can verenlerden çok, enkaz altında uzun süre kalanların öldüğü de gerçek. Depremde kurtarma ekipleri önce kendi ailelerini kurtarmaya çalışır. Enkaza ulaşma işiyle dışarıdan gelen ekipler uğraşır. Bu iş için genelde askeri birlikler kullanılır. Peki, askeri birliklerin yapacağı çalışmalar planlandı mı? Bu konuda eğitim veriliyor mu? Kentin tahliye yolları haritası yapıldı mı? Doğal gaz ve elektrikler nasıl kesilecek? Yangınlar nasıl söndürülecek?  Eğri oturup doğru konuşalım. Bugüne dek bu konularda pek az şey yapıldı. En azından bundan sonra yapılması için konuyu gündemde tutsak, Büyükşehir Belediyesi’ne destek olsak iyi olmaz mı?  DİNAMİK POLİTİKA...  Yapılan ankete göre... Halkın yüzde 83.6’sı Suriye politikasının değiştirilmesini istiyormuş. AKP seçmeni de yüzde 73.6 oranıyla aynı düşüncedeymiş...  Peki, uygulanan politikanın ana çizgisi nedir? Cumhurbaşkanı Erdoğan 29 Haziran 2012 tarihinde dış politikadaki sapmayı eleştirenlere yanıt verirken, yeni politikanın çerçevesini de şöyle çiziyordu:  “Bu eleştiriler 1940 model dış politika anlayışının bir tezahürüdür. ‘Aman sorun çıkmasın’ diyerek, Türkiye’de çok uzun yıllar dış politikada adım dahi atılmamıştır...  Ekonomi bir risktir, siyaset bir risktir. Aslında hayat bir risktir. Risk almazsanız başarıyı yakalayamazsınız. Dış politikada tribünlerde kalmak Türkiye’ye çok ağır bedeller ödetti. Türkiye, tribünlerde kalabilecek bir ülke asla değildir.  Türkiye, mutlaka ve mutlaka sahaya inmek, sahada kalmak zorunda olan bir ülkedir. Bunun riskleri olabilir, bunun geçiş süreçleri olabilir, zaman zaman sorunlar yaşanabilir. Ancak, ‘sorun çıkacak’ diyerek, Türkiye pısırık bir politikayı, geleceğe ağır faturaları olan bir politikayı bu saatten sonra idame ettiremez, ettirmeyecektir.  Bugün Türkiye, statik dış politikadan dinamik dış politikaya geçmiştir.”  ŞAYİR  Kocaeli’nde AKP’li Dilovası Belediye Başkanı Hamza Şayir, makam aracını satarak, ilçedeki 12 bin öğrenciye kırtasiye yardımında bulunmuş. Şayir’i parti içinden eleştirenler olmuş. Biz kutlayalım. Örnek olmasını dileyelim..  DAVA  Cumhuriyet gazetesi mensubu arkadaşlar aylar hatta yıllarca boşuna hapis yattı. Adalet yine geç geldi. Her zaman böyle mi? Hayır, bazen de sürat rekoru kırılıyor. CHP İstanbul İl Başkanı Canan Kaftancıoğlu ile ilgili dava 27 Mayıs’ta açılmıştı. Araya yaz sıcağı ve adli tatil de girdiği halde dava 3.5 ay bile sürmedi, 6 Eylül’de karara bağlandı.  Kaftancıoğlu yıllar önce attığı tweet’ler yüzünden 5 ayrı suçtan 9 yıl 8 ay hapis cezasına çarptırıldı. Sürat rekoru kırıldı...",https://www.milliyet.com.tr/yazarlar/melih-asik/depremi-beklerken-6033559
Melih Aşık,Bir avuç dolar!,07 Eylül 2019,"Çanakkale’de Kaz Dağları’nın uzantısı olan Kirazlı tepelerinde altın arayan Kanada şirketi Alamos’un yetkilileri Çanakkale Belediye Başkanı Ülgür Gökhan’ı ziyaret ediyorlar. Sohbet sırasında altın üretiminde kullanılan siyanürün toprağı ve suyu zehirlememesi için çok sıkı tedbir alacaklarını söylüyorlar. Başkan Ülgür Gökhan onlara soruyor:  - Küçük de olsa suya zehir karışması olasılığı yok mu?  - Küçük bir risk olabilir, diyorlar...  Ülgür Gökhan, o zaman halkın bu riske neden sokulduğunu soruyor. Cevap veremiyorlar...  Başkan’la bir telefon görüşmesi yaptık. Bize dediği:  - Çanakkale halkının içtiği su Atikhisar Barajı’ndan alınıyor. Atikhisar Barajı’nın suyu da Kirazlı tepelerinden geliyor. Altın üretimi sırasında kullanılacak olan siyanür veya topraktan çıkacak ağır metaller suyu zehirleyebilecektir. Kaldı ki fay hattı bölgenin 5 km ötesinden geçiyor. Bir depremde siyanür havuzlarının patlama ihtimali de büyüktür.  Sohbet sırasında şirket yetkilileri 6 yılda 800 milyon dolar değerinde altın üreteceklerini, bunun yüzde 10’unun yani 80 milyon dolarının (4.5 milyar lira) Türk devletine kalacağını açıklıyorlar. Havanın, suyun, toprağın zehirlenmesi, 600 hektar ormanın yok olması, halkın yaşamının tehlikeye girmesi... Parayla ölçülmeyecek bu hayati çıkarlar 80 milyon dolara terk edilmiş görünüyor...  GÖRÜNTÜ  Kemal Kılıçdaroğlu, AKP’ye 5 maddelik çağrıda bulundu. İlk iki madde şöyle:  1- Cumhurbaşkanı aynı zamanda parti genel başkanı olmamalı...  2- Güçler ayrılığı ilkesine uyulmalı...  AKP’nin bu tavsiyelere uymaya niyeti var mı? Yok...  CHP’nin anayasa değişikliği yapma gücü var mı? Yok...  Üstelik erken seçim talebimiz yok diye iktidarı rahatlattılar.  O zaman yukarıdaki çağrı ne işe mi yarayacak?  Muhalefet görüntüsü vermeye!  ŞEHİR  Şehir Plancıları Odası İstanbul Şubesi’nin uzun süre başkanlığını yürüten Dr. Tayfun Kahraman, İstanbul Büyükşehir Belediyesi Deprem Risk Yönetimi ve Kentsel İyileştirme Daire Başkanlığı görevine getirildi. Kahraman, Mimar Sinan Üniversitesi’nde öğretim üyesi olarak da çalışıyor. Tayfun Kahraman İstanbul’u iyi tanıyan, sorunları bilen, mesleğinde ciddi bir isim.  Yüklendiği görev ise cidden ağır...  Yaklaşan deprem konusunda toplum olarak boş vermişlik içindeyiz.  Oysa çok ciddi çalışmalar yapılması gerekiyor.  Deprem konusunda farkındalık yaratmalı...  Kahraman’a herkes yardımcı olmalı...  AYVA  Dostumuz geçen hafta Ayvalık’taymış. Kendisini gülümseten kimi hoşluklara tanık olmuş. Anlatıyor.  “Bir manavın önünden geçiyordum, gözüme iki çeşit biber tezgahı ve üzerindeki yazılar takıldı. Acı biberin üzerinde ‘Hayat gibi acı’ yazıyordu, tatlı biberin üzerinde ‘Senin gibi tatlı’... Ertesi akşam Alibey (Cunda) adasındaydım. Orada da bir meyhanenin önündeki panoda şu yazıyı gördüm:  “Alkol aldıktan sonra eski sevgiliye atılan mesajlardan müessesemiz sorumlu değildir.”  ÇIKIŞ Fıkrayı yıllar önce yazmıştık...  Afganistan dağlarında dolaşan Amerikan askerleri kendilerinden 20 yıl önce Afganistan’ı işgal eden Rus askerlerine rastlamışlar. Saçları sakalları birbirine karışmış hatta beyazlaşmış Ruslara Amerikalılar sormuş:  - Siz hâlâ burada ne arıyorsunuz?  Cevap:  - Çıkış kapısını arıyoruz...  İşgal edilen ülkeden çıkmak girmekten çok daha zordur...  Nitekim ABD de hâlâ Afganistan ve Irak’tan çıkamadı.  Tartışma mevsimi  Üç çarpıcı olay birbirini izledi...  İstanbul Belediye Başkanı Ekrem İmamoğlu daha önce verdiği söz uyarınca, geçen dönemde Büyükşehir Belediyesi tarafından gereksiz yere kiralandığını ifade ettiği yüzlerce aracı Yenikapı miting alanında topladı.. . İki... İl Başkanı Canan Kaftancıoğlu sosyal medya üzerinden yaptığı açıklamalar nedeniyle 9 yıl 8 ay hapis cezasına çarptırıldı.  Üç... İçişleri Bakanı Süleyman Soylu, televizyon ekranında, “İstanbul’a kayyum atanacak mı?” sorusuna “Onu pazar günü açıklayacağım” cevabını verdi.  Böylece ağır dış siyaset gelişmelerine ağır iç siyaset tartışmaları eklenmiş bulunuyor. Sorunların sayısı arttıkça çözümleri de zorlaşıyor. Siyasi çekişmeler kamuoyundaki gerilimi artırıyor. Bu tartışmalardan akıl sağlığımızı yitirmeden çıkabilmeyi temenni ediyoruz.",https://www.milliyet.com.tr/yazarlar/melih-asik/bir-avuc-dolar-6029327
Melih Aşık,CHP 100 yaşında...,05 Eylül 2019,"CHP’nin akil adamlarından Umut Oran, partisinin 100’üncü kuruluş yıl dönümü nedeniyle bir çağrı metni yayınlayarak gördüğü yanlışlıkları ve eleştirilerini sıraladı.  Yayınladığı çağrıda özetle diyor ki:  Bugün siyasi partilerin tümü az çok tek adam sistemiyle yönetilmektedir. Geniş toplum kesimleri siyasi partilerin söz ve karar mekanizmalarında yer bulamamaktadır.  Bundan 100 yıl önce Sivas’ta kongre toplayarak kararları “ortak akılla” alan bir gelenek, 100 yılın sonunda ‘her şeyi birkaç kişinin iki dudağının arasına’ teslim edemez. CHP üyeleri birkaç kişinin hazırlayacağı programları da birkaç kişinin belirleyeceği milletvekili ve belediye başkanı listelerini de kabul etmemelidir. Her aşamada en geniş katılımı sağlamak CHP ruhuna uyan yaklaşımdır  “CHP’ye oy vermeyen kesimlere açılma planı” hem bilimsel hem ideolojik hem de siyasi olarak yanlıştır. CHP’yi yönetenlerin öncelikle AKP’ye benzeyerek iktidar olamayacaklarını anlamaları... AKP’yi takip ve taklit etmekten vazgeçip, kendi özüne, öz gücüne, öz ideolojisine dönmeleri gerekiyor.  Umut Oran özetle diyor ki:  - CHP 100 yıl bağımsızlıkçı, laik, ulusal çıkarlara ve değerlere bağlı 6 ok çizgisiyle var oldu... İktidarda veya muhalefette bu çizgide mücadele verdiği için ülkeyi de var etti. Bu çizgide bir iktidar programıyla iktidar mücadelesini sürdürmelidir. (Metnin tamamı “umutoran.com” sitesinde) HIRS  Devlet dairelerinde olsun özel sektörde olsun insanların en büyük zaafını, Romalı filozof Seneca yüz yıllar önce açıklıyor:  - Devlet içerisinde çeşitli görevlere sahip insanlardan hiçbiri kimi geçtiğini düşünmez, hep kim tarafından geçildiğini düşünür. Binlerce rakibi arkalarında bırakmakla övüneceklerine, önlerinde bulunan o tek kişiye bakıp kendilerini içten içe kemirirler. Asla dönüp arkaya bakmamak her türlü hırsın temel sorunudur.  GURME Okurumuz “gurme” nedir, kimdir, bunun Türkçesi yok mudur, diye sormuş...  Gurme diye, malum, yemeklerin lezzeti konusunda uzman sayılan, yemek tadı gelişmiş, yemeğin malzemesi ve pişirimindeki incelikleri bilen kişilere deniyor...  Türkçesine gelince... Yer yer “tatbilir” deniyor. Tarık Konal dostumuz “tadımcı” denebileceğini de yazmış.  OLEYYY  Spor salonlarında içinde Atatürk geçen marşların söylenmez oluşuyla ilgili yazımız üzerine... Fenerbahçeli ve Beşiktaşlı okurlarımız hoparlörden okunmasa da biz okuruz salonlarda o marşları diye duyarlık gösterdiler. Teoman Erol arkadaşımız ise şu mesajı yolladı:  “Bazı ulusal maçlarda mehter marşı çalıyorlardı, vazgeçtiler. Çünkü korosu olmuyor. Bu arada maçlarda sürekli İspanya’da boğa dövüşlerindeki ‘oleyy’li müzik çalınıyor... Bizim marşlardan kaçıp, İspanyol marşına sığınmak komik oluyor...” NEDEN YATILI  Tarikat ve cemaat benzeri yapılara ait yurtlarda zaman zaman patlak veren tecavüz vakalarının sonuncusuna Ümraniye’de rastlandı. Yatılı kurs açan bir derneğin yöneticilerinin en az 6 çocuğa tecavüz ettiği bildirildi.  Yatılı kurslar hayli yaygın. Çok sayıda aile özellikle okulların tatil olduğu dönemlerde bu kurslara çocuklarını gönderiyor. Gazeteci arkadaşımız Nazire Kalkan mesajında diyor ki:  - Ülke gerçekleri açıkça ortaya koymakta ki “Yatılı Kuran Kursu” diye bir şey olmamalı. Zaten neden yatılı? Nedir açıklaması? Gündüz verilen eğitim neden yeterli olamıyor da ille de yatılı oluyor? Yatılıda ailenin denetimi zayıflıyor. Devlet ise neredeyse hiç yok. Yani risk çok büyük...",https://www.milliyet.com.tr/yazarlar/melih-asik/chp-100-yasinda-6028171
Melih Aşık,İntihardan dönüş!,12 Eylül 2019,"Artık her şeyin bir “günü” var. Böylece çeşitli konular hakkında farkındalık yaratılıyor. 10 Eylül de “İntihar Günü” idi. Çeşitli platformlarda “intiharların nedenleri” tartışıldı. BBC internet sitesinde şu yazı gözümüze çarptı: - Bir insanı intihardan vazgeçirmek için ne yaparsınız? Aklımıza Montesquieu’nün İran Mektupları’nda anlattığı öykü geldi. Doğu memleketlerinden birinde kendini yakmak isteyen bir kadın valinin huzuruna çıkarak izin ister... İslamiyet’te intihar kabul edilmediği için vali bu talebi reddeder... Bunun üzerine kadın “Şu hale bakın, insan kendini bile yakamıyor. Annem, kız kardeşlerim, teyzem kendini yakmadı mı? Ben neden yakamıyorum?” diye isyan eder. Kadın bunları söylerken orada bulunan bir Budist rahip, valiye kadının kendini kurban etmesine izin vermesini tavsiye etmiş. Demiş ki: - Bu, Tanrı Brahma’nın gözünde iyi bir eylem olur. Zira kadın öteki dünyada kocasına kavuşacak, onunla ikinci bir evliliğe başlayacaktır... Kadın bunları duyunca adeta çıldırır: - Ne, kocama mı kavuşacağım? Kendimi yakmıyorum o halde. Onu cehennemin dibinden çıkarmak için parmağımı bile oynatmam. Ahiretten vazgeçiyorum. Müslüman oluyorum... Budist rahip, kadını intihardan işte böyle vazgeçirmiş... Sözler Atatürk’ün... Atatürk bu sözleri söyledi mi, söylemedi mi? Son günlerin bir tartışma konusu da bu... Hangi sözler mi onlar: “Tarihimizi okuyunuz, dinleyiniz... Görürsünüz ki, milleti mahveden, esir eden, harab eden fenalıklar hep din kisvesi altındaki küfür ve melanetten gelmiştir. Onlar her türlü hareketi dinle karıştırırlar. Halbuki, elhamdülillah hepimiz Müslüman’ız, hepimiz dindarız, artık bizim dinin icabatını öğrenmek için şundan bundan derse ve akıl hocalığına ihtiyacımız yoktur. Analarımızın, babalarımızın kucaklarında verdikleri dersler bile, bize dinimizin esasatını anlatmağa kâfidirler.” Malumatfuruş internet sitesi araştırmış, bu sözlerin gerçekten Atatürk tarafından Esnaf Cemiyeti’nin çayında 16 Mart 1923 tarihinde söylendiğini ortaya çıkarmış. İDAM Suçlar arttığında, vatandaşın canı yandığında, çaresizlik büyüdüğünde hemen gündeme idam cezası geliyor. Siyasetçiler halkı teskin etmek için idam yanlısı gibi görünüyor. Avrupa’da altına imza attığımız protokoller, cezanın geriye yürümeyeceği vs. gibi gerçekler yokmuş gibi davranılıyor. Bir soru ise hiç sorulmuyor. O soru şu: - İdamın olmadığı, cezaların Türkiye’ye göre çok hafif olduğu Avrupa ülkelerinde neden Türkiye’ye göre çok daha az suç işleniyor? Demek ki suçların artması bire bir cezaların azlığına bağlı değil. Birçok başka etken var. Öncelikle eğitimin, sosyal ve ekonomik ortamın tartışılması gerekiyor. TRT TRT Haber internet sitesinde bir haber: “Muğla’da Stratonikeia Antik Kenti’nde bulunan 3 bin yıllık tarihi cami restore edildi.” Türk Tarih Kurumu eski Başkanı Prof. Yusuf Halaçoğlu not geçmiş: “Hepimizden kesilen parayla ayakta duran koca TRT’ye bakınız. 3000 yıllık cami restore ediliyormuş. İslamiyet geleli 1400 yıl, Hıristiyanlık 2000 yıl oldu. Ne demeli?” ÇOĞUL Vatandaş tekili çoğulu bilmeyebilir. Ancak resmi yazışmaları yapanların eskiden asgari Osmanlıca bilgisi olurdu. Artık o da pek kalmadı. Son zamanlarda resmi yazışmalarda bir sözcük özellikle kulağımızı tırmalıyor: “Mevzuatlar”... Malumunuz, kelime olarak mevzuat zaten çoğuldur. Mevzuat deyince bir konuda yürürlükte bulunan yasa, tüzük, yönetmelik, kararname gibi düzenleyici belgelerin tümü akla gelir. Kökeni “vaz etmek”tir. Ayrıca mühimmat, neşriyat, izahat, icraat, teferruat vs. gibi zaten çoğul olan sözcüklerin sonuna da sık sık çoğul eki takıldığını görmekteyiz. Yanlıştır. FİŞ Bankaların ATM’lerinden para çeken vatandaşlar ellerine gelen fişleri ne yapıyor? Kimi cebine koyuyor, kimi yere atıyor. ATM’lerden çıkan fişleri atmak için oraya bir kutu koymak gerek. Ancak bankalar bu duyarlığı göstermiyor. Derken baktık; HSBC adlı banka bu uygulamayı başlatmış. Para çekilen yere atılacak fişler için bir kumbara yerleştirmiş. Bravo...",https://www.milliyet.com.tr/yazarlar/melih-asik/intihardan-donus-6032217
Melih Aşık,Hikâyeler...,31 Ağustos 2019,"New York’ta saldırıya uğrayan İkiz Kuleler’de binlerce kişi hayatını kaybetti. Aylarca yas tutuldu, dini mekânlarda onlar için dua okundu. Ve o yas bitmeye yüz tutmuşken New York Times ölenlerin anısına Kader Portreleri (Portraits of Grief) adlı bir proje başlattı. Öldürülen her bir kişinin hikâyesini yayımlama kararı aldı. İkiz Kuleler’de ölen 2500’ü aşkın New Yorklunun hikâyesi günbegün yayımlandı. Yukarıdaki bilgiler Selçuk Şirin’in “Bir Türkiye Hayali” kitabından alındı... Ölenlerin hikâyeleri kalanları teselli eder. Anılarını geleceğe taşır. Toplumun kendine saygısını yüceltir. Biz de sık sık şehit hikâyeleri okuyoruz gazetelerde... “Üç aylık nişanlıydı, yıl sonunda evleneceklerdi.” “Ailesini geçindirmek için askerliğe adım atmıştı.” “İki yıllık evliydi, eşi yakında doğum yapacaktı.” Bizim şehitlerimizin hikâyeleri işte bu kadar... Adeta başlamadan bitiyor... Gençlik yılları birer satırla noktalanıyor. Bir hikâyeleri bile kalmıyor geriye... ARABA Makam araçlarındaki sorumsuzluk ve savurganlık konuşulurken... Tarihin kimi sayfalarında olumlu satırlar buluyoruz... Örneğin Refik Halid Karay 1947 yılında Akşam gazetesinde şunları yazar: “Abdülhamit’in nazırları (bakanları) makam arabalarına değil, kendi hususi arabalarına binerlerdi. Yani devlet hazinesinden vükelayı kirama (ulu vekillere) atlı mükellef arabalar tahsis edilmezdi. O zamanlarda yüksekçe maaş alan her memurun zaten birkaç atı ve arabası bulunurdu. Nazır oldu mu lüzum görürse arabasını ve atlarını değiştirir, daha iyilerini alırdı.” Dönemin türlü olumsuzluklarına rağmen böyle olumlu yanları da vardır... Şah’ın unuttukları! Eski Dışişleri Bakanı İhsan Sabri Çağlayangil’in anılarını zaman zaman açar tekrar okuruz. “Kader bizi una değil üne itti” adlı kitabı yeniden karıştırırken İran Şahı’nın Türkiye ziyaretiyle ilgili anılar dikkatimizi çekti. Bakan Çağlayangil Türkiye gezisinde İran Şahı’na refakat etmektedir. Birlikte Kuşadası’na giderler. Şah, Çağlayangil’i sabah kahvaltısına davet eder. Kahvaltı sürerken büyükelçilikten bir kurye gelir. Şah kurye ile uzun uzun konuşmak ona talimatlar vermek zorunda kalır. Sonra İhsan Sabri’ye döner: - Ne çektiğimi görüyorsunuz. Liyakatli müşavirlerim olsa ben de rahat edeceğim... Çağlayangil cevap verir: - Liyakatli müşaviri yaşatmazsınız ki... - Neden? - Çünkü siz doğruyu değil, hoşunuza gidecek şeyleri işitmek istiyorsunuz... Bu yüzden yaşatmazsınız. (s. 153) Şah o konuşmada demokrasiyi de anarşi olarak niteler... Yüzünü bir türlü Batı’ya dönememiştir. PARK Kadıköy dâhil... Bazı semtlerdeki araç trafiğinden şikâyetler yoğunlaşıyor. Çözüm mü? Elbette var... ABD’de Seattle şehrinin etrafında ücretsiz büyük parklar inşa edilmiş. İnsanlar araçlarını şehir dışında park edip şehrin içine otobüsle girmeye özendiriliyor. Eğer kente araçla girerlerse kendilerinden çok acıtıcı park parası alınıyor. Kadıköy Belediye Başkanı’nın seçim öncesi bu yolda bir vaadi vardı. Bu yönde hazırlık yapılıyor mu? Umarız... ÇİLE Kemal Ahmet (1894-1933) çileli bir yaşamın içinden geçerek genç yaşta hayata veda etmiş bir gazeteci. 1932 yılında yayımlanan tek kitabı bir süre önce Simurg Yayınları’ndan çıktı: Sokakta Harp Var... Kitabın arka kapağında Nâzım Hikmet’in Kemal Ahmet için yazdığı şiir yer alıyor... Kimisi hapiste kimi işsiz; çile çeken tüm meslektaşlarımızı bu unutulmaz dizelerle anıyoruz: “Kafası yüzde yüz uygun muydu kafama Bilmiyorum ama O benim soyumdandı Etiyle kanıyla değil Belki de heyecanıyla değil Batırıp parmaklarını kanayan yarasına Beyninin ışığını sattığı için, Bir ekmek parasına. Fakat ne yazık ki, o, Namludan kopan bir kurşun gibi haykırıp, Karanlık acıların camını kırıp, Güneşi, doludizgin gözlerine dolduramadı. Gün geldi, ağrıdan ayakta duramadı, Ve işte o zaman, Çocuğunu boğan, Bir ana gibi, Bir çözülmez çemberin kıvranarak içinde, Boğdu kendi elleriyle yüreğini, Bir rakı kadehinde Tutunmak istedi, kaçtılar; Çalıştı; kırbaçladılar; Susadı; kendi kanını içti o! Parça parça insan kafası satılan, Kaldırımlarında aç yatılan, Bir caddeden, Mukaddes bir ıstırap şarkısı gibi gelip, Geçti O! TOKAT Attığınız tokada karşılık vermeyen kişiden sakının: O hem sizi bağışlamaz hem de kendinizi bağışlamanıza olanak bırakmaz. Bernard Shaw",https://www.milliyet.com.tr/yazarlar/melih-asik/hikayeler-6025323
Melih Aşık,Stadyum keyfi!,17 Eylül 2019,"Ekrem İmamoğlu, Galatasaray Başkanı Mustafa Cengiz’den Vodafone Stadı’nda loca istemiş. Hayatlarında stada hiç gitmemiş 10 çocuğu maça götürmüş, onlarla birlikte locadan maç izlemiş. Güzel bir jest ve iyi bir PR çalışması. Ancak Büyükşehir Başkanı’ndan daha fazlası beklenir. Örneğin, Sayın İmamoğlu büyük kulüp başkanlarıyla masaya oturur. Geliri sınırlı ailelerin çocuklarına spor imkânları sağlayacak anlaşmalar yapabilir. Nasıl mı? Devlet büyük kulüplere başta arazi olmak üzere büyük imkânlar sağlıyor. Bu kulüplerin spor tesislerinden ise sadece kendi sporcularıyla, ücret karşılığında varlıklı ailelerin çocukları yararlanabiliyor.   Çoğu boş duruyor. Başkan İmamoğlu kulüp başkanlarıyla dar gelirli aile çocuklarının da bu tesislerden yararlanması için destek isteyebilir. Kulüp tesisleri bir biçimde imkânları sınırlı aile çocuklarına da açılabilir. Büyükşehir başkanına böyle büyük işler yakışır. Ağaç güzel ama! Ağaçları olması yerde koruyamıyoruz, mesela ormanları talan ediyoruz. Yangından koruyamıyoruz. Ancak tutuyor en olmadık yerlere ağaç dikiyoruz. Mesela tarihi eserlerin çevresine gelişigüzel ağaç dikiliyor, bu ağaçlar büyüyünce tarih yapıların önünde perdeler oluşturuyor. Mimar Sinan Genim, “İstanbul Yazıları” adlı kitabında buna değiniyor. Dolmabahçe ve Topkapı Sarayı’nın ağaçlarla perdelendiğini, Sultanahmet Meydanı’nda Dikilitaş, Örme Sütun, Yılanlı Sütun, Alman Çeşmesi gibi eserlerin ağaçlar yüzünden   dışarıdan görünmez olduğunu kaydediyor. Ve ekliyor: “Neredeyse hepimiz Beyaz Saray’ı, Buckingham Sarayı’nı, Louvre Müzesi’ni televizyonda görmüşüzdür. Bu görüntülerde söz konusu yapıları örten, onları görünmez kılan hiçbir ağaç yoktur. Hele Louvre Müzesi’nin etrafında bitki bile bulunmaz.” Bilemeyiz belediyelerin park ve bahçeler müdürlükleri konuyla ilgilenir mi? MENZİL Eskişehir’in Sivrihisar ilçesine bağlı Göktepe, Kaldırım ve Ahiler köylerinden 60 kadar öğrenci, taşımalı eğitim kapsamında, Ertuğrul köyündeki okula gidiyordu. Milli Eğitim Müdürlüğü, bu öğrencilerin köylerini Buhara köyünde yeni yapılan okula bağlamak istedi. Köylüler “Buhara’da kimse yaşamıyor. Sadece Menzil tarikatının şeyh ve müritleri var” diyerek Milli Eğitim’in kararına direndiler. CHP Milletvekili Utku Çakırözer konuyu medyaya taşıdı. Sonunda Milli Eğitim Müdürlüğü’nden dün “Çocuk-larınızı istediğiniz okula göndere-bilirsiniz” kararı çıktı. Mutlu sona varıldı! Velilerin çocukların eğitimiyle ilgilenmesi güzeldi. ANNE 15 Temmuz darbe girişiminin ardından askeri okullarda çocukları öğrenci olan anneler AK Parti İstanbul İl Binası önünde oturma eylemi başlattı. Diyarbakır’da kayıp çocuklarını arayan anneler gibi İstanbul’da 15 Temmuz öfkesi içinde mahkûm edilen çocuklarını kurtarmak isteyen anneler de, Cumartesi Anneleri de muhteremdir. Annelerin gözyaşları sahicidir. VECİZE Bana en çok acı veren şey dünyayı sıradan adamın gördüğü gibi görmek zorunda oluşumdur, üstelik onun yanlış gördüğünü bilimsel olarak biliyorken. Kimi ülkelerin esenliğiyle ilgili karar oy çokluğuyla verilir. Oysa herkes bilir ki dünyada iyi insandan daha çok kötü insan vardır. Lichtenberg (1742-1799)",https://www.milliyet.com.tr/yazarlar/melih-asik/stadyum-keyfi-6035233
Melih Aşık,Marşlar da sustu!,03 Eylül 2019,"Hafta sonunda Voleybol Kadın Milli Takımımızın Hırvatistan’la yaptığı maçı TV’de izledik. Takımımız neşesiz, isteksizdi. Hırvatistan’ı zorlukla 3-2 yendik. Tribünlerde eski coşku yoktu. Bayraklar sağa sola sallanıyor ancak ses çıkmıyordu. Çünkü ortak bir slogan veya marş yoktu. Özellikle basketbol ve voleybol milli takımlarımızın maçlarında maçlarında hoparlörden ulusal duygu yüklü marşlar söylenir, hem seyirci hem oyuncular bu marşlarla coşardı. O marşlar artık duyulmaz oldu. Önce “Çıktık açık alınla” diye başlayan “10’uncu Yıl Marşı” spor salonlarını terk etti! Ardından “Yaşa Mustafa Kemal Paşa” sözleriyle yürekleri büyüten “İzmir Marşı” onu izledi. Atatürk’ün Samsun’dan Havza’ya yürürken arkadaşlarına öğrettiği “Dağ Başını Duman Almış” diye başlayan Gençlik Marşı da söylenmiyor artık. Atatürk ve Cumhuriyet coşkusu içeren, kitleleri ortak duygularda birleştiren ve coşturan marşlar unutturuluyor. Atatürk ve Cumhuriyet değerlerinin gündemden ve tarihten çıkarılması için yürütülen programın parçasıdır bütün bunlar. KUZU’NUN SESSİZLİĞİ! Twitter âleminin en renkli simalarından biri kuşkusuz Cumhurbaşkanı Başdanışmanı Prof. Burhan Kuzu. Attığı tweet’lerle sosyal medyayı sallıyor. İşte son mesajı: “İkinci Abdülhamid Han tahttan uzaklaştırılınca bir gazeteci Mithat Paşa’ya sormuş: ‘Paşam istediğiniz oldu, şimdi ülke için projeniz nedir?’ Paşa ‘Biz sadece Abdülhamid’i yıkmaya odaklandık, sonrası ne olur düşünmedik’ demiş. Ne oldu? İmparatorluk çöktü. Tek hedef Erdoğan. Sonra?” Hoca dokunaklı bir konuya temas etmişti. Ancak küçük bir tarih hatası vardı! Onu da Twitter ahalisi işaret etmekte gecikmedi: “Mithat Paşa’nın Abdülhamid’in emriyle Taif’e hapse gönderilip, boğulduğu tarih, 1884. 2. Abdülhamid’in tahtan indirildiği tarih, 1909. Mithat Paşa, öldükten sonra meydana gelen bir olay için nasıl röportaj verebiliyor?” Hoca’dan hâlâ yanıt yok... KAMYON Mersin’de şeftali yüklü kamyonet devriliyor, 4 işçi ölüyor, 11 işçi yaralanıyor. Vicdansız şoför veya kamyonet sahibi araca yüklediği sandıkların üzerine de 15 işçi almış. Benzer haberleri sık sık okuruz... Gerisini öğrenemeyiz... Yaralanan işçilerden kaçı bir daha çalışamayacak durumdadır? Kazazedelere bir tazminat ödenmiş veya ödenecek midir? Kazanın olduğu ilde kontroller ve caydırıcı önlemler neden aksamıştır? İlin valisi ve trafik sorumluları neden görevlerini yapmamıştır? Sonuç: Trafikten sorumlu olanlar sorgulanıp ceza almadıkça bu facialar böyle sürecektir. MİLOR Ünlü gurme (lezzet yazarı) Vedat Milor dondurma reklamında oynamış. Acaba yaptığı doğru mu, yanlış mı? TV röportajında doğru yapmış diyen var, yanlış diyen var... Tabii ki yanlış... Siz lezzet yazarına ancak size anlattığı yemek veya mekânlarla ilgili yargılarında tarafsız olduğu için inanırsınız. Adam para karşılığı gıda ürünü reklamı yapıyor, çıkar karşılığında, inansın inanmasın, bir ürünü övebiliyorsa... Artık inanır mısınız? FIKIH İstanbul’da “Fıkıh-Der” adlı yasa dışı bir dernek kurmuşlar. Bu derneğe bağlı yatılı bir Kuran kursu açmışlar. Ve bu kursta 30’a yakın çocuğa tecavüz etmişler. İki soru: Neden din perdesi ardında yürütülen bu iğrençlikler konusunda Diyanet İşleri Başkanlığı’nın bir önerisi, kınaması veya uyarısına rastlanmaz? 2) Neden bu tür kursları izlemek ve denetlemekle yükümlü merciler sorgulanmaz? NOT Genç yazarlarımızdan Elif Çongur, Twitter mesajında olağan bir düğün telaşını yansıtıyor: “Annemi kuaföre getirdim, koltukta gelin var. Fotoğrafçı, makyöz, elti, görümce, kalabalık kıyamet... Damat gelin arabasını getirdi ‘Yedim tatlıyı aldım Yozgatlıyı’ yazdırmış. Gelin kavga çıkardı. Damat yazıyı değiştirmeye gidiyor: ‘Ev alacaksan üst kattan kız alacaksan Yozgat’tan’ yazılacakmış. Damat hâlâ dönmedi.”",https://www.milliyet.com.tr/yazarlar/melih-asik/marslar-da-sustu-6026841
Melih Aşık,Altın peşinde...,10 Eylül 2019,"Çanakkale Kirazlı tepelerinde üretilecek altın için 11 bin ton siyanür kullanılacağını, Çanakkale halkının içtiği suyun Atikhisar Barajı’ndan geldiğini, bu barajın Kirazlı tepelerinden beslendiğini Çanakkale Belediye Başkanı Ülgür Gökhan’ın ağzından yazdık. - Kirazlı tepesine bir bardak su dökseniz, Çanakkale’de musluktan içersiniz, diyor Ülgür Bey. Sözünde abartma var mı? Devletin sorumlu kurumları durumu incelemeli; ya Çanakkale içme suyunun Kirazlı’dan geldiğini yalanlamalı ya da halkın ölümcül bir tehlikeyle baş başa bırakıldığını açıkça ilan etmeli. Geçiyoruz işin parasal yanına... Kanadalı Alamos şirketinin yetkilisi Başkan Ülgür Gökhan’a demiş ki: - 6 yılda 800 milyon dolarlık altın üreteceğiz. Bunun yüzde 10’unu yani 80 milyon doları Türk devletine vereceğiz. Okurumuz Muvaffak Gözaydın diyor ki: “Benim bu açıklamadan anladığım şu... Biz onlara 800 milyon dolarlık altını 80 milyon dolara veriyoruz. Ek olarak çevre katliamına göz yumuyoruz.” Alışverişin böylesine şapka çıkarılır... GÜVENSİZ ORTAK Geçen yıl yaz aylarında ABD ile Türkiye “Menbiç Yol Haritası” konusunda anlaşmıştı. 1 Kasım’da “Amerika-TSK unsurlarının müşterek devriyesinin başladığı” açıklandı. Anlaşmaya göre, Menbiç’te YPG’nin elindeki silahlar toplanacak, militanlar bölgeyi terk edecekti. Ortak devriyeler yıl sonuna kadar sürdü. Sonra ne mi oldu? Müşterek Özel Görev Kuvvet Komutanı’yken geçen ay emekli edilen Tuğgeneral Erdal Şener bir sohbette dedi ki: “Ben Fırat’ın batısında PKK/PYD’nin elinde olan Menbiç’te Amerikalılarla devriye yaptım. Bir gün Menbiç’e girmedik. Dostlar alışverişte görsün devriyesi oldu.” YPG bölgeyi asla terk etmedi. ABD ortak devriye vs. görüntüsü altında sadece YPG’ye vakit kazandırmış, gönderdiği silahlarla bu örgütü biraz daha güçlendirmiş oldu. Şimdi de Fırat’ın doğusunda “güvenli bölge” için “ortak devriye” başladı. Sonuç Menbiç’ten farklı olur mu? Neden olsun? Nitekim Cumhurbaşkanı Erdoğan diyor ki: - Anlaşılan o ki müttefikimiz ABD bizim için değil, terör örgütü için güvenli bir bölge oluşturmanın peşinde... Tüm gelişmeler Şam rejimiyle iş birliğinin zorunluluğunu işaret etmiyor mu? ÇORLU Anne Mısra Öz Sel... Çorlu tren kazasında eşi Fatih Sel ve 9 yaşındaki oğlu Oğuz Arda Sel’i kaybetti. Anne Zeliha Bilgin... Çorlu kazasında 14 yaşındaki kızı Bihter Bilgin’i, kız kardeşleri Emel Duman ve Derya Kurtuluş ile 5 aylık yeğeni Beren Kurtuluş’u kaybetti. Anne Aysun Köse... Tren faciasında kızı Sena Köse’yi kaybetti. Bu üç anne 25 insanın öldüğü tren kazasında yakınlarını kaybedenlerden sadece üçü. Hiçbir kabahatleri olmadığı halde ihmal yüzünden hayatları kararmış, ömür boyu sürecek acılar içine yuvarlanmış insanlarımız. Tek dilekleri var; bu faciada sorumluğu olanların ortaya çıkarılması ve cezalandırılması. O yüzden adil bir yargılama bekliyorlar. Geçen duruşmada itilip kakıldılar, tartaklandılar. Çorlu kazasının ikinci duruşması bugün yapılacak. Bu acılı analar babalar tekrar itilip kakılmasın, adil yargılamayla acıları hafifletilsin. Vicdanın sesi dinlensin. OTO İBB yetkilisi Yenikapı’da açıkladı: “İsrafa son verilmesiyle toplamda 1.247 araç sistemden çıkmıştır ve bu sayede de yılda 50 milyon liralık tasarruf sağlanmıştır.” Güzel açıklama ama yeterli mi? Yetmedi... İhale nasıl yapıldı? Araçlar kimlerin kullanımına verildi? Altında kimlerin imzası vardı? Ortada bir suistimal varsa sorumluları da açıklanmalı, gerekli suç duyuruları yapılmalı, kimse töhmet altında bırakılmamalı, böylece gelecek için de olumlu örnek oluşturmalı... BARUT Waterloo savaşında bir ara toplar susmuş. Napolyon, generalini çağırıp sormuş: - Toplar neden sustu? - 6 sebebi var, demiş general, birincisi barut bitti. - Barut bittiyse gerisini saymana gerek yok, demiş Napolyon. Eğitim tartışmaları içinde MEB’in şu tespiti gözümüze çarptı: - İlkokul çocuklarının yüzde 66’sı okuduğunu anlamıyor. Çocukların üçte ikisi okuduğunu anlamıyorsa, eğitimin tartışacak neyi kalıyor?",https://www.milliyet.com.tr/yazarlar/melih-asik/altin-pesinde-6030823
Melih Aşık,Bodrum kaçakları!,22 Ağustos 2019,"Çevre ve Şehircilik Bakanı Murat Kurum, Bodrum koylarını sahil güvenlik botuyla gezerek incelemeler yapmış, günün sonunda Yalıkavak, Gündoğan, Gölköy, Gümbet’te yüzlerce kaçak konut ve otel inşaatını mühürlenmiş. Bakan Kurum, “kaçak yapılaşmaya izin vermeyeceklerini” belirterek şöyle demiş: - Firmalara bir ay süre verilecek, eğer imara aykırılıklar giderilmezse biz valilikler aracılığıyla yıkım yapacağız... Peki, bu projeleri onaylayanlar, göz yumanlar, görmezden gelenler ne olacak? Bakan’ın “Kaçak yapılaşmaya izin vermeyeceğiz” teminatı güzel. Peki, bugüne kadar neden izin verildi? Kimler izin verdi? Ne karşılığı izin verdi? Onlarla ilgili ne gibi soruşturma var? Daha doğrusu var mı? Bundan sonrası mı? Muhtemelen... İçi çikolata dolu çantalarıyla siyah giyimli adamlar kapı kapı dolaşır. Milli servet edebiyatı yapılır. İnşaat devam eder. Bunun tek istisnasını İstanbul’un eski Belediye Başkanı Nurettin Sözen Park Otel’in imara aykırı 17 katını yıkarak sergilemişti. Başka örnek aklımıza gelmiyor. Kaçak inşaat temelde durdurulamazsa çatıda durdurulamaz. Eğer çatıya ulaşmışsa kaçağın yıkılmaması, yıkılmasından iyidir diye düşünülür. Yangın uçakları İzmir’deki orman yangınlarında neden THK’nın yangın söndürme uçakları kullanılmadı? Siyasi yetkililer THK’nın 6 uçağının bulunduğunu, bunlardan üçünün çalışmadığını, geri kalan üç uçağın ring seferi için yetersiz olduğunu söyledi... THK yetkilileri ise kurumun toplamda 9 uçağının bulunduğunu, uçuş izni alınmış 5 uçaklarının bulunduğunu bildiriyor. Ne olursa olsun... Ülkede her yaz ormanların yandığı ve uçağa ihtiyaç duyulduğu bilinirken... THK veya olmazsa başka kurum aracılığıyla yangın söndürme uçakları temin edilip hazır tutulamaz mıydı? SÖZ - Kibre kapılmayınız, zira gurur patlıcan dolması gibidir; manzarası bile insanı doyurur ama kolay hazmedilmez. - Sivrisineğin biri “Uzat kulağını sana bir hikmet söyleyeceğim” derse inanma; sokup gidecektir. - İyi ki Amerika tütün diye daha kötü bir nesne içmiyor. Bunu da bayıla bayıla içerdi güce tapan dünya! Refik Halid Karay (1888-1968) İBEBE İstanbul Büyükşehir Belediye Başkanı’na ulaşmak isteyenler için internet adresine ihtiyaç duyulduğunu yazmıştık. Başkan danışmanlarından meslektaşımız Şükrü Küçükşahin arayarak “ekrem.imamoglu@ibb.gov.tr” adresine yazılan mesajları dikkatle izlediklerini, Başkan’a ilettiklerini anlattı. Bilginize... AV Av sezonu 17 Ağustos’ta açıldı. Avcılar birbirine “rast gele” dileğinde bulundu. Mustafa Sönmez arkadaşımız rast gele dileklerine şöyle bir ilave yapmış: “Rast gelmesin, her avdan eli boş dönün, bol karavana atın, tüfeğiniz tutukluk yapsın, barutunuz ıslansın, Allah sizi ıslah etsin, kıyacağınız her canlı, kâbusunuz olsun...” Aynen katılıyoruz... FESİH Görevden uzaklaştırılan Van Büyükşehir Belediye Başkanı yerine atanan Van Valisi Mehmet Emin Bilmez’in ilk icraatı belediye meclisini feshetmek, meclisin yetkilerini encümene devretmek oldu. 44’ü HDP’li 27’si AKP’li olan bu üyeler hakkında görevden alınmalarını hukuken mümkün kılacak bir soruşturma, bir dava var mı? Şu ana kadar bir sebep açıklanmadı. Seçilmiş kişilerin görevden alınmasında kamuoyu -haklarında soruşturma var- gibi gerekçeleri de yeterli bulmuyor, en azından bir mahkeme kararı arıyor... Kaldı ki üç başkanın görevden alınmasına gerekçe gösterilen soruşturmaların çoğu 31 Mart seçiminden önce açılmış, YSK bu soruşturmaları adayların seçime katılmasında sakınca olarak görmemiştir...",https://www.milliyet.com.tr/yazarlar/melih-asik/bodrum-kacaklari-6020479
Melih Aşık,Küçük önermeler!,17 Ağustos 2019,"Ekrem İmamoğlu İstanbul’da bazı ilçeleri yürüyerek dolaşmış. İyi etmiş. Bu arada umarız İstanbul’da yaya kaldırımı kalmadığını fark etmiştir. Yeni Başkan’a çağrıda bulunuyoruz: Lütfen ilk işlerden biri olarak kaldırımlara el atınız. Ve hazır söz açılmışken birkaç naçiz öneri daha: İstanbul’da cadde ve sokak tabelası çok eksiktir. Cankurtaran, itfaiye, polis dâhil adres arayanlar ona buna sormadan adresi bulamaz. Sokak tabelalarını yaptırınız. Tarihi eserlerin önünde bilgi verici plaketler (birkaç eser hariç) yoktur. Hem yerli vatandaşlar hem turistler, camilere, türbelere, kiliselere, anıtlara boş boş bakıp geçmektedir. Tarihi eserlerin uygun yerlerine İngilizce Türkçe plaketler koydurunuz. Tüm tarihi eserlerin Türkçe ve İngilizce kısa tanıtım metinleri bende mevcuttur. İsteyiniz vereyim. Yenikapı ve Maltepe’deki miting alanları boş durmaktadır. Bu iki alanda haftada bir iki kez halka açık konser düzenlenebilir. Büyük kulüpler yaz spor okulları açıyor. Bu okullara belli gelir düzeyinin altında kalan ailelerin çocukları gidemiyor. Büyük kulüplerle konuşarak tesislerin yoksul aile çocuklarına da açılmasını sağlayınız. İstanbul’u İstanbul yapan ama adı unutulmaya yüz tutan büyük adamın, Çelik Gülersoy’un bir heykelini yaptırıp mümkünse Sultanahmet’e yerleştiriniz. Şeftali mevsimi Şeftalinin en lezzetli olduğu mevsimdeyiz. Kayısı da öyle. Bu mevsimde aklımıza o eski fıkra düşer. Bir fabrikada şeflerden birinin adı Tali imiş. Tali Bey’e kısaca Şef Tali diye hitap edilirmiş. Şef Tali bir gün mazeretsiz olarak işe gelmemiş. İkinci gün de gelmeyince müdür bey meraklanmış, yardımcısını Tali Bey’in evine göndermiş. Adam kapıyı çalmış. Bir kadın açmış. Adam sormuş: - Şef Tali burada mı oturuyor? - Burada oturuyor ama kendisi evde yok, demiş kadın. - Peki, siz nesi oluyorsunuz? Kadın “r” harfini söyleyemezmiş. - Ben kayısıyım efendim, demiş. SPORCU Genç voleybol ve  basketbol milli takımlarımız Avrupa ve dünya şampiyonalarında çok başarılı sonuçlar alıyor. U18 genç erkek basketbol takımımız birkaç gün önce Avrupa şampiyonasında İspanya ile final oynadı. Bitime 12 saniye kala hakemler hatalı bir karar verdiler. Bizim takımın maçı kazanma şansını yanlış bir kararla bitirdiler. Maçtan sonra Federasyon Başkanı Hidayet Türkoğlu hakemlere ateş püskürdü. Futbolda da alışığız maç sonrası hakemleri suçlayan demeçlere. Ancak takımın 18 yaşındaki kaptanı Mustafa Kurtuldum maç sonrası ne dedi biliyor musunuz? - Evet, hakemler çok yanlış bir karar verdiler. Ama bu mazeret değil. Biz maçı bir hakem kararıyla kaybedecek noktaya getirmemeliydik... Helal olsun genç adam, büyüklere büyük bir ders verdin, dedik içimizden. ALTIN Çanakkale’ye 26 kilometre uzaklıktaki Kirazlı’da dağları dümdüz eden Kanadalı Alamos şirketi, kendi ifadesiyle: “2020 yılında üretime geçmeyi ve beş yıllık süreç boyunca 514 bin ons altın üretmeyi planlıyor”muş. Basit bir hesapla... 514 bin ons yaklaşık 15 ton ediyor. Demek şirket 5 yıl boyunca her yıl 3 ton altın üretecek. Altının tonu 270 milyon lira. Bir yılda üretilecek altının değeri 810 milyon lira... Bırakınız Türkiye’ye sadece yüzde 4 gibi komik bir oranın bırakılmasını... Global ölçekte baksanız bile... Bu kadar para için ormanları yok etmeye havayı, suyu ve toprağı zehirlemeye değer mi? Hoş, maden daha değerli de olsa, önceliğimiz İnsan ve onu besleyen doğa değil midir? SORGU Ankara neden Suriye’nin kuzeyinde Kürt ordusu ve Kürt devletçiği kurulmasına izin vermeyecek olan Esad yönetimiyle değil de Kürt devletini adım adım kuran ABD ile iş birliği yapıyor? Dış politikamız bu bir tek soruda düğümleniyor. Sorunun mantıklı bir yanıtı varsa neden açıklanmaz...",https://www.milliyet.com.tr/yazarlar/melih-asik/kucuk-onermeler-6017961
Melih Aşık,Ağustos minneti,29 Ağustos 2019,"Ulusal Kurtuluş Savaşımızın zafere ulaştığı gün olan 30 Ağustos’un yıldönümünde büyük Atatürk’e, O’nun silah arkadaşlarına, çilekeş Anadolu halkına ve her cephede kanıyla canıyla savaşan Mehmetçiğe minnet ve şükranlarımızı sunuyoruz. Bu zafer hakkında Atatürk şöyle diyordu:  “30 Ağustos Zaferi, Türk Tarihi’nin en önemli dönüm noktasıdır. Ulusal tarihimiz çok büyük, parlak zaferlerle doludur, ama Türk Ulusunun burada kazandığı zafer kadar kesin sonuçlu, yalnız bizim tarihimize değil, dünya tarihine yeni bir akım vermekte kesin etkili bir meydan savaşı hatırlamıyorum... Bu alanda akan Türk kanları, bu göklerde uçuşan şehit ruhları, devletimizin, cumhuriyetimizin ölümsüz koruyucularıdır.”  Yazar Falih Rıfkı Atay 30 Ağustos zaferi için şöyle yazmıştır;  “Neyimiz varsa, eğer bağımsız bir devlet kurmuşsak, hür vatandaşlar olmuşsak, şerefli insanlar gibi dolaşıyorsak, yurdumuzu Batı’nın pençesinden, vicdanımızı ve düşüncemizi Doğu’nun pençesinden kurtarmışsak, şu denizlere bizim diye bakıyor, bu topraklarda ana bağrının sıcaklığını duyuyorsak, belki nefes alıyorsak, hepsini, her şeyi 30 Ağustos zaferine borçluyuz.”  Türk ordusunun kazandığı bu zafer Birinci Dünya Savaşı’nda mağlup olan bir devletin galipleri yenilgiye uğratmasının tek örneğidir. Tüm mazlum milletlere örnek olmuştur. Ne var ki son dönemlerde Kurtuluş Savaşı’na ve Cumhuriyet’e karşı yabancılaşma süreci yaşanıyor. Diğer ulusal günlerle birlikte 30 Ağustos önemsizleştiriliyor. Aslını inkâr eden, kahramanlarını tanımayan, tarihini unutan ulusların uzun süre yaşama şansı, başarılı olma ihtimali var mıdır?  KAYYUM  Mardin Valisi ve Kayyumu’nun devlet büyüklerine 600 bin liralık hediye verdiği iddiası gündemdeyken...  Bizim bir “Kamu Görevlileri Etik Kurulu”muzun bulunduğunu, 2004 yılında Avrupa Birliği’ne uyum için Etik Davranış İlkeleri Yönetmeliği çıkarıldığını hatırlatalım. Diyor ki yönetmelik:  “Kamu görevlisinin tarafsızlığını, performansını, kararını veya görevini yapmasını etkileyen veya etkileme ihtimali bulunan her türlü eşya ve menfaat hediye kapsamındadır. Kamu görevlilerinin hediye almaması, kamu görevlisine hediye verilmemesi ve görev sebebiyle çıkar sağlanmaması temel ilkedir. Kamu görevlileri, kamu kaynaklarını kullanarak hediye veremez, resmi gün, tören ve bayramlar dışında, hiçbir gerçek veya tüzel kişiye çelenk veya çiçek gönderemezler.” Köksal Toptan başkanlığındaki Etik Kurul ne diyor Mardin’e?  HEKİM  Kadıköy Osmanağa Muhtarı Zeynep Ayman mesaj geçmiş...  “Göreve başladığı günden bu yana güler yüzü ve donanımlı tıp bilgisiyle hastalarına hizmet veren Aile Sağlığı Merkezi doktorlarından Eyüp Borucu, sebep gösterilmeden görevden alınmıştır.” Ülkede yaşanan dramlardan biri de bu...Bir insan görevden alınınca gerekçesinin açıklanması gerekir. Gerekçe açıklanmayınca o kişinin çevresinde bir kuşku bulutu oluşur. Görevden alınan kişi kuşkuların altında ezilir.Adama suçlu muamelesi yapıyorsunuz. Ama suçunu açıklamıyorsunuz. Ne insafa sığar, ne vicdana...  GASTRO  Gastronomi yazarı Vedat Milor geçenlerde bir anket düzenlemişti:  - Menemen soğanlı mı iyi olur, soğansız mı?  Şimdi de yeni bir anket düzenlemiş:  - Balığa limon sıkılır mı, sıkılmaz mı?  Çoğunluğun fikrini anket sonuçlanınca göreceğiz... Radyo yıllarında rahmetli Eşref Şefik’in sohbetleri sırasında böyle sorular çokça sorulurdu.  Örneğin, bir defasında, dinleyici şu soruyu sormuştu:  - Lüferin ızgarası mı iyi olur, tavası mı?  Eşref Şefik şu yanıtı verdi:  - Izgarası iyi olur, ama tavası da fena olmaz...  Ve sözü şöyle bağladı:  - Bu soruyu da böylece cevaplamış olduk... LAMBA  Modern bir Çin hikâyesi...  Kadın, Alaaddin’in sihirli lambasını bulur.  Lambayı ovalamaya başlar ve cin her zamanki gibi çok geçmeden ortaya çıkar.  Kadın dileğini açıklar:  - Kocamın sadece benimle ilgilenmesini istiyorum. “Sabah kalkar kalkmaz, ilk iş beni düşünmesini, gittiği her yere beni de götürmesini istiyorum...”  Cin de kadının isteklerini anında yerine getirir, onu Iphone’a dönüştürür...",https://www.milliyet.com.tr/yazarlar/melih-asik/agustos-minneti-6024164
Melih Aşık,Demokrasi havası!,20 Ağustos 2019,"Diyarbakır Büyükşehir Belediyesi Başkanı Adnan Selçuk Mızraklı, Mardin Büyükşehir Başkanı Ahmet Türk ve Van Büyükşehir Başkanı Bedia Özgökçe Ertan dün görevden alındı. Yerlerine o illerin valileri kayyum olarak atandı. İçişleri Bakanlığı’ndan yapılan açıklamada Mızraklı, Türk ve Ertan’ın “terör örgütleriyle iltisak - irtibatı olduğu”, “terör örgütlerine destek verdikleri yönünde tespit ve deliller bulunduğu” belirtildi. Ayrıca üç belediye başkanının, “haklarındaki adli/idari soruşturma/kovuşturmalar nedeniyle” tedbir olarak görevlerinden uzaklaştırıldıkları kaydedildi. Her üç isim 31 Mart seçimlerinde yani bundan 6 ay önce belediye başkanı adayı olurken seçilmelerinde sakınca görülmemişti.  Demokrasinin kurallarından biri “Seçimle gelen seçimle gider” şeklindedir. Başkanların haklarında bir mahkeme kararı dahi olmaksızın görevden alınmaları demokratik kurallar açısından tartışılacaktır. Sosyal medyada dünden itibaren Ankara, İzmir ve İstanbul belediye başkanlarının da yarın benzer sebeplerden görevden alınabilecekleri konuşulmaya başlanmıştır. Bu uygulama gündemi değiştirmek açısından yararlı görülebilir ama ülkede biraz olsun demokrasi havası solumak isteyenleri hiç mutlu etmedi. İZMİR FARKI... Dostumuz tatilinin bir bölümünü İzmir’de geçirmiş. Körfez gemileriyle zaman zaman yolculuk yapmış. İlk gün bindiği geminin adının “1881 Atatürk” olduğunu görünce sonraki yolculuklarında önce geminin adına bakmaya başlamış. Neler miymiş gördüğü isimler? İzmir’in unutulmaz belediye başkanları Ahmet Piriştina ve İhsan Alyanak... İzmir ve Türkiye futbolunun efsane isimleri Metin Oktay, Gürsel Aksel, Cengiz Kocatoros. İzmir âşığı merhum şarkıcı Dario Moreno. Kubilay, Hasan Tahsin, Aziz Sancar, Attila İlhan, Gezi, Soma 301. Gemilerin üst katına çıkan merdivenlerde gemiye adını veren isimler fotoğraflarıyla birlikte kısaca tanıtılıyormuş. Gemilerin sadece isimleriyle değil, konforuyla da güzel olduğunu söyleyen dostumuz, sözü, “İzmir farkını gemilerinde de görüyorsunuz” diye noktaladı. İBB İstanbul Belediye Başkanı Ekrem İmamoğlu’na geçen yazımızda yaptığımız öneriler ilgi çekti... Okurlarımızın da aklından geçen öneriler var. Tavsiyeler var, ilginç fikirler var... Ancak Başkan’a ulaşmak için bir internet adresi yok. Beyaz Masa şikâyetleri alıyorsa da gerisiyle fazla ilgilenmiyor. Okurlarımız Başkan’a ulaşacak bir internet adresi istiyor. Aynı talep ilçe belediyeleri için de geçerli... DÖNÜŞ Bu tartışma hep vardır. Adama “dönek” diyorlar... O ise: “Ben dönmedim, değiştim, zamana ayak uydurdum” diyor... Aziz Nesin’e bu kavramlar sorulmuştu. Dedi ki: - Değişmek ileriye doğru olur. Tarihsel akışın doğrultusunda değişiyorsa bu değişmedir. Tarihsel akışın tersine değişiyorsa bu dönekliktir.... PİYANO Ünlü sanatçımız Fazıl Say piyanosuyla Kaz Dağları’na çıktı. Binlerce doğasever için, katliama uğrayan ağaçlar, topraklar, ormanlar için çaldı. Dağlar ona ses verdi. Yetmiyor. Bu doğa katliamına bütün ülkenin ses vermesi gerekiyor. Avrupa ülkelerine sık sık seyahat ediyoruz. Dağlardan tepelerden geçiyoruz. Spor ekranlarında Fransa, İtalya, Polonya turu gibi bisiklet turlarını havadan çekimlerle izliyoruz. O dağlarda hiç böyle kelleşmiş tepeler, çamur rengi vadiler görmüyoruz. Avrupalı, ihtiyaç duyduğu madeni yıllarca Afrika’dan çıkardı (çaldı), sanayi ürünü yapıp zengin oldu, talana uğrayan Afrika sefalet içinde kaldı. Artık Afrika bile uyandı. Biz de uyanalım. Doğamızın yok edilmesine seyirci kalmayalım. FOS Ekranda Avrupa takımlarının maçlarını ardından da bizim “büyük” takımları izleyenler merakla soruyor: - Onların oynadığı futbolsa bizimkilerin oynadığının adı ne? İyi de... O kulüpler işlerine yarayan futbolcuyu transfer ediyor, işlerine yaramayanı bize satıyor. Bizim büyük kulüpler işlerine yarayacak olanları değil, Avrupa’nın işine yaramayanları alıyor. Sonra da Avrupa düzeyinde futbol bekliyoruz. Menajerler ile komisyonları paylaşanlar kazanıyor, futbolumuz kaybediyor.",https://www.milliyet.com.tr/yazarlar/melih-asik/demokrasi-havasi-6019393
Melih Aşık,Dev bir kitap...,04 Temmuz 2019,"Kitaplığınızdaki en kalın kitap kaç sayfadır? 800, 1000, 1500, 2000... Kıskandırmak için söylemiyorum ama... Bendenizde bir kitap var; tam 2785 sayfa... Adı: “Osmanlı’dan Cumhuriyet’e, Kadınlara Çocuklara ve Azınlıklara Karşı Ayrımcılık, Şiddet ve Sömürü” Yazarı: Prof. Dr. Mehmet Semih Gemalmaz... Kitap baştanbaşa bir bilgi hazinesi... Üzerinde pek çok dedikodu ve yalan üretilmiş konuları, sağlam kaynaklara dayanarak gerçeklerle buluşturuyor. Geçmişin karanlık köşelerini aydınlatıyor. Kamu Hukuku Profesörü Mehmet Semih Gemalmaz’ın bu alanlardaki bilgileri derleyip kitabı oluşturması 4 yılını almış... En küçük bir düzeltme yanlışı göremiyorsunuz kitapta. Üst üste iki tuğla kalınlığındaki kitabı hazırlayan ve yayınlayan Homer Yayınevi sahibi Ayşen Boylu ile konuşuyoruz... O da kitabın hazırlığı ve basımının iki yıl aldığını belirtiyor... Fiyatı mı? İnanılmaz bir rakam.. Sadece 220 lira... Bu kitabı bu fiyata satarak nasıl para kazandıklarını soruyoruz... Hem Prof. Gemalmaz, hem Ayşen Hanım aynı yanıtı veriyor: - Böyle bir kitaptan para kazanılmaz, böyle eserler de zaten para kazanmak için yazılmaz... Kitabın ilk sayfasında yazarın şu notu gözümüze çarpıyor: “Bu çalışma bilimsel yetkinliğini cömertçe paylaşarak yeni dünyalar keşfetmemizi yönlendiren ve yüreklendiren ödünsüz çalışma ve üretme disipliniyle ışığımız olan... Değerli hocam Sayın Prof. Dr. Ahmet Mumcu beye ithaf edilmiştir.” Bu derya gibi kitaba emek verenleri yürekten kutluyoruz... SÖZ Refik Halid Karay’ın şu sözünü Ergenekon acısı içindeki masum insanlara gönderiyoruz: “Bazı insanlara kızıyor, bazı insanlardan kötülük görüyorsan, günün birinde onların nasıl dize geldiğini ancak uzun yaşamakla görürsün. Hayatta en büyük intikam yaşamaktır. Ben yaşadım ve zamanın benimle uğraşmış olanlardan nasıl intikam aldığını gördüm...” DAVA Ergenekon davası başladıktan 12 yıl sonra tüm sanıkların beraatiyle sonuçlandı... Kısacası: Kumpas çöktü... Ve geriye trajik anılar kaldı... İlhan Selçuk’un gece yarısı yataktan kaldırılıp tutuklanışı... Türkan Saylan hocamızın evinin suçlular gibi aranışı... Toprağı kazınca şıp diye bulunan bombalar... Sahte kanıtlar... Yalancı tanıklar... Hapiste ölenler... Sakat kalanlar... Oğlu, kardeşi, abisi haksız yere tutuklandığı için kahrından ölen yaşlı insanlar... Ziyaret için yıllarca Silivri’ye taşınan acılı aileler... Parasız, yapayalnız kaldıkları yetmezmiş gibi çevrelerinden vatan haini muamelesi gören masumlar... Demek hepsi kumpasmış! Ve ülkenin yurtsever insanlarına (araya bir miktar da fanatik katarak) düzenlenen bu saldırı demek sadece senaryo imiş. Yargı 12 yıl sonra anladı! Bu süreçte acınası kimi durumlar mı? Medyanın yüzde 80 oranında kumpasa inanmış gibi davranması... İkinci cumhuriyetçi, PKK’cı, soldan dönme liberal, ABD ve AB iltisaklı “aydın”ların “Oh oh! Askeri vesayet sona eriyor” diye kumpasa (gerçeği görebildikleri halde) destek olması... Nicelerinin hapis korkusuyla susup oturması... Acı sahnelerdi... Nice hayatlar çalındı, nice masum insan yıllarca manevi işkenceye tabi tutuldu... Niceleri ömür boyu acıya mahkûm edildi. Bütün bunlar “pardon” diyerek geçiştirilecek mi? Devlet ve hukuk... Atatürk 1925 yılı 5 Kasım günü Ankara Hukuk Fakültesi’nin açılışında konuşuyor. Özetle diyor ki: “Türkler 1453 yılında muazzam bir zaferle İstanbul’u fethetmiştir. Askeri alanda bu zaferi kazanan Türkler hukukçuların direncini kıramamış, matbaayı getirebilmek için 300 yıl beklemişlerdir.” Atatürk’ün bu sözlerini Prof. Ahmet Mumcu’nun geçenlerde raflara çıkan “Türkler; Devlet ve Hukuk” (Turhan Kitabevi) adlı kitabından alıntıladık. Profesör Mumcu, kitabında, tarih boyunca Türklerin devlet ve hukuk serüvenini anlatıyor. Hukuk devletlere nasıl yön veriyor, Türklerin kurdukları devletler neden sürekli olamıyor? Kitapta bu sorulara yanıtlar buluyoruz... TATİL Tatil zamanı geldi Okurlarımızın iznini rica ediyoruz...",https://www.milliyet.com.tr/yazarlar/melih-asik/dev-bir-kitap-2899191
Melih Aşık,Vekilin sağlığı!,24 Ağustos 2019,"Diyabet hastaları sık sık kanlarındaki glikoz değerini ölçmek zorundadır. Bunun için ölçüm çubukları kullanırlar. Bir kutu çubuk yaklaşık bir ay dayanır. Accucheck Performa marka çubuk kullanan bir yakınımızın anlattığına göre... Bu çubukların bir kutusu geçen yıl 40 lira dolayındaydı. Devlet 19 lirasını karşılıyor, hasta yaklaşık 21 lirasını cebinden ödüyordu. Ancak TL’nin değer kaybetmesi sonucu fiyat yükseldi. Bir kutu çubuğun fiyatı 60 lira oldu. Ancak SGK payı değişmedi... Halen devlet bu miktarın yine 19 lirasını, vatandaş ise 41 lirasını ödüyor. Ancak ilginçtir... Milletvekilleri ve onlar gibi ücretsiz sağlıktan yararlanan kamu görevlileri ve yakınları bu çubuklara hiç para ödemiyor. Böylece bir kutu çubuğa her ay 41 lira ödemek zorunda kalan hasta ayrıca milletvekili ve yakınlarının tükettiği malzemenin bedelini de ödemiş oluyor. Tabii ödeme bu ilaçla sınırlı değil... Milletvekillerinin doktor, hastane, ilaç özetle tüm sağlık masrafları da hazineden yani vatandaşın cebinden karşılanıyor. Bir milletvekili asgari ücretlinin 10 katı maaş alıyor. Milletvekilleri en azından sağlık masraflarında SGK payının artan fiyatlara paralel olarak yükseltilmesi veya en azından eski seviyesinde tutulması için çaba sarf edebilir. Bu çabayı maalesef göremiyoruz ama bekliyoruz... MÜZESİZ İLLER! CHP Milletvekili Gamze Akkuş İlgezdi, sorduğu kimi sorulara Kültür Bakanlığı’ndan gelen yanıtları açıkladı... Buna göre... Türkiye’nin 11 ilinde hiç müze yok, 22 ilinde ise sadece 1 müze varmış... Müzesi olmayan iller: “Artvin, Bingöl, Hakkâri, Muş, Siirt, Şırnak, Ardahan, Iğdır, Yalova, Kırıkkale ve Karabük” imiş. Rakamlar bir kültürel fakirliği ifade ediyor... Öte yandan, İstanbul’da Askeri Müze ve Arkeoloji Müzesi başta olmak üzere büyük müzelerin depoları yer yokluğundan sergilenemeyen eserlerle doludur. Sanat uzmanı Murat Katoğlu diyor ki: - Müzelerin depolarındaki eserler pekâlâ müzesi olmayan illere gönderilebilir. Buralarda diyelim 6 aylık, bir yıllık geçici sergiler açılarak eski eserler sergilenir. Yer temini ve güvenlik konularını da belediyeler çözümleyebilir. Eğitim ve kültür açısından önemli bir hamle olur bu... KONUK Konuyla ilgili uyarıyı uluslararası ilişkiler hocası dostumuz Prof. Ömer Kürkçüoğlu yaptı. Konu mu? Dışişleri Bakanı Mevlüt Çavuşoğlu El Salvador Dışişleri Bakanı ile görüştü. Kimi gazeteler haberi: “Çavuşoğlu El Salvador Dışişleri Bakanını kabul etti” şeklinde verdi. “Kabul etmek” büyüğün küçüğe lütfunu ifade eden bir deyim. El Salvador küçük bir ülke de olsa milletler camiasının eşit bir üyesi... Bakanlar da eşit statüdedir. O yüzden bizim Dışişleri Bakanı için meslektaşını “kabul etti” deyimi şık durmuyor. Dünya medyası benzer durumları “konuk etti”, “makamında görüştü” gibi sözcüklerle ifade ediyor. Genç gazetecilere duyurmuş olalım... “Hayvan hangi bilgiye ne kadar ihtiyacı olduğunu bilir, insan bilmez...” Passao BANK Kentlerde bir bank yetersizliği görülüyor. Vatandaş parklarda olsun, yol ve deniz kenarlarında olsun, oturup dinlenecek yer bulamıyor. Belediyelerin yeterince kaynağı mı yok? Bir öneri... İngiltere’de gözledik. Kimi şehirlerde gayet güzel, sağlam, cilalı banklar var. Bankın bir köşesindeki küçük pirinç plakada ise şöyle sözler okunuyor: “John ve Elizabeth büyük babalarının anısına bu bankı belediyeye armağan etmiştir.” “Bayan Mary bu bankı geçen yıl ölen eşi için belediyeye bağışlamıştır.” Anlaşıldığı gibi... Vatandaş bankın parasını belediyeye ödüyor. Karşılığında bankın üzerinde bir yakınının anısını yaşatıyor. Neden bizde de benzeri uygulanmasın? PATRON Okurumuz N.C’nin sorusuna yanıt... Patronla ilişkileri ayarlamak kolay değildir. Bu konuda genel kural şudur: “Patrona seni tahrip edebilecek kadar yakın olmayacaksın Seni unutacağı kadar uzak durmayacaksın”",https://www.milliyet.com.tr/yazarlar/melih-asik/vekilin-sagligi-6021503
Melih Aşık,Viran dağlar...,15 Ağustos 2019,"Ovalar birbirine benzer ama dağlar birbirine benzemez, diyor ünlü yazar Borges... Son haftalarda gördüğümüz resimlerde ise dağlar benzetilmiş... Tepeler tıraşlanmış, orman yok olmuş, yamaçlar çamur yığınına dönüşmüş... Altın arayıcıları doğayı ezip geçmiş... Madencilere göre, yer altındaki ekonomik değerin yer üstüne çıkarılması için başka çare yoktur. Peki, nedir bu ekonomik değer... Altın Madenciler Derneği AMD Başkanı Hasan Yücel, 2017’de 22 ton olan altın üretiminin 2018’de 27 tona çıkarıldığını söylüyor. Altının gramı 270, kilosu 270 bin, tonu 270 milyon liradır. 27 ton altının piyasa fiyatı yuvarlak hesap 7 milyar liradır. Emekliye verilen bayram ikramiyesi tutarının 12 milyar lira olduğunu düşünürsek rakamın önemsizliği ortaya çıkar... Altın firmaları hisse senetlerinin değerini artırmak için geleceğe ilişkin hayali rakamlar ortaya atıyorsa da günün gerçeği budur. Altın madenciliği istihdam da sağlamıyor. Sektörde bugün topu topu 9 bin kişinin çalıştığını AMD Başkanı Hasan Yücel ifade ediyor. Atılan taş ürkütülen kurbağaya değiyor mu? Toprak altından çıkan maden yer üstündeki tahribatı karşılıyor mu? Yok olan orman, zehirlenen su ve toprak geri gelir mi? Ne zaman gelir? Bu topraklarda yaşayan insanlar olarak bugünü ve gelecek nesilleri düşünmek zorundayız. Bu memleket bizim... NO ENGLİŞ... Bayram öncesi birkaç günlüğüne Marmaris’e indik. Dalaman’a kocaman bir havalimanı yapıldı. Ancak çıkışta hâlâ yolcu ve araç trafiği birbirine karışıyor. İnsanlar ezilmemek için sağa sola kaçışıyor. Havalimanı karşısındaki büfeden bir ayran almaya kalktık. 15 lira istemesinler mi? Tatil köyünde İsviçreli bir avukat ve eşiyle dost olduk. Mösyö Serge’in kulaklarına birkaç gün önce su kaçmış, duymaz olmuş. Marmaris Devlet Hastanesi’ne gitmişler. Çok memnun kalmış. Hastane tertemiz ve düzenliymiş. Doktorların İngilizce bilmesi işlerini kolaylaştırmış. Teşekkür etmişler. Tatilde konuştuğumuz yabancıların ortak derdi bölgede çalışanların yabancı dil bilmemesiydi. O günlerde gazetelerde başı derde giren İrlandalının haberi yayımlandı. Adam karakolu üç kez aramış. Her defasında karşıdan “No english” cevabı almış. Dilsiz turizm olur mu? ÇEREZ Bayramı bir tatil köyünde geçiren dostumuz: - İlgimizi çeken bir şey oldu, dedi, her akşam yemeğe yarım saat kala otel personeli odaları dolaşıyor, küçük tabaklarda fındık, badem, çikolata gibi şeyler ikram ediyorlardı. Buna önce anlam veremedik. Sonra eşim keşfetti. Akşam yemeğinde çok yemeyelim diye bizi tıkayacak bir şeyler veriyorlar, dedi... - Eğer öyleyse hem tatil köyünün ekonomisi hem sizin sağlığınız için iyi bir şey sayılabilir, dedik... - Olabilir, dedi, biz de üzerinde fazla durmadık. Nasıl olsa getirilen çerezleri yemek zorunda değildik. Yemedik, iştahımızı yemeğe sakladık... NAMAZ Emekli Amiral Atilla Kıyat’ın belediye başkanlarına önemli bir mesajı var. Diyor ki: “Sevgili Belediye Başkanları, özellikle CHP’liler, nasıl benim bayram namazını nerde kıldığım kimseyi ilgilendirmiyorsa, sizin de kılıp kılmadığınız veya hangi camide kıldığınız beni ilgilendirmiyor. Lütfen resmi sayfalarınızda bu paylaşımları yapmayın...” Mesaja katılırız... Böylesi hem laikliğe hem “İbadet gizlidir” diyen İslami ilkeye uygundur... TRAJİK Her bayram olduğu gibi bu bayramda da yollar yine kan gölü... Trafik kazası haberlerinin geldiği illerin valilerine acaba İçişleri Bakanlığı’ndan şu tür mesajlar gidiyor mu: - İliniz sınırları içindeki yollarda çok trafik kazası olmaktadır, sebebini bildirir misiniz? Veya... - İlinizdeki trafik kazalarında büyük azalma görülmektedir, kutlar teşekkür ederiz... Böylesi dikkat çekici mesajlar gittiğini hiç duymadık... METRO İstanbul Havalimanı’nı şehir merkezine bağlayacak Havalimanı-Gayrettepe ve Havalimanı-Halkalı hatları geçen yıl açılacaktı, bu yıla sarktı, önümüzdeki yıla da sarkabileceği söyleniyor. İki hat şehir ile havalimanı arasındaki mesafeyi 30 dakikanın altına indiriyor. Alana gidiş geliş kolaylaşıyor. Bizim merakımız ise şu... Şehir ile havalimanı arası boş arazi... Neden boş araziye yer üstü hafif metro ya da Moskova veya Stockholm’deki gibi havaray yapılmıyor da en pahalı ve zahmetli yol seçilerek yer altı metrosu yapılıyor?",https://www.milliyet.com.tr/yazarlar/melih-asik/viran-daglar-6016865
Melih Aşık,Hapis korkusu!,27 Ağustos 2019,"Kızının gözü önünde eski kocası tarafından vahşice öldürülen Emine Bulut bütün ülkeyi acıya boğdu. Sosyal medyada “Katile en ağır ceza verilsin, sakın indirim uygulanmasın” mesajları çoğunlukta... Acaba hapis cezalarının artırılması bu vicdansız katilleri etkiler mi? Hiç sanmıyoruz...  Eskiden hapse düşmek utandırıcı bir şeydi. Adalete güven vardı. İnsanların boşuna hapis yatmadığı düşünülürdü. Hapse giren adam çevresine, eşine, dostuna rezil olurdu. Ancak son yıllarda tablo değişti... Hapishane suçlu suçsuz herkesin neredeyse ikinci adresi oldu. Hapishane yolgeçen hanı olunca caydırıcılığı da ortadan kalktı. İçerdeki koşullar da eskiye göre daha iyi. O yüzden en azılı katillerin bile ağzında şu nane: - Aslanlar gibi yatar çıkarım. Aynı şeyi tekrar yaparım... Bu vahşet ortamını düzeltmek için daha kapsamlı düşünmeliyiz. Öncelikle, toplum kuralı haline getirilen “Kadın erkeğe emanettir” zihniyeti değişmeli. Kadın tüm bireyler gibi neden anayasaya, yasalara, bireysel haklara değil de erkeğe emanet? Erkeklerin emanete sadakat ve adalet duygusu yasalardan daha mı güçlü? Kadın emanetse erkeğin onu kafasına göre kullanma, gerekirse yok etme hakkı doğmuyor mu? Siperler sökülüyor! Bizim gazetelere ABD tarafından servis edilen fotoğrafın altında: “Terörist mevzilerinin tahribine başlandı” yazıyor. Fotoğrafta bir PKK/YPG mevzisi iş makineleriyle kapatılırken görülüyor. Hatırlarsanız... Çözüm sürecinde birkaç manga PKK’lı terörist dağa çıkarken resimlenmiş, altına da: “PKK Türkiye topraklarını terk ediyor” yazılmıştı. PKK’nın hiç gitmediği, bu resimlerin halkı uyutmak için mizansen olarak düzenlendiği çok sonra anlaşıldı... İki... Geçen yıl kasım ayında “Menbiç’te ortak devriyeler başladı” diye resimli haberler yayımlandı. Fotoğraflarda Türk ve ABD bayraklı zırhlı araçlar yan yana devriye gezerken görülüyordu. Aylar sonra ABD’nin bizi Menbiç’e hiç sokmadığı bizim yetkililerce açıklandı. Ve şimdi de PKK/YPG siperleri sökülüyor haberi... Bu son haber de ABD’nin güvenli bölge adı altında PKK/YPG’yi güvenceye aldığı gerçeğini gizlemeye dönük bir mizansen olmasın! YİĞİT Değerli yazar arkadaşımız Ali Sirmen’in eşini geçen hafta sonsuzluğa uğurladık. Her konuşmamızda: “Melih Bey ne olacak bu memleketin hali” diye dertlenen, sorumluluk sahibi, aydın, yiğit bir kadındı Mine Sirmen. Ardından çok güzel satırlar yazıldı. Şu birkaç satır da eksik kalmasın. Ali, bir ara sık sık televizyon tartışmalarına çağırılıyor, o tartışmalarda çok sert konuşmalar yapıyordu. Etraftan “Aman Ali dikkat et, çenene hakim ol” gibi tavsiyeler gelirken, Mine Hanım derdi ki: - Tam tersine, ağzına gelen her şeyi söyle... Sana hapiste yıllarca baktım, gerekirse ömrümün sonuna kadar da bakarım... Böylesine cesur ve eşsiz bir eş idi... Anısı akıllardan silinmeyecek. KUTSAL İstanbul’un kutsal yapıları hangileridir? Camiler, mescitler, türbeler, cemevleri, kiliseler, havralar, meyhaneler, birahaneler... Hepsini anladık da meyhane ve birahaneler nereden çıktı diye sorabilirsiniz... Çevrenize dikkatle bakınız... Bu mekânlar kaldırımlarda kendilerine ayrılan yerden fazlasını işgal eder... Körlere ayrılan şeritlerin üzerine masa yerleştirir... Vatandaşa yürüyecek kaldırım bırakmazlar. Bu açık ihlallere rağmen belediyeler onlara hiçbir şey yapamaz... Belediye zabıtaları ayaklarına takılan masaları adeta görmezden gelir. Kimse kıllarına dokunamaz. Demek ki bu mekânların bir kutsallığı, dokunulmazlığı mevcuttur. Var mı başka izahı! Ve acaba nedir sebebi? SEFİL Ülke yönetenler fakir fukarayı çeşitli şekillerde sever hatta aşık olur. Örneğin Senatör Edward Kennedy, yıllar önce ABD Başkanı Ronald Reagan için: - O sefalet içinde yaşayan insanlara aşık biri, demişti... - Nereden anladınız? - Sefalet içindeki insan sayısını sürekli arttırmasından...",https://www.milliyet.com.tr/yazarlar/melih-asik/hapis-korkusu-6022896
Melih Aşık,Necip Celal...,29 Haziran 2019,"Viyana Müzik Üniversitesi öğretim üyesi Prof. Ertuğrul Sevsay, olağanüstü bir çalışmayla ilk Türk tango bestecilerimizden Necip Celal Andel’in (1908-1957) yaşamı ve müziğini kapsayan iki ciltlik bir eser oluşturmuş. Necip Celal’in “Mazi, Özleyiş, Suna, Kimse Sevgimi Bilmez” gibi tangoları hâlâ hatırlanır, hâlâ çalınır, hâlâ duygulandırır... Prof. Ertuğrul Sevsay: - Bu eseri Necip Celal’in ailesinin lütfedip bana verdiği, ölümünden sonra ilk defa açılan 3000’den fazla görsel ve yazılı belge içeren arşivini inceleyerek oluşturdum, diyor... Oğlak Yayınları’ndan çıkan resimlerle bezenmiş kitabın birinci cildinde Necip Celal’in hayatı ve sanatı ile yaşadığı yılların İstanbul’u anlatılıyor. İkinci cildinde Andel tangolarının notaları, icrası, yorumu hakkında bilgiler veriliyor. Kitabın arkasında Andel’in bütün tangolarını içeren, Band O Neon orkestrası tarafından doldurulmuş bir CD yer alıyor. Ve bir sürpriz... Necip Celal’in arşivinden hiç seslendirilmediği sanılan Fenerbahçe Marşı’nın notaları da çıkmış... Yakında ilk kez dinleyeceğiz. Son derece özenle hazırlanıp basılmış bu kitap Cumhuriyet’in sembol isimlerinden Türkan Saylan’a ithaf ediliyor. Kutluyoruz Sayın Prof. Ertuğrul Sevsay’ı... Tangoları Türkiye’de yakın bir zamanda Band O Neon orkestrasından dinlemek için sabırsızlanıyoruz... YARIŞ Ahmet Davutoğlu yeni parti kuruluşu için Anadolu turuna çıkıyormuş... Ali Babacan AKP’den istifa edeceğini Cumhurbaşkanı’na bildirmiş, Abdullah Gül ile birlikte sonbaharda partiyi kuracakmış... Acaba CHP’de de bir iktidar hazırlığı var mı? Mesela halkın taleplerini almak için yerel kurultaylar, meslek kurultayları düzenlemek, sonrasında günler sürecek bir program kurultayı düzenleyerek iktidar programı hazırlamak CHP’nin gündeminde var mı? Tavsiye... AKP’nin ilk Dışişleri Bakanı Yaşar Yakış, çarpıcı açıklamalar yaptı. 2012 yılında Suriye konusunda dönemin Dışişleri Bakanı Ahmet Davutoğlu’nu uyaran Yaşar Yakış ona Atatürk’ün dış politikadaki 5 tavsiyesini anımsatmış. Atatürk’ün 1934 yılında Dışişleri Müsteşarı Numan WMenemencioğlu’na verdiği tavsiyeler şöyle sıralanıyor: . Birincisi, Rusya’yı kışkırtmayın… . İkincisi, komşularımızın iç işlerine karışmayın. . Üçüncüsü, Arap ülkelerindeki ihtilaflara taraf olmayın. . Dördüncüsü, Batı ile iyi geçinin ama bunların emperyalist şeylerine alet olmayın. . Beşincisi, sizden akıl sormadıkça siz kendinizden akıl veren olmayın. Bakan Davutoğlu bu tavsiyelerle hiç ilgilenmemiş. Bu tavsiyelere uyulsa bugünkü Suriye sıkıntıları yaşanır mıydı? ASKER Askerlik yasasıyla ile ilgili avukat Erdem Akyüz’ün notlarından ikisini buraya iliştirelim: - Meclis TV’de de görüldüğü üzere yasanın görüşmelerinde, Meclis’te en ön sıranın arkasından itibaren bütün sıralar tamamen boştur. Yasa, gerekli incelemeler yapılmadan ve yeterli çoğunluk olmadan kabul edilmiştir. - Türkiye’nin sınırlarının bu kadar tehlikelerle dolu olduğu ve savaş seslerinin yükseldiği bir dönemde bu yasanın bütün partilerden önemli bir itiraz olmaksızın kabul edilmiş olması üzerinde düşünülmesi gereken bir sorundur. PISA Son LGS sınavlarında öğrenciler yine en çok matematikten başarısız oldu. 80 dakikalık süreye karşın öğrenciler matematik sorularının yüzde 40’ını boş bıraktılar. Matematikte 72 bin öğrenci sıfır çekti... İlköğretim çağındaki çocukların akademik performansını ölçen OECD’nin geliştirdiği PISA adı verilen bir sistem var. PISA 15 yaşındaki gençlerde fen, matematik ve okuma becerilerini ölçüyor. Biz bir türlü ilk 40 ülke arasında yer alamıyoruz. Nedir temel eğitimdeki bu müzmin başarısızlığın sebepleri? Bunu araştırmak yerine hâlâ matematik dersi zorunlu mu olsun seçmeli mi, tartışmasındayız...",https://www.milliyet.com.tr/yazarlar/melih-asik/necip-celal-2896825
Melih Aşık,Polisiye tedbirler!,20 Haziran 2019,"CHP’nin seçim görevlileri pazar günü alacakları tedbirleri anlatıyor: . Seçim öncesi çalışmaya sabah 05’te başlayacağız. Önce okulların içi gezilecek, okulun hiçbir köşesinde önceden hazırlanmış oy pusulası bulunmadığından emin olacağız. . Her okulda bir kat görevlisi ve avukat bulunacak. . Sandıkta görevlilerimiz sıkıştığı anda avukatlarımıza başvuracak. . Her pusulanın mühürlenmesini sağlayacak, dışarıdan pusula girmesini önleyeceğiz. . Oyların konulduğu torbalar kapatılıp mühürlendikten sonra sandık kurulu başkanına bir üyemiz arabaya kadar eşlik edecek, okulun içerisinde hiçbir yere uğramadığından emin olacak. . Oyları ilçe seçim kuruluna götürecek araba aranacak, araç içinde başka bir torba olmadığından emin olacağız. Aracın yolda bir yere sapmadığından emin olmak için arabalarımızla izleyeceğiz. . İlçe seçim kurullarında 10’ar görevlimiz olacak... Bunlardan 2’si arabayı kapıda karşılayacak. Oylar ilçede genelde spor salonlarında toplanıyor. Salonun birden fazla girişi olabilir. Oy torbalarının gireceği kapının dışındaki girişlerde de diğer arkadaşlarımız bekleyecek ki buralardan farklı şekilde girişler olmasın, başka oy pusulaları taşınmasın. CHP’nin tedbir paketi böyle başlıyor, sayfalarca sürüyor... Acaba transfer mi? Uluslararası İlişkiler uzmanı Prof. Ömer Kürkçüoğlu dostumuz mesaj geçmiş... Der ki: - Türkiye, 1945’teki Sovyet tehdidinin etkisiyle NATO’ya girdi. Şimdi ise ABD’nin olumsuz etkisine karşı Rusya ile yakınlaşıyoruz. Rusya’yla yakınlaşma nedeniyle NATO’yla ilişkiler geriliyor. Bakın zaman nasıl zıtlıklar doğuruyor. Yine de NATO’yla ilişkileri korumakta yarar var. Türkiye NATO’dan ayrılacak olursa, büyük olasılıkla Kıbrıs Rum Yönetimi NATO’ya alınır ve Yunanistan Türkiye karşısında daha da cesaret bulur. Hatta, İsrail’in NATO’ya alınmasına giden yol bile açılabilir. NOT: Bazıları Ankara’nın S-400 ısrarını ‘Türkiye askeri blok değiştiriyor’, diye yorumluyor. Alkışlıyor. İyi de bu geçiş böyle olmaz. Yıllarca süren hazırlık gerektirir. Hazırlıksız bir girişim bizi iki arada bir derede bırakır. SAYIM Seçimde Maltepe ilçe seçim kurulunda üye olarak görev alacak bir avukatla konuşuyoruz... - Sizce bu seçimde kural dışı oyunlar olabilir mi? - Ben böyle bir şey beklemiyorum... Çünkü her sandıkta partilerin temsilcisi bulunacak. Oyları sayacağız, tutanakları tutacağız, oy torbalarını ilçe seçim kuruluna yollayacağız... Ben 31 Mart’ta aynı kurulda görevliydim. Hiçbir aksaklık olmadı... - Bu defa sandık başında stres daha fazla olacak gibi... - O kuşkusuz... Belki geçersiz oyların sayımında sandık üyeleri arasında tartışma olabilir. Oy geçerli mi, geçersiz mi tartışması yaşanabilir. Bu yüzden vatandaşların mührü doğru basması gerek. Mühür doğru basılırsa sayımda başka sorun çıkacağını sanmıyorum. MODA Arapçadan olduğu gibi İngilizce ve Fransızcadan da kafamıza göre sözcükler türetmekteyiz... Örneğin “moderatör” sözcüğü İngilizce ve Fransızcada kolaylaştırıcı, yatıştırıcı, ılımlılaştırıcı anlamındadır. Bir tartışmayı yöneten kişi için de kullanılıyor. Ancak bazılarımız bu sözcüğün genel anlamda “yönetici” için kullanıldığını sanıyor. Her türlü “yönetim” anlamında “moderasyon” sözcüğünü kullanıyor. Şirket moderasyonu, diyene bile rastlanıyor. Kendi dilini zenginleştirmek yerine dışarıdan sözcük ithal edip uydurma kolaycılığı insanı böyle madara ediyor. (Fatih Kilislioğlu’na teşekkürle...) JAPON Hafta sonunda bir Japon diplomatla sohbet ediyorduk... Bir ara: - Türkiye’deki göreviniz ne zaman bitiyor, diye sorduk... - Bilmiyorum, dedi.. - Neden? Belli bir görev süreniz yok mu? - Hayır yok... Her an tayin emri gelebilir. - Türk diplomatın içeride ve dışarıda kaç yıl görev yapacağı bellidir. - Bizde belli değil, bazen bir yıl olur, bazen yıllarca görevde kalırsınız... Böyle belirsizlikler sadece bizde olur sanıyorduk. Japonlarda da varmış...",https://www.milliyet.com.tr/yazarlar/melih-asik/polisiye-tedbirler-2892024
Melih Aşık,En sıcak temmuz,18 Haziran 2019,"Yunanistan’da seçime 3 hafta kala Başbakan Çipras pek de yabancımız olmayan bir manevra yaptı... Önce Savunma Komitesi’ni olağanüstü toplantıya çağırdı. Ardından yaptığı açıklamada AB’yi Türkiye’ye karşı yaptırım uygulamaya çağıracaklarını bildirdi. Doğu Akdeniz’de Yunanistan, Güney Kıbrıs, İsrail, Mısır ittifakı giderek güçleniyor. ABD ve AB bu ittifakı açıkça destekliyor. Cesaret bulan Kıbrıs Rumları, Türk kıta sahanlığında petrol sondajı yapan Fatih gemisinin mürettebatı hakkında tutuklama kararı çıkardı. PKK Güneydoğu’da saldırıları sürdürüyor. Suriye’de rejim güçleri İdlib’de gözlem noktalarına saldırıyor. ABD S-400 baskısını artırıyor. Washington bizi sadece F-35 programından çıkarmayı değil, askeri ve ekonomik ambargo uygulamayı da planlıyor. Bunaltıcı sıcaklar başlıyor. MAL Moderatör İsmail Küçükkaya programa katılan iki adaya mal bildiriminde bulunma konusundaki düşüncelerini sordu. İki aday da teoride olumlu konuştular. Pratikte bu sözlerini ne kadar tutacaklarını zaman gösterecek. CHP’li emektar siyasetçi Kemal Anadol bu yılın başında CHP’ye bir çağrı yaparak, belediye başkan adaylarının kendileri ve yakınlarının mal bildirimini zorunlu tutmasını önermişti. CHP’den ses çıkmadı. Tabii bu ilkeyi yalnızca CHP’nin uygulaması yetmez. Bütün partiler katılmalı. Adaylar yıllar içindeki kazançlarını, ödedikleri vergileri vs. eğer sorulursa açıklayabilmeli. Siyasi ahlak bunu gerektirir... KEYİF Bir köşe yazarı Arapça kelime kullanmaya özenmiş... Saniye farkıyla olup biten olayı anlatmak için araya “saniyen” sözcüğünü sıkıştırmış. Saniye Arapça ikinci demek.. Saniyen “ikinci olarak” anlamında... Dakika - saniye ile ilgisi yok. Bir başka meslektaş “yakinen” sözcüğünü “yakınlığı” anlatmak için kullanıyor. Bu sözcüğün de yakınlık-uzaklık ile ilgisi yok Yakinen, arapça “kesin olarak” anlamında kullanılır. Ve çok yapılan bir hata... Keyfiyet’i “keyfilik” anlamında kullanmak... Keyfiyet “durum” anlamındadır. Keyfilik ise kuralsızlık,başına buyrukluk,yasa dışılık... Anlamını bilmediğimiz sözcükleri kullanmayalım... GARSON Kabataş’ta yol kenarında Sebil Kafe diye bir kafeye oturduk. Kendimize bir çay söyledik. O arada yaşlıca garsonla biraz sohbet ettik. 58 yaşında olup adı Mehmet Ata imiş. Ne kadar zamandır orada çalıştığını sorduk... - Ben 35 yıldır burada çalışıyorum, demez mi? Patronu Hasan Özkan sebili Vakıflar’dan kiralamış. 35 yıldır birlikte çalışıyorlarmış. Halinden memnunmuş. Kafe ve Restoranlarda garsonlar üç beş ayda bir değişirken... Bir garsonun 35 yıldır aynı kafede çalışması doğrusu bize şaşırtıcı geldi. Kutladık hem patronu hem garsonunu... EKSİK İstanbul Başkan adaylarının tartışmasında ne eksik kaldı derseniz... Trafik, su, hava kirliliği, yeşil alan, ulaşım, dikey yapılaşma gibi konular üzerinde daha fazla konuşulmalıydı. Projeler ve finansmanı daha fazla tartışılmalıydı.",https://www.milliyet.com.tr/yazarlar/melih-asik/en-sicak-temmuz-2890917
Melih Aşık,Hediyelik görüşler,15 Haziran 2019,"Neden turiste yönelik hediyelik eşya sektörünü geliştiremiyoruz? Son yazımıza gelen okur mesajlarından bazılarını paylaşalım: - Ben ABD’de yaşıyorum, geçenlerde eşimle Demre Noel Baba Kilisesi’ndeydik. Öncelikle vizyon yok. Oranın biraz reklamı yapılsa, sırf Noel ağacına takılan süs bile satsalar yeter. Onun yerine uyduruk nazar boncuğu var. O da Çin malı. - Çok varlıklı bir arkadaşım geldi, alacak bir şey bulamadık. Çin malı kopya çantalar, ayakkabılar, kopya giysiler. Özgün olmamız lazım. İtalya’ya gidin, küçük bir köyde özgün çanta yapan, resim satan yerler bulursunuz. - Bence en büyük sorun esnafın turisti yolunacak kaz gibi görmesi. İkincisi, her sarışına “Nataşa” muamelesi yapıp asılması. - Araplar hediyelik eşya almıyor, başka da turist kalmadı memlekette. - Hediyelik eşyayı bırakalım, zeytinyağı, sabun gibi şeyleri de pazarlayamıyoruz. - Yıllarca sahte, taklit 3 kuruşluk ürünleri 100 kuruşa sattık ve yolunacak kaz gözüyle baktık, olacağı buydu! - Turist otelde öyle bir kısır döngüye giriyor ki dışarı çıkıp para bırakacak zamanı olmuyor. 7’de kahvaltı, 10 çayı, 12’de öğle yemeği, 3 - 5 arası meyve ya da mangal servisi, 7’ de akşam yemeği, sonra 9’da animasyon ve uyku... Ne ara dışarı çıkıp alışveriş yapacaklar? KARNELER GELİRKEN! Okullar tatile girdi. Öğrenciler karne aldı. Acaba geçtiğimiz yıl boyunca ne öğrendiler? Aldıkları bilgiler onları hayata hazırlamakta yeterli olacak mı? OECD tarafından düzenlenen kısaca PISA denilen bir araştırma var. PISA çalışması, 15 yaş grubu öğrencilerin matematik, fen bilimleri ve okuma becerilerini ne dereceye kadar geliştirdiklerini ve hayatta bu bilgi ve becerileri kullanabilme yeteneğini ölçüyor. Son olarak 72 ülkede yapılan testin sonuçlarında Türk öğrenciler okuduğunu anlamada 50. sırada yer alırken matematikte 49, fende ise 52. oldular. Aslında zafiyet sistemde. Durmadan sistem değiştiriyoruz. Ama bir türlü çağa ayak uyduramıyoruz. Kırık not alan çocuklar değil. Uygulanan sistemler... SİGARA Sigara tekellerinde oyun çoktur. Sigara ve Sağlık Ulusal Komitesi Başkanı Prof. Sinan Adıyaman gönderdiği mesajda uyarıda bulunuyor: “3 Temmuz 2019 tarihinde İstanbul’da ‘Smoke-Free İstanbul Diyalogları’ adı altında bir toplantı planlanmış olduğunu öğrenmiş bulunmaktayız. Toplantıyı düzenleyecek olan vakıf, ünlü bir sigara şirketinden 12 yıl boyunca, yılda 80 milyon dolarlık bir teminatla finanse edilmiştir. Üyelerimizin adı geçen toplantıya katılmamaları için bilgilendirmenizi rica ederiz.” FAİZ Bankacılık Düzenleme ve Denetleme Kurumu (BDDK), piyasayı canlandırmak amacıyla iki önemli karar aldı. Önce kredi kartlarında taksit sayısını artırdı, ardından asgari ödeme tutarını düşürdü. Bu iki karar piyasalardaki durgunluğa çare olabilecek mi? Ticaretle uğraşan bir dostumuz diyor ki: “Bence BDDK bir karar daha almalı, kredi kartlarının yüzde 2.65 olan aylık gecikme faiz tavan oranını ciddi şekilde düşürmelidir. Yıllığı yüzde 32’yi bulan bu oran çok yüksektir. Eğer bu oran düşürülmezse diğer önlemlerin etkisi çok sınırlı olur.” DOST! ABD’nin PKK’nın Suriye kolu YPG’nin omurgasını oluşturduğu DSG’ye 200 TIR ağır silah ve zırhlı araç daha gönderdiği haber verildi. Belli ki... ABD ile sorunlar S-400’leri almaktan vazgeçmemiz halinde de çözümlenmeyecek. ABD Kuzey Suriye’de YPG’yi silahlandırmaya devam ediyor. Doğu Akdeniz’de İsrail-Güney Kıbrıs-Yunanistan ekseninde kurulan ittifakları desteklediğini açıkça beyan ediyor. ABD’li sözcüler son günlerde Türkiye’nin Kıbrıs’ta işgalci olduğunu açıkça söylemeye de başladılar. Öncelikle ABD’yi dost - düşman tanımlaması içinde yeni bir yere oturtmak zorundayız. Böyle müttefik olur mu?",https://www.milliyet.com.tr/yazarlar/melih-asik/hediyelik-gorusler-2889698
Melih Aşık,Herkes kazandı...,25 Haziran 2019,"Türkiye kazandı, herkes kazandı... Ne mutlu bize, çatışmasız, olaysız, pürüzsüz bir seçimi geride bıraktık... Binali Yıldırım’ın sayım bitmeden yaptığı açıklamayla Ekrem İmamoğlu’na teşekkür etmesi, seçim öncesindeki “Onu çalıştırmazlar” söylentilerini “Ona destek olacağız” sözleriyle kırıma uğratması günün ilk güzel haberiydi. Türkiye bu seçimle pek çok şey kazandı... Halk sandıkta yönetimleri değiştirebileceğini gördü. Yarına ilişkin güven kazandı. Türkiye sıradan bir Ortadoğu ülkesi olmadığını göstererek dünyanın gözünde prestij kazandı. Milleti ayrımsız kucaklayan üslupla birlikte toplumsal barış kazandı. Bu sonuçla halkı birleştirici, kaynaştırıcı siyaset tarzı kazandı Kaybetmiş görünenler de kazandı. Cumhuriyet ve demokrasi kazandı... Çağdaş siyasetin yolu açıldı... Bu yoldan yürünürse çağdaş dünyayla yarışan bir Türkiye’nin yurttaşları oluruz. Bize yakışan gelecek budur... Umudumuz ve dileğimiz bu yöndedir... ÖFKE Tartışmalarda kavgalar neden çıkar? Ünlü filozof Schopenhauer, sebebini şöyle anlatır: “Tartışmanın taraflarının herhalde bilgi birikimi bakımından olduğu kadar zekâ ve yetenek bakımından da birbirinin olabildiğince dengi olması gerekir. Eğer birinin bilgi eksiği varsa diğerinin ortaya koyduğu tez ve kanıtlara karşılık veremeyecektir. Eğer zekâ ve kavrayış bakımından da yetersiz ise çok geçmeden içinde uyanacak olan öfke ve hiddet nöbetleri onu tartışmada her türlü çirkin hile ve bahaneye başvurmaya hatta bayağılaşmaya kadar götürecektir. “ Tartışmalara birbirinin dengi ve edepli kişiler çağırın, yoksa kavga gürültü kaçınılmaz olur. POLİS İstanbul’un adı üzerinde yine tartışma çıktı. Şehrin adı “İslambol”dan gelir diyenler oldu. Sonunda doğruya varıldı; İstanbul’un adı Yunanca “istin polis” yani “şehre doğru” deyiminden evrilerek oluşmuştur. Çok genç yaşta kaybettiğimiz dil uzmanı Suat Yakup Baydur (1912- 1953) bu konuda ek bilgiler verir. Örneğin ona göre bizim Bolu kentinin adı da “polis”ten bozmadır. Dahası... Gelibolu, Safranbolu, Hayrabolu, İnebolu gibi ilçelerin sonundaki “bolu” eki de yine “polis”ten gelmedir. Onun tespiti budur... ENİS Geçen hafta sonu aramızdan ayrılan ünlü tiyatro sanatçısı Enis Fosforoğlu’nu (71) dün dostları ve sevenleriyle birlikte Moda Camii’nden sonsuzluğa uğurladık. Yakın dostları Enis’in sıkıntılı günler yaşadığını anlattılar Sıkıntıları çoğunlukla mesleğinden uzak kalmasıyla ilgiliydi... Namusuyla yaşadı, sanat çıtasını hiç aşağı düşürmedi, ardında tertemiz ve onurlu bir ad bırakarak ayrıldı aramızdan... Saygıyla... 100 Atatürk Samsun’a çıktıktan sonra ilk büyük mesajı 22 Haziran 1919’da Amasya Tamimi (genelgesi) ile verir. Cumhuriyet ve demokrasinin temeli sayılan bu genelgenin ışığı tek cümlede parlamaktadır. “Milletin istiklalini yine milletin azim ve kararı kurtaracaktır.” Amasya Genelgesi’nin tam 100. yılındayız... AZRA TV’de bir açık oturumda Abdullah Öcalan’ın mektubundan laf açılınca, yazar Azra Kohen açtı ağzını, yumdu gözünü, dedi ki: “Siz gerçekten benim önümde Öcalan’ı mı tartışıyorsunuz? Ben burada bir teröristin lafını konuşmak istemiyorum. Terörist olarak alıp hapse koyduğumuz bir adamı bu kadar yüceltmeyelim” dedi ve masadan kalktı... Tebrikler Azra Hanım...",https://www.milliyet.com.tr/yazarlar/melih-asik/herkes-kazandi-2894571
Melih Aşık,Ankara’da sıkıntı!,02 Temmuz 2019,"Ankara Büyükşehir Belediye Başkanı Mansur Yavaş şu sırada en sıkıntılı belediye başkanı sayılabilir. Çünkü daha kolları sıvamadan önemli atamaları yapamaz oldu. Mansur Yavaş’ın belediye şirketlerinden Halk Ekmek’e yönetici ataması bilindiği gibi Çevre Bakanlığı’nın genelgesine takıldı. Konu mahkemeye intikal etti. Mahkeme süreci devam ederken iktidarın bu konuda bir yasa çıkaracağı ve şirket yöneticilerini atamanın yasayla belediye meclislerine bırakılacağı söyleniyor. Bu arada... Mansur Yavaş, göreve gelmesinden bu yana 3 ay geçmesine karşın genel sekreterini de atayamadı. İçişleri Bakanlığı’nın ilk önerdiği isme onay vermediğini anımsatan Yavaş, arayışların sürdüğünü belirtiyor... İstanbul’a yönelik uygulamanın ne olacağını bilmiyoruz, çünkü seçim yeni bitti... Eğer her iki büyük kentte iktidarca “eli kolu bağlı belediyecilik” modeli uygulanacaksa... Bu kuşkusuz başkanları ve iki büyük kentin insanlarını sıkıntıya sokar. Peki, bu modelin iktidara faydası olur mu? Herhalde seçimin ortaya koyduğu gerçekleri göz önüne alarak bu konuda doğru bir değerlendirme yapacaklardır. AKDENİZ'DE BOĞULMAK! Akdeniz’de boğulmaktan kurtardığı göçmenlerle yaklaşık 16 gün yanaşacak liman arayan Sea-Watch 3 yardım gemisi, sonunda kahraman kaptan Carola Rackete’nin cesur manevrasıyla Lampedusa limanına yanaştı. Kadın kaptan, kendisini önlemeye çalışan hücumbota çarptığı ve limana izinsiz girdiği için gözaltına alındı. Geçen ocak ayında aynı şekilde 48 göçmeni taşıyan iki gemiye Malta, İtalya ve İspanya yanaşma izni vermemiş, gemiler haftalarca açık denizde beklemek zorunda kalmıştı. Libya’nın petrolüne el koymak için bu ülkeyi karıştıran, iç savaş çıkaran, günlerce bombalayan ve Kaddafi’nin cesedini sokaklarda sürükleten Batı, şimdi de yuvalarını dağıttığı insanları Avrupa’ya sokmamak için öldüresiye mücadele veriyor. İtalya ve İspanya başta olmak üzere AB ülkelerinin Akdeniz’de boğulan insanları kasten kurtarmadığı kulaktan kulağa dolaşıyor. Avrupa kapitalizmi işte bu... Dünyaya bol bol uygarlık ve insanlık dersi verirler. Ama ucu kendi çıkarlarına dokunursa insanlık adına tüm bildiklerini unuturlar. Türkiye’nin 4 milyon mülteciyi barındırıyor olması da onları hiç mahcup etmez... Etmiyor... CİDDİYET CHP’nin iktidar olmak için öncelikle bir parti programı oluşturması gerektiğini yazmıştık. Gazetede haber gördük. Genel Başkan Yardımcısı Fethi Açıkel koordinasyonunda 2008 yılı programının yenilenmesi için çalışmalar başlatılmış. Batı’daki sosyal demokrat partiler iktidar programını masa başında hazırlamaz. İşe bölge kurultayları, meslek kurultayları düzenleyerek tabanın görüşü alınarak başlanır. Parti üyeleri her aşamada program hazırlığına katılır. Sendikalar, meslek kuruluşları, ilgili dernekler ve sivil toplum kuruluşlarının görüşleri alınır. Günler süren büyük kurultayda program tartışılır. Komisyonlar çalışır. Son metin de yine parti il- ilçe örgütleri ve sivil toplum kuruluşlarının görüşlerine sunularak üzerinde son düzeltmeler yapılır. İktidar programını geniş katılımla hazırlamak gerekir. KADEV Bahçeşehir Üniversitesi Hukuk Fakültesi diploma töreninde mezunlara diplomaları eşliğinde kırmızı kurdeleye bağlı şu not verildi: “Ben Kadriye, Bu kurdele benim belime 15 yaşındayken fikrim, duygularım sorulmadan bağlandı. Çevremde senin gibi mesleki sorumluluğuyla müdahale edebilecek, hakkımı savunabilecek, eğitimli bir insan yoktu. Başka çocuklar çocuk yaşta evlendirilmesin diye onlar için elinden geleni yap. Unutma, onların geleceği sana bağlı... KADEV” NOT: 15 yaşında evlendirilmek bir yana... Biz Kayseri’nin ilçelerindeki okullarda 7-8 yaşlarında ana babaların anlaşmasıyla nişanlanan kız çocukları gördük, onlarla konuştuk. Kimi nişanlandırıldığı çocuğu tanımıyordu, kimisi tanıyor ama sevmiyordu. Ama hiçbiri büyüklerinin önünde buna itiraz edecek durumda değildi. İtiraz etseler de faydası yoktu. AF Yerel seçim sürecinde mahkûm affı konusu da sık sık gündeme geldi. Hep söylenir... Hapisteki insanlara yapılacak en büyük işkence af umudu vermek sonra yan çizmektir. Bu konu siyasi tartışmalara malzeme yapılmamalıdır... Af deyince... Haldun Hürel’in “Eski İstanbul’a Yolculuk” adlı kitabından birkaç renkli satır... Padişah Abdülhamit zaman zaman mahkûmları affedermiş. Resimlerine bakar, suratını beğenmediklerini “Bu meymenetsiz” diyerek af dışı bırakırmış. Suratı meymenetli olan kurtulurmuş...",https://www.milliyet.com.tr/yazarlar/melih-asik/ankara-da-sikinti-2898085
Melih Aşık,Ne malın var?,27 Haziran 2019,"Ekrem İmamoğlu seçimden önce söz verdiği gibi kendisinin, eşinin ve babasının mal varlığını açıkladı. Müteahhit aileye ait uzun liste üzerinde laf jimnastiği gecikmedi: “Çok laf yalansız çok mal haramsız olmaz.” Eğer fakir bir mal varlığı açıklasaydı bu defa: “Kendine hayrı olmayan adamın bize ne hayrı olacak?” denecekti. Bildirimde belirtilen mal mülk yasal yollardan edinilmiş mi? Vergisi ödenmiş mi? Önemli olan bunlardır. İmamoğlu görevi bitirirken de mal varlığını açıklamalı, görev sırasındaki edinimlerini kamuoyu görmelidir. Bu açıklama örnek olmalı. Türkiye’de bütün belediye başkanları hem görev öncesi hem görev sonrası mal bildiriminde bulunmalıdır. Vakit geç değil. Mevcut belediye başkanları göreve başlayalı henüz 3 ay oldu. Her biri eşleri ve yakınlarının mal varlığını kamuoyuna hemen açıklayabilir. Halk, başkanlara yönelik böyle bir talepte bulunmalıdır. BAL Almanya’nın Ankara Büyükelçisi Martin Erdmann, kendisiyle yapılan röportajda elçilik bahçesinde arı yetiştirdiğini saf bal ürettiğini anlatıyor. Haberi duyanlar Almanların üretici enerjisini övüyor... Twitter’da bu habere not düşen Davut Kavranoğlu diyor ki: “Bizim Berlin Büyükelçiliği-mizde de yıllardır arıcılık yapılıyor ve üretilen bal misafirlere ikram ediliyor. En son Berlin ziyaretimizde bize de ikram etmişlerdi. Bu işi de daha önce orada çalışan büyükelçilik görevlisi Rizeli bir hemşehrim başlatmış. Yani bu işin patenti bizde...” DİGİ Digitürk’te film kanalları var... Geceleri insanlar ekran başına oturup bu kanallarda yabancı film izliyor. Gösterilen filmlerin tamamına yakını Amerikan yapımı, ikinci üçüncü sınıf filmler. Sürekli vurdu, kırdı, cinayet, uyuşturucu bağımlılığı, manyaklık izliyoruz. Bu filmler kimler tarafından, hangi kriterlere göre seçiliyor? Seçenlerin kültür düzeyi nedir? Bu tür filmlerle ülkede nasıl bir kültür oluşturulmak isteniyor. Bilmiyoruz... Sadece şunu söyleyebiliriz... Bu filmler çağdaş bir ülkenin kültürüne hizmet eder cinsten değildir. HİDAYETE ERMEK... ABD’deki İslamilik Vakfı her yıl çeşitli ülkelerin ne ölçüde İslamiyet’e uygun yaşadığına ilişkin değerlendirme yapıyor. 2018 yılındaki sıralamada birinciliği Yeni Zelanda aldı. Hiçbir Müslüman ülke ilk 40’a giremedi... Bir ülke, hukuk, siyasi haklar, insan hakları, uluslararası ilişkiler bakımından İslami kriterlerle ne kadar uyumluluk gösteriyor, ne kadar “İslami” yaşıyor? Çalışmada bu kriterler esas alınıyor. Sözün burasında Cemal Kutay’ın “47 GÜN... Sultan Abdülaziz’in Avrupa Günlüğü” adlı kitabındaki satırlar aklımıza geliyor. Avrupa gezisine çıkan ilk padişah olan Abdülaziz’in yurda dönüşünden sonra seyahate katılan zevat, Sadrazam Ali Paşa’nın konağında geziyi değerlendirmektedir. Seyahate katılanlardan Ömer Faiz Efendi söze çarpıcı bir cümleyle girer: - Paşa Hazretleri, bu memleketlerden her şeyi alalım hatta Müslümanlığı bile alalım... Herkes şaşkın şaşkın bakarken Ömer Faiz Efendi devam eder: - Evet paşa hazretleri, evet efendimiz, Müslümanlığı dahi bu memleketlerden alalım çünkü onlar ilim, irfan, medeniyet, çalışkanlık, adalet, müsavatları (eşitlik) ile Müslümanlığın asıl emirlerini Hıristiyan oldukları halde tatbik ediyorlar, yani bilmeden hidayete mazhar olmuşlar. Bu konuşmaların geçtiği sene 1867... Yani bundan 152 yıl öncesi...",https://www.milliyet.com.tr/yazarlar/melih-asik/ne-malin-var-2895713
Melih Aşık,Turist harcamalı!,13 Haziran 2019,"Bir yakınımızı yolcu etmek için İstanbul Havalimanı’na uzandık... Yakınımız Amerika’ya gidiyordu. Oradaki dostlarına ufak tefek hediyelik eşya almak istedi. İstanbul hatırası sayılabilecek anahtarlık gibi şeyler mesela... İnanır mısınız... Eli yüzü düzgün anı eşyası bulamadık... Üzerinde İstanbul simgelerini taşıyan bir anahtarlık bile yoktu... Var olan şeyler ise kalitesiz ve ilkeldi. Belli ki sanatçılarımız, tasarımcılarımız, turistik eşya üreticilerimiz bu alanda örgütlenmemiş... Sadece İstanbul’da değil başka kentlerimizde de o kenti simgeleyen kaliteli anı eşyası bulamıyorsunuz... New York ile İstanbul yaklaşık aynı sayıda turist çeker... Ancak New York İstanbul’un üç katı turist geliri sağlar. Batı’da tüm metropollerde sokak büfelerinde, müzelerde, havaalanlarında çeşit çeşit anı eşyası satılır. Bizde bu piyasa bir türlü gelişmez. İstanbul Modern gibi birkaç müzede kaliteli anı eşyası bulabilirsiniz. İstenirse üretilir. Sanatçıya, tasarımcıya, üreticiye hatırı sayılır kazanç sağlar. Ama kolay yoldan para kazanmaya alışmış kapkaççı zihniyet böyle zor ve ince işlere kafa yormuyor. Ünlü markaların taklitlerini yapıp 20 TL’ye tişört satmak kolayımıza geliyor. KALPTEN TASARRUF! Ülkemizde kalp nakli bekleyen hasta sayısının 800 ile 1000 civarında olduğu tahmin ediliyor. Bu hastalara uygun kalp bulununcaya kadar kalp destek cihazı temin edilmesi hayati önemi sahip. Dövizdeki son artışlarla birlikte bir kalp destek cihazının fiyatı 400 bin liraya kadar yükseldi. Sosyal Güvenlik Kurumu (SGK) bu rakamın 200 bin lirasını ödüyor. Geri kalan fark hastadan temin ediliyor. Hastanın yaklaşık 200 bin lira tutan bu farkı ödeyecek gücü yoksa ne mi oluyor? Hasta kaderine terk ediliyor. Bu konuyu soru önergesine dönüştüren CHP Hatay Milletvekili Mehmet Güzelmansur, hastalar adına yetkililerden destek cihazı fiyatının güncellenmesini istiyor. Bakalım ne yanıt gelecek... TEMSİL Kanallar arasında dolaşırken Diyanet TV’de Din İşleri Yüksek Kurulu üyesi Mehmet Kapukaya ile yapılan röportaja takılıyor gözümüz. Kapukaya konuşmasının bir yerinde diyor ki: - İslamofobi yani İslam korkusu ve İslam düşmanlığı bizi üzüyor... Peşinden ekliyor: - Ancak bizler de İslam’ı gereğince temsil etmiyoruz... Hoca mevzunun bam teline dokunuyor... Eğer dünyadaki görüntümüzü düzeltmek istiyorsak işe özeleştiri yaparak başlamalıyız. Çuvaldızı kendimize, iğneyi başkasına batırmalıyız. Böylece hem aynadaki hem başkalarının gözündeki görüntümüzü düzeltmekte ilk adımı atmış oluruz... RÜŞVET Gazetelerde haber... Rize’de Fırtına Vadisi’nde 21 kaçak yapı yıkılıyormuş... Ancak öte yanda yeni kaçak yapılar yükseliyormuş... Kaçak yapılar inşa edilirken müdahale etmiyorsanız... Kaçak yapılara rüşvet mukabili göz yuman devlet görevlilerine ceza vermiyorsanız... Yapılanı yıkmakla sorunu çözemezsiniz... Sadece rüşvetçilerin kazancını artırırsınız... Ki öyle oluyor... EMPATİ Facebook dostumuz Sanayi Akkoç yazıyor... “Düşünün ki, Suriye ile bir maç yapıyoruz ve Suriye bizi 2 - 0 yeniyor. Maçın ardından, Türkiye’deki Suriyeli mülteciler Taksim Meydanı’nda toplanıyor ve bize: - Hepiniz o... çocuğusunuz, diye bağırıyorlar. Böyle bir şey yaşasaydık, ne hissederdik? Fransa’daki gurbetçi vatandaşlarımıza söylüyorum: O küfürleriniz sizin ayıbınızdır. Amma velakin bedelini Türkiye ve dünyanın her yerindeki yurttaşlarımız ödüyor. Geçmişte de böyle oldu, yine öyle olacak. Empati yapın biraz empati...”",https://www.milliyet.com.tr/yazarlar/melih-asik/turist-harcamali-2888565
Melih Aşık,Çin’le küskünlük...,23 Mayıs 2019,"Geçen hafta Çin’de önemli bir konferans ve toplantılar dizisi vardı; Asya Uygarlıkları Diyaloğu adlı bu toplantılara özellikle Asya ülkelerinden cumhurbaşkanları, bakanlar, başbakanlar katıldı. Çin Radyosu’nun internet sitesinde dolaşırken gözümüze ilginç bir fotoğraf çarptı. Yunanistan Cumhurbaşkanı Prokopis Pavlopulos da toplantıya katılmış, Çin Devlet Başkanı Xi Jinping ile görüşmeler yapmıştı. Peki, Türkiye’den kim davet edilmişti? Hiç kimse... Eski Kültür Bakanı Ertuğrul Günay, Çin’le geçmişteki kültürel dostluğu nedeniyle davet almış, bir hafta Pekin’de toplantı ve etkinlikleri izlemişti. Kendisiyle konuştuk. Özellikle Uygur Türkleriyle ilgili sorunlar yüzünden Çin ile Türkiye arasındaki ilişkilerin soğuduğunu gözlemişti. Orada bizden resmi bir davetliye rastlamamıştı. Ne oluyor iki ülke arasında? Türkiye, Uygur Türklerine kötü davrandığı için sık sık Çin’i suçluyor. Çin ise ABD’nin önlerini kesmek amacıyla CIA eliyle dünyaya sık sık yalan haber ve fotoğraflar yaydığını, Türkiye gibi ülkelerin de bu kampanyaya alet olduğunu iddia ediyor. Son olarak Uygur sanatçı Abdürehim Heyit’in ‘işkenceyle öldürüldüğü’ iddiaları bizim resmi devlet sitelerinde yer aldı. Çin Heyit’in canlı videosunu yayınladı. Buna rağmen haber bizim devlet sitelerinden kaldırılmadı. Çin’in özellikle bu son olaya tepki gösterdiği biliniyor. Çin sıradan bir ülke değil. Geleceğin dünya lideri. Kuşak Yol projesini geçirdiği ülkelere milyarlarca dolar kredi veriyor, yatırım yapıyor. Örneğin, Yunanistan’a yaptığı yatırımlarla Pire Limanı’nı Akdeniz’in ticaret üssü haline getirdi. Biz konum olarak Çin yatırımlarına en uygun ülkeyiz. Halen Rusya üzerinden geçen İpek Yolu doğal olarak Anadolu’dan geçecekti. Ancak ikili sorunlar yüzünden Kuşak Yol projesinin dışında kaldık. Peki, tepki ve sertlik politikamız Uygur sorununun çözümüne katkıda bulundu mu? Hayır. Sadece bozuştuğumuzla kaldık. Oysa Çin’le aramızı iyi tutsak, herhalde hem kendimize hem Uygurlara daha faydalı olurduk. Çin, geleceğimiz açısından çok önemli bir ülke. Bunun farkına varmamızın zamanı geldi, geçiyor... EKMEKÇİ Gazeteci Mustafa Ekmekçi 21 Mayıs 1997’de aramızdan ayrılmıştı. Ölüm yıl dönümünde onu bir kez daha saygıyla anıyoruz. Ekmekçi, demokrasi, Cumhuriyet, laiklik, insan hakları kavramlarına büyük duyarlıkla sahip çıkan, kelle koltukta görev yapan bir kalemdi. Cumhuriyet’teki “Ankara Notları” özellikle darbe dönemlerinde yıldız gibi parlardı. Cesareti ve tevazuu şaşırtıcıydı. Darbe günlerinde bir gazeteci sormuştu: - Ağabey bu cesur yazıları nasıl yazıyorsun? Ekmekçi’nin cevabı: - Korka korka! Nur içinde yatsın... KONUK Başakşehir’de bir TV muhabiri yoldan gelip geçene soruyor: - Belediye seçiminde kimi oy vereceksiniz? - Ben Suriye, diyor biri ve adeta kaçıyor. Öteki: - Ben bilmiyor Türkçe, diyerek geçiyor. Bir başkası: - No Turkish, diyor. Televizyon muhabiri Türk’e ve Türkçe bilen birine rastlayamıyor... Kadıköy, Taksim gibi kalabalık yerlerde dolaşırken de etrafınızda konuşulan dillere bakıyor, aynı yabancılaşmayı gözlüyorsunuz Bunlar turist falan da değil. Sürekli misafirler... Bizim merakımız: - Türkiye’nin nüfusunu karışık hale getirmek bilinçli bir politika mıdır? - Yoksa sadece koşullara teslim olmanın sonucu mudur? Kim söyleyecek?",https://www.milliyet.com.tr/yazarlar/melih-asik/cin-le-kuskunluk-2878398
Melih Aşık,Olmadı Malkoçoğlu!,25 Mayıs 2019,"Tunceli Belediye Başkanı Fatih Maçoğlu’nu daha önceki Ovacık belediye başkanlığı sırasında herkes çok sevdi. Üretimin önemini vurguluyor, ürünleri satıp paralarını öğrencilere burs olarak veriyordu. Halkçı, çevreci ve üretici icraatı halkın gönlünü kazandı, diğer belediye başkanlarına örnek gösterildi. Sanılıyordu ki Tunceli Belediye Başkanı olunca da işe böylesine halkçı hizmetlerle başlayacak, bütün ülkeye model olacak... O tuttu, ilin bütün sorunları çözümlenmiş gibi işe Tunceli adını Dersim’e dönüştürmekle başladı. Halk, Dersim adını istiyormuş! Geçiniz. O ilin adı 1935 yılında Tunceli oldu. 2005 yılına kadar kimse rahatsız değildi. O yıl dünya çapında bir kampanya başlatıldı. Ermeni soykırımı iddiasına destek olarak Pontus, Süryani Dersim olaylarından yeni soykırımlar imal edildi. Bu seferberlik giderek güçleniyor. Yunanistan Pontus suçlamasını yoğunlaştırdı. Dersim de bu cümleden köpürtülüyor. Bir kez daha anımsatalım... 1954 seçiminde DP tüm ülkenin oylarını silip süpürürken Tunceli halkı İsmet İnönü liderliğindeki CHP’yi birinci parti yaptı. 57 ve 65 seçimlerinde de oylar CHP’ye aktı. Tunceli CHP’ye şükran ifade etti. Bir gazeteci dostumuzun Maçoğlu’na sorduğu şu soruyla noktayı koyalım: - Halkın sana bağladığı umutları böyle çarçur etmeye hakkın var mıydı? RUHSAL Devlet üniversitesinde psikiyatri uzmanı olarak çalışan bir hekimle sohbet ediyoruz... Ruhsal tedavi için hastalara ne kadar vakit ayırdığını sorduğumuzda şu cevabı veriyor: - 10 dakika... Bu kadarcık zamanda hastanın derdini bile öğrenemezsiniz, tedavi nasıl olur? - Bize verilen süre bu kadar, diyor... Sadece hastaları yönlendirebiliyormuş o kadar... Peki, maaş durumu? - Hasta başına 2 lira... Aldığı aylık ücreti hasta sayısına bölünce, hasta başına 2 lira aldığı ortaya çıkıyormuş... Bu koşullarda hasta tedavi olur mu? Dahası... Doktor kendini geliştirebilir mi?... TARİF... Adnan Veli, Cumhuriyet dönemi mizah yazarlarındandır. Ama talihsiz adamdır. İtalyan kadın arkadaşı casus çıkınca, yargılanmış, 7 yıl hapis yatmıştır. Bu süreçte yazdığı yarı mizahi hapishane mektupları ‘Mapusane Çeşmesi’ adıyla kitaplaştırıldı. Geçenlerde de Kırmızı Kedi kitabın yeni baskısını yayımladı. Oradan bir öykü... 50’li yıllarda hukuk fakültesi öğrencileri zaman zaman hapishane gezisi yaparmış. Koşulları görürler, mahpusları tanırlarmış. Böyle bir gezide hukuk öğrencisi genç kız mahpusa soruyor: - Senin suçun nedir? - Bir malı bulunduğu yerden sahibinin rızası hilafına faydalanmak için aldım, suçum bu... Öğrenci bir şey anlamıyor. Savcı izah ediyor: - Bunlar yata yata hukukçu kesildiler. Bunun söylediği şey basit hırsızlığın kanunda 491’inci maddedeki yazılı şeklidir. ASKER Yeni askerlik sisteminin Meclis’te görüşülmesine başlandı. Bu sisteme göre askerlik 6 aya, temel eğitim 1 aya iniyor... 30 bin lira dolayında bedel ödeyen 20 yaşında bir genç, 1 ay temel eğitimden sonra terhis oluyor... Bendeniz yedek subaylığımı takım komutanı olarak yaptım. Yedek subay eğittim. 1 ayda bir gence silah kullanmasını öğretemezsiniz. Dünya yeni savaşlara doğru ilerlerken ve ülkemizin etrafında ateş çemberi daralırken silah tutmasını bilmeyen nesiller oluşturmak yarınlarımızı nasıl etkileyecek? Bunu da düşünmeliyiz...",https://www.milliyet.com.tr/yazarlar/melih-asik/olmadi-malkocoglu-2879640
Melih Aşık,Mülkiye’de 27 Mayıs!,28 Mayıs 2019,"27 Mayıs deyince akla neler gelir? Demokrat Parti gelir, Menderes gelir, idamlar gelir, Kurucu Meclis’çe yapılan çağdaş Anayasa gelir... Tabii akla üniversite gençliği de gelir. Onur Öymen’in “Zor Rota” kitabından iki anı... Adnan Menderes iktidarına direnen Mülkiye gençliği, 27 Mayıs sonrasında yeri geldiğinde Milli Birlik Komitesi’ne karşı da tepkisini gösteriyor. Örneğin bir MBK üyesinin Mülkiye hocalarından Sadun Aren aleyhindeki sözleri üzerine yaklaşık 300 öğrenci karlı bir günde okuldan Yeni Meclis’e kadar yürüyüş yapıyor. MBK yönetimi yürüyüşe engel olmadığı gibi bina önünde slogan atan öğrencilerden birkaçını temsilci olarak kabul ediyor, çay ikram ediyor, şikâyetlerini dinliyor. Öfkeli öğrenciler ikram edilen çayı da reddediyor. O sıralarda MBK üyeleri zaman zaman Mülkiye’ye gelip konferans veriyor. Bir defasında Alparslan Türkeş gelmiş, güncel sorunlara değinen bir konuşma yapmış. O günlerde gazeteler “Binbaşının üzerindeki bütün subaylara otomobil verilecek” şeklinde haberler veriyor. Bir öğrenci Türkeş’e bu haberin doğruluğunu soruyor. Türkeş, böyle bir uygulamanın ülkede otomobil sanayiini geliştireceğini söylüyor. Bir başka öğrenci ayağa kalkıp soruyor: “Denizcilik sanayiini geliştirmek için her subaya bir yelkenli kotra vermeyi de düşünüyor musunuz?” Meraklı serüven! S-400 çekişmesi sonu merakla beklenen bir serüvene dönüştü. ABD, eğer S-400 alımını iptal etmezsek, bizi F-35 projesinin dışında bırakacağını, üstelik CAATSA’yı uygulayacağını bildiriyor. “ABD’nin Hasımlarıyla Mücadele Etme Yasası” CAATSA, Rusya’nın askeri sektörleriyle iş yapan kurumlara yaptırım uygulanmasını öngörüyor. Ankara ise füze alımını gerçekleştirmek konusunda ısrarlı... Yakında Rus uzmanlar Türkiye’ye gelerek füzelerin yerleştirme, montaj ve eğitim işini yürütecekmiş. Bunun hazırlığı yapılıyor. Pek tartışılmayan bir konu da şu... ABD ciddi yaptırım uygularsa, ABD’den ithal edilen malzemeye bağımlı silah sanayiimiz de olumsuz etkilenecek, üretimde aksama yaşanacak. Bakalım neler olacak? DAYAK Gazeteci meslektaşlarımız Hakan Demir, İdris Özyol, Ergin Çevik, Yavuz Selim Demirağ sokak ortasında sopalı saldırıya uğradılar... Hastanelik oldular. Dayak timleri kentlerin orta yerinde gazetecilere saldırıyor. Emniyet yakalasa da yargı serbest bırakıyor. Böylece teşvik gören saldırganlar rahat çalışıyor. Nasıl bir örgütlenme bu? Arkasında kimler var? Emniyet ve yargı neden ortaya çıkarmıyor? Kim medet umuyor bu barbarlıktan? BÜYÜK Büyük İskender uzun yıllar yanında bulunan danışmanını bir gün yanına çağırmış: - Senin işine üzülerek son veriyorum, demiş.. - Neden, diye sormuş yardımcısı... - Bunca yıldır yanımdasın, demiş İskender, bir tek hatamı eleştirmedin... Oysa bir hayli hata yaptım. Hatalarımı görmüyorsan cahilsin, görüyor da söylemiyorsan hainsin... MAKAM Samsun Valisi Osman Kaymak’a piyasa değeri 1 milyon 668 bin lira olan Audi A8 L modeli makam aracı alınmış. Sebep Vali Kaymak’ın kullandığı Mercedes S 350 makam aracının sürekli arızalanması ve maliyet oluşturması imiş. Bu rakama, aynı zamanda, Samsun’da iyi bir oto tamircisi bulamamanın maliyeti denebilir mi?",https://www.milliyet.com.tr/yazarlar/melih-asik/mulkiye-de-27-mayis-2880989
Melih Aşık,Suriyeli çocuklar!,11 Haziran 2019,"Son haber Gölcük’ten... Kocaeli’nin Gölcük ilçesinde bir laf atma olayı üzerine Suriyeli sığınmacılar ile mahalleli arasında çıkan kavga sonucu ortalık savaş alanına dönüyor. Polis kavgayı zor ayırıyor, 31 Suriyeli genç bölgeden tahliye ediliyor. Yurdun muhtelif yörelerinden hemen her gün benzer olay haberleri geliyor. Ortam gergin. Sığınmacılar sorunu ülkenin geleceği açısından büyük tehlike işareti veriyor. Nasıl olsa bir gün dönecekler beklentisi boşunadır. Geçmişte dünya çapında yaşanan deneyler gösteriyor ki... Sığınmacıların en az yarısı bu ülkede kalacak. Öfke yaparak, tepki duyarak, söylenerek bu gerçeği değiştiremeyiz. Geri dönüş yolunu açmamız ancak Suriye yönetimiyle anlaşarak iş birliği yapmamıza bağlıdır. Kalacak olanların ise toplumla mümkün olduğunca barışması, bütünleşmesi gerekiyor.600 bin dolayında çocuğa okul sağlayabildik. 400 bin dolayında çocuk ise okul dışında kaldı. Geleceğe ilişkin en tehlikeli rakam budur. Savaşta yakınlarını kaybeden, bin bir darbe yiyen bu çocuklara çeteleşme dışında bir gelecek hazırlamalıyız. Kızmak, köpürmek, polisiye önlemlerle ortamı bastırmak çözüm değil... Sığınmacıların topluma entegrasyonu için politikalar izlenmeli. En önemlisi... Suriye ile barışmalı, sığınmacıların kesin dönüşü için ortak çareler araştırılmalı... Pakistan gibi sığınmacıların çökerttiği ülke olmamalıyız. EMİNÖNÜ Gazetelerde fotoğrafları yayımlandı... Bayram günlerinde Eminönü Meydanı mahşer yeri gibiydi. Yoksul kesim çoluk çocuk Eminönü Meydanı’na yığılmıştı. Bizim yolumuz da bir ara meydana düştü. Balık ekmekçiler, mısırcılar, simitçiler, sucular, kestaneciler, midye dolmacılar bayramcıların hücumuna uğramıştı. Çay, su, turşu suyu gibi içecekleri satanların bardak yıkamaya vakti yoktu. Bardaklar yalancıktan bile çalkalanmadan ağızdan ağza dolaşıyordu. Basit bir önlem olarak düşündük ki... Belediyeler seyyar satıcıları (hatta vapur büfelerini) kâğıt bardak kullanmaya mecbur edebilir... Böylece en azından içeceklerde ağızdan ağza mikrop transferi önlenmiş olur... Göreve gelecek belediye başkanı umarız bu konuyu da ciddiyetle ele alır... TEPKİ A Milli Takımımıza, ülkeye girişi sırasında eziyet eden İzlanda’ya hak ettiği tepkiyi gösterdik. Dışişleri Bakanı Mevlüt Çavuşoğlu, Cumhurbaşkanlığı Sözcüsü İbrahim Kalın ve AKP Sözcüsü Ömer Çelik attıkları tweet’lerde İzlanda’nın tutumunu kınadılar. Gönül isterdi ki... Benzer bir tavrı Konya’daki maçta Fransız Ulusal Marşı’nı ıslıkla protesto eden kendini bilmezlere de gösterelim... O densiz protestocuları devletçe kınayalım. Saygı görmek istiyorsak, başkalarına da saygı göstermek zorundayız. Bu arada hatırlatalım... ABD’nin “31 Temmuz’a kadar S-400 almaktan vazgeçtiğinizi açıklamazsanız askeri ve ekonomik yaptırımlar uygularız” şeklindeki küstah mektubu da bir yanıt bekliyor. NEPAL Tatilini Antalya Beldibi’nde ünlü bir zincire dahil otelde geçiren gazeteci arkadaşımız Teoman Erol anlattı... Otelde servis personeli çoğunlukla Kırgızistanlı... Kat hizmetçilerinin ise neredeyse tamamı Nepalli imiş... Teoman dedi ki: - Kat hizmetçileri tek kelime Türkçe bilmediği gibi hijyen konusunda da en ufak bilgiye sahip değillerdi. Hiçbiri temizliğe özen göstermiyordu, odayı toplarken kirlilerle temizleri birbirine karıştırıyorlardı. Bunca işsizin bulunduğu bir ülkede dünyanın dört bir yanından gelen, üstelik işini bilmeyen insanlara bu kadar rahat çalışma imkânı sağlanması... Doğrusu mantıkla izah edilir gibi değil... NORVEÇ İktisatçı yazar Mahfi Eğilmez’in Twitter mesajı: “Kuzey Denizi’nde petrol buldu ama gelirini gelecek kuşaklar için Norveç Fonu’nda topladı. Bir kuruşunu harcamadılar. Bugün o fonun toplamı 1 trilyon dolardan fazla. Yani petrol gelirinin Norveç’e bugüne dek katkısı olmadı. Çocuklarına ve torunlarına sakladılar...”",https://www.milliyet.com.tr/yazarlar/melih-asik/suriyeli-cocuklar-2887488
Melih Aşık,Karar standardı!,16 Mayıs 2019,"“YSK, bir hafta önce AKP’nin olağanüstü itiraz yoluyla yaptığı başvuru üzerine İstanbul Büyükşehir Belediye Başkanlığı seçiminde a) Bir kısım sandık kurullarının, ilçe seçim kurullarınca kanuna aykırı oluşturulması ve bu hususun da seçim sonucuna müessir olması nedeniyle, Büyükşehir Belediye Başkanlığı seçiminin iptaliyle yenilenmesine, b) İstanbul Büyükşehir Belediye Başkanlığı mazbatasının iptaline, oy çokluğuyla karar vermişti. CHP aynı gerekçelerle 39 ilçede seçimin yenilenmesini YSK’dan talep etti. Öyle ya... Sandık kurulları kanuna aykırı şekilde oluşturulduysa doğal olarak aynı sandıklardan ve aynı zarflardan çıkan diğer sonuçlar da iptal edilmeliydi. Ancak YSK bu talebi reddetti... CHP şimdi: “YSK tarafsızlığını kaybetmiştir, artık hukuka göre değil, başvuranın siyasi kimliğine göre karar vermektedir” diyor... YSK’nın bu görüşlere cevap olarak verdiği kararların gerekçelerini bir an önce açıklaması gerekiyor. PONTUS SOYKIRIMI! İstanbul ve Ankara dâhil, yurt çapında 51 baro önemli bir bildiriye imza attı... Ankara’da faaliyette bulunan ve kendini “Düşünceye Özgürlük Girişimi” diye tanıtan bir grup, 18 Mayıs 2019 günü Kızılay’da “Pontus Rum / Helen Soykırımının 100. Yılı” iddiasıyla bir etkinlik düzenleyeceğini açıklamıştı. Pontus soykırımı denilen olay, Pontus çetelerinin Dünya Savaşı koşullarında Karadeniz’de bir Pontus devleti kurma faaliyetine Türkiye’nin engel olma çabasıdır. Yunan Parlamentosu, 1994 yılında Atatürk’ün Samsun’a çıktığı 19 Mayıs gününü “Pontus Soykırımını Anma Günü “ ilan etmişti. Amaç dünya kamuoyunda Türkiye’ye yönelik soykırımcı ülke algısını güçlendirmek, tarih önünde mahkûm etmek, halkı kendi tarihi konusunda şüpheye düşürmektir. Ermeni soykırım iddiasının peşine bu amaçla 1990 sonrasında Pontus, Süryani ve Dersim soykırım iddiaları eklendi! Pontus kampanyası şimdi Ankara’ya taşınıyor... 51 baro meydanın boş olmadığını anımsatıyor. Çetelerin kahraman yapılmasına izin vermeyelim. DÖVİZ Ramazan programında soruları yanıtlayan bir profesörün: - Hocam camiye döviz olarak bağışta bulunsam dolar değer kazandıkça sevabım artar mı, sorusuna: - Sevabın artar, yanıtı verdiğini yazmıştık. Bir okurumuz yüksek âlime soruyor: - Doların artması TL’nin değer kaybetmesi sonucu verdiğine göre, camiye TL ile bağış yapan vatandaşın sevabı azalıyor mu? SELİM Bir gurup gazeteci Ergenekon günlerinde hapisteki meslektaşlarımızı ziyaret etmiştik. Yeniçağ yazarı Yavuz Selim Demirağ da guruptaydı. Hem Ergenekon hem Balyoz sürecinde kumpas mağdurlarını en sık ziyaret eden gazetecilerden biriydi. Hak, hukuk, adalet konusunda duyarlı bir yazardı. İşte o Yavuz Selim birkaç gün önce evinin önünde 7 kişi tarafından feci şekilde dövüldü. Saldırganlar yakalandı ama serbest bırakıldı. Adalet peşlerini bırakmamalı... Türkiye çeteler ülkesi olmamalı... En çok acı veren adaletin ezilmesidir. ASAL Yüksek Seçim Kurulu’nun yedek ve asıl üyelerinden söz ediyoruz. Yedek karşıtı olarak çoğu yerde “asil” deyimini kullanıyoruz. Değerli Hukukçu Sami Selçuk gönderdiği notta diyor ki: - Asil üye denince yedek üyelerin asil yani soylu olmadığı gibi bir anlam çıkıyor. Doğrusu “asil” değil “asıl” olacak. Bu karışıklık sık sık yapılıyor. O yüzden bence en iyisi “asıl” yerine “asal” denmeli.",https://www.milliyet.com.tr/yazarlar/melih-asik/karar-standardi-2874631
Melih Aşık,Atamıza teşekkür...,18 Mayıs 2019,"Bir tarihte Kanadalı bir hamımla sohbet ediyorduk... Bize biraz Kanada’yı anlattı, yaşadığı şehri övdü ve dedi ki: - Bize bu güzel ülkeyi armağan eden atalarımıza teşekkür ediyorum... Dünyada hemen her ulus kendini var eden atalarına şükran duyar. Hele de onlar en zor işleri başarmış, en çetin savaşları kazanmış, hayatlarını yepyeni bir ulus yaratmaya adamışlarsa. Bakınız ünlü tarihçi Arnold Toynbee, 1954 yılında Newyork Herald Tribune’a yazdığı “Türkiye’nin otuz yılı” başlıklı makalede 1919 - 1928 yılları arasındaki dönem için ne diyor: “Bu on yıl içinde Türkiye, bizim Rönesans’ın, Reform’un, Bilimsel Devrimin, Sınai Devrim’ in ve Fransız Devrimi’nin topuna eşit döngülerin hepsini birden aynı zamanda başarmıştı. Buna rahatça üç yüz yıl ayıracak yerde hepsini on yılda tamamladı. Bunları yalnızca düşünmek bile herhangi bir Batılının başını döndürüp gözünü karartmaya yeter” Bugün saygı ve özlemle andığımız Mustafa Kemal Atatürk’ün önderliğinde Türkiye az zamanda çok işler başardı. Çağdaş demokrat dünyanın eşit ve onurlu bir üyesi oldu. Bu mirası taşımak ve yükseltmek bugünkü nesillere düşen büyük bir görev... Bilincinde olalım, farkına varalım... 19 Mayıs Bayramı kutlu olsun... ÇAĞ Atatürk’ün Cumhuriyeti inşa ettiği yıllarda Avrupa’da tablo nedir? Prof. Sina Gürel bizi aydınlatıyor: . İtalya’da 1922’de Mussolini’nin faşist düzeni kurulacaktır. . Almanya’da 1933’te Hitler diktatörlüğü, , İspanya’da 1936’da Franco diktatörlüğü kurulmaktadır. . Polonya’da 1926’da askeri bir darbeyle iktidara gelen Mareşal Pilsudski diktatör olmuştur. . Macaristan bu dönemde İtalya’ya ve Nazi Almanya’sına yakın olmuş, ülkeyi gittikçe diktatörleşen Horthy yönetmiştir. . Romanya’da Kral II. Karol, Yugoslavya’da Kral Aleksandr gittikçe diktatörleşti. . Arnavutluk’ta Cumhurbaşkanı olan Ahmet Zogo 1928’de krallığını ilan etti... . Bulgaristan’da 1923, 1934, 1935’te askeri darbeler oldu. 1936’dan başlayarak Çar Boris diktatör durumuna geldi. . . . Yunanistan’da 1936’da yaptığı darbe sonucunda General Metaksas diktatör oldu. . Portekiz’de 1928’den itibaren Salazar diktatör oldu. Bu diktatörler çağında Türkiye’de ne mi oldu? Atatürk halkın temsilcilerini örgütleyerek 1920’de Millet Meclisi’ni kurdu. Kurtuluş mücadelesini Meclis yönetiminde sürdürdü. Cumhuriyet ilanından sonra kuvvetler ayrılığına dayalı 1924 Anayasası yürürlüğe kondu. Meclis duvarına “Egemenlik kayıtsız şartsız milletindir” şiarı yazıldı. Çok partili demokrasiye giden yol açıldı. Prof. Sina Gürel şu sonuca varır: - O yıllarda Türkiye demokraside Avrupa’nın çok ilerisindeydi... ÖNEMLİ CEPHE... Mustafa Kemal, TBMM’nin 6 Mart 1338 (1922) günlü gizli celsesinde konuşuyor: “Efendiler, cepheler hepinizce malumdur ki ikiye ayrılır: Herkesin malumu olduğu bir tabirle arz edeyim ki; dahili cephe, zahiri (dış) cephe. Dahili cephe aslolan cephe bütün memleketin aynı fikir ve kanaate sahip olarak, yekvücut olarak tesis ettikleri cephedir. Zahiri cephe doğrudan doğruya ordumuzun düşman karşısında göstermiş olduğu cepheden ibarettir. Bu zahiri cephe, ordu cephesinin çökmesi ve çözülmesi hiçbir vakitte bir milleti ve bir memleketi mahvedemez. Bunun hiçbir önemi yoktur. Asıl haizi ehemmiyet olan ve asıl memleketi temelinden yıkan ve halkını esir eden dahili cephenin çökmesidir. İşte bu hakikate bizden ziyade vakıf olan İngiliz, asıl bu cepheyi yıkmak için üç seneden beri asırlardan beri sarfı mesai etmektedir. (Kahrolsun sesleri) Malumu aliniz bizim eski Osmanlı tabirimizce “kale içerden yıkılır”. İşte düşmanlarımız bizi içimizden yıkmaya çalışıyorlar.",https://www.milliyet.com.tr/yazarlar/melih-asik/atamiza-tesekkur-2875808
Melih Aşık,Pontus suskunluğu,21 Mayıs 2019,"Kendisini “Düşünceye Özgürlük Girişimi” olarak tanıtan bir grubun 18 Mayıs 2019 günü Sağlık Emekçileri Sendikası’nın konferans salonunda “Pontus Rum/Helen Soykırımının 100. Yılı” iddiasıyla bir etkinlik düzenleme kararı aldığını geçtiğimiz hafta köşemizde dile getirmiştik. Türkiye’yi dünya kamuoyuna soykırımcı ülke olarak göstermeyi amaçlayan bu etkinlik girişimi, Barolar Birliği’nin devleti uyandırması sonucu Ankara Valiliği’nin kararıyla yasaklandı. Başta Yunanistan olmak üzere birtakım iç ve dış çevreler Ermeni soykırım iddiası yetmezmiş gibi buna Pontus, Dersim, Süryani soykırım iddiaları eklemek için gayret gösterirken biz bu konuda ne yapıyoruz? Daha doğrusu neler yapmıyoruz... Eski CHP milletvekili Ahmet Ersin anlatıyor: “Yunanistan’da Pontus anıtlarının açılması ve dünya çapında peş peşe Pontus derneklerinin kurulması üzerine 2006 yılında Dışişleri Bakanı Abdullah Gül’e bu konuda Türkiye’nin haklarını ve görüşlerin savunmak için neler yapıldığını sormuştum. Cevap gelmedi. Gördüğüm kadarıyla bir etkinlik yapılmadı.” *** Şu sırada İstanbul’da kimi kitapçılarda “PONTOS Soykırımı” diye bir kitap rahatça satılıyor. Bu kitapta verilen haritada Kastamonu, Sinop, Amasya, Samsun, Tokat, Ordu, Giresun, Erzincan, Bayburt, Gümüşhane, Trabzon, Rize ve Artvin dâhil 13 ilimiz sözde Pontus Rum Devleti’nin sınırları içinde gösteriliyor. Eski CHP milletvekili Uluç Gürkan anlatıyor: - 2015 yılında Yunanistan’ın soykırım konularında anti demokrat tutumunu protesto için Atina’ya gitmiştik. Sintagma Meydanı’na giderek bir basın açıklaması yapacaktık. Saat 10.30’da Atina’ya indik. Yunan polisi bizim 22 kişilik gurubu kuşattı. Alana hapsetti. Ve hepimizi bir sonraki uçakla Türkiye’ye postaladı. Uluç Gürkan devam ediyor: - Dahası, AB ülkelerini uyararak 5 yıllığına Schengen bölgesine giriş yasağı koydurdu. Ben şimdi Avrupa’da İngiltere dışındaki ülkelere giremiyorum. Bu yasak 2020 yılına kadar sürecek. Elin oğlu üstelik böylesine pervasız... COŞKU Atatürk’ün doğum günü ve Samsun’a ayak basışının 100. yılını coşkuyla kutladık. Kimi gösteriler müsamereye dönüşse, kimi nutukların içi boş kalsa da... Halkın coşkusu övgüye değerdi. Atatürk’ü ve 19 Mayıs’ı senede bir gün değil her gün anmalıyız. Atatürk’ün ilkelerini, hedeflerini, devrimlerini, Cumhuriyet’i hangi koşullarda kurduğunu, yaşadığı zorlukları, bilimsel eğitime verdiği önemi, bağımsızlık ve halk egemenliği vurgusunu yeni nesillere anlatmalıyız. Atatürk gençlere: “Cumhuriyet’i bizler kurduk, sizler yaşatacaksınız” demişti. Cumhuriyet; eğitimle, bilimle, adaletle, ekonomiyle, demokrasiyle yaşar. Bunları konuşmalıyız. KUT Galatasaray lig şampiyonu oldu. Kutlarız. Son haftalarda bazı tartışmalı sonuçlar aldıysa da sarı kırmızılılar ligin en iyi takımı olduğunu son maçta bir kez daha kanıtladılar. Tebriklere devam edelim... Efes’in Euroleague ikinciliği büyük başarıdır. Koç Ergin Ataman, oyuncular ve yöneticileri yürekten kutluyoruz. Fenerbahçe’nin dördüncülüğü de aynı ölçüde değerli. Sarı lacivertliler bize bütün yıl sayısız kez zafer keyfi yaşattı. Euroleague’de dörtlü finale kalmak başlı başına zaferdir. Her türlü kutlamaya layıktırlar. TV “Toplum önündeki tartışmalarda olan biten, savaştaki manzaraya benzer. Zayıf olan taraf düşmanına olduğundan daha kalabalık ve daha güçlüymüş gibi görünebilmek için sahte ışıklar saçar ve büyük gürültü koparır.” J. Swift BİLGİ “Sende bir yumurta var, bende bir yumurta var. Ben sana bir yumurta sen bana bir yumurta versen her birimizde yine birer yumurta olur. Sende bir bilgi var, bende bir bilgi var; sen bana bir bilgi ben sana bir bilgi versem her birimizde ikişer bilgi olur.” Konfüçyüs",https://www.milliyet.com.tr/yazarlar/melih-asik/pontus-suskunlugu-2877255
Melih Aşık,KALANLAR SAĞ OLSUN...,30 Mayıs 2019,"Ölüm olağan bir son... Böyle olmasa hayatın da anlamı olmazdı. Cesaretle, metanetle, sabırla karşılamalıyız o yüzden. Birlikte yaşanan çocukluk yılları, acı tatlı hatıralar, ortak sevgiler, ortak hüzünler... Ölüm haberiyle birlikte zihnimize yığılıyor. Sevgili kardeşimle kimi zaman uzak, kimi zaman yakın 70 küsur yılı paylaştık. Onun zor günlerin üstesinden nasıl geldiğine, zor şartların içinden nasıl yükselip başarılar kazandığına tanıklık ettim. Günün birinde Fenerbahçe Başkanı bile oldu. 40 yaşında kulübün en genç başkanı olarak ülkenin zor görevlerinden birini üstlendi; orada da iyi bir isim bıraktı. İnsanlara sevecen yaklaşır, kendini anında sevdirirdi. Pratik zekâsı ve çabuk karar verme yeteneği dikkati çekerdi. Ani bir kalp krizi sonucu, erken denebilecek bir çağda, 72 yaşında aramızdan ayrıldı. Çocuklu-ğumuzda Çamlıca’nın kırlarında birlikte koşar oynarken yaşamın ucunda ölümün insanları beklediğini elbet hiç düşünmezdik. Şimdi onu da düşünmenin vakti artık. Acı çekmeden aramızdan ayrıldığı için şanslı olduğunu düşünüyorum yine de... Yakın gelecekte, yaşamadığımız için üzüleceğimiz günler de pek görünmüyor. Ne diyor bir filozof: “Ölüm iyiliklerden değil kötülüklerden uzaklaştırır.” “Ölümden sonra kötü bir şey olmadığından ölüm de kötü bir şey değildir.” Kardeşim mutlu yaşadı, güzel iki torun Alya ve Masal, güzel iki evlat Eda ve Murat’ı yetiştirdi. Eşi sevgili Hülya’ya ve çocuklara uzun ve mutlu ömürler diliyorum... Geride herkese hoş anılar bıraktı. Tüm okurlara uzun ve mutlu ömür dileğiyle... Geyikleri vurmayın! Tarım ve Orman Bakanlığı Bursa 2. Bölge Müdürlüğü ihale açmış... Neymiş bu ihale? Yaşlanmış iki kızıl geyiğin vurulması... Beheri için 14 bin lira ödeyen ihaleyi alacakmış. Sonra ne mi oluyor? İki geyik açık alana salınıyor, av meraklısı kişi de alana giriyor. Yaşlanmış, adım atacak hali kalmamış geyiği vuruyor, av zevkini tatmin ediyor! Karşılığında geyik başına 14 bin lira ödüyor. Böylece hem devlet kazanıyor, hem turizm gelişiyormuş! Bu vahşete izin vermemeli... Para için insani duygular böylesine ezilmemeli... İZİN Sayın okurlar biraz izin rica ediyoruz... Sizlere iyi bayramlar diliyoruz...",https://www.milliyet.com.tr/yazarlar/melih-asik/kalanlar-sag-olsun-2882124
