Yazar,Başlık,Tarih,Metin,URL
Nevşin Mengü,Toksik demokrasiden ghosting demokrasiye,25 Şubat 2025 06:00,"AKP kongresine damgasını vuran sözcük bana sorarsanız “toksik demokrasi” oldu. Erdoğan kongre konuşmasında, “Muhalefetin seçim kazanmak için terör örgütleriyle iş birliği yapacak kadar gözünü karartması ülkemizi toksik demokrasi sorunuyla karşı karşıya getirmiştir” dedi. Muhalefet toksik olmasa her şey süper olacak da işte muhalefet toksik. 20 küsur yıllık AKP iktidarında millet ‘gaslight’ edile edile buralara kadar geldik. Hatta demokrasiye ‘ghosting’ sürecine girdik desek yanlış olmaz. *** Ghostingi zaten biz millet olarak iliklerimize kadar hissediyoruz da MKYK listelerine bir de bu ghosting gözüyle bakmak lazım. Partiye İYİP’den, Gelecek’ten gelen muhalifler AKP yönetimine alındırlar. Biraz da bu nedenle AKP MKYK’sına bu sefer ilgi çoktu. Anayasası Gelecek Partili Serap Yazıcı’nın Gelecek Partisi’nden kurultaydan bir gün önce istifa edip kongrede AKP rozeti takılınca muhalefet Meksika dalgası yapar gibi ayağa kalktı. Serap Hanım CHP’lilerin oylarıyla Meclis’e girdi, şimdi Erdoğan için anayasa yazacak. *** MKYK’da bir diğer dikkat çeken isim de malum Faruk Acar. İyi bir kamuoyu araştırmacısı. Aslında nasıl oluyorsa Erdoğan’ a rakip olabilecek siyasetçiler art arda soruşturmalara maruz kalıyor, nasıl oluyorsa sanki aday olamasınlar diye önlerine her türlü taş konuyor ama demek ki yine de Erdoğan eşeğini sağlam kazığa bağlamak istedi. Erol Olçok sonrası seçmenle bağ kurma ve doğru mesajı bulma konusunda sıkıntı yaşıyorlardı, Acar o sıkıntıya çare olur. İYİP ile Faruk Acar’ın enerjisi tutmamıştı ama AKP ile kan uyumu var. *** MKYK’da Osman Gökçek ve Mücahit Arınç da var. Biri Melih Gökçek’in diğeri Bülent Arınç’ın oğlu. İki isim de zaten aktif milletvekilleri. MKYK listesi cumartesi gecesinden itibaren gündemi fazlasıyla meşgul etti. Kim var kim yok hem eğlence hem tartışma konusu oldu. Aslında MKYK üzerine gereğinden fazla konuşuldu. Erdoğan’ın eski metin yazarı Aydın Ünal bile Yeni Şafak’taki köşesinde yazmış. Sonuçta artık partinin bu organları görüşleri alınan politika yazan falan organlar değil. Sonuçta Erdoğan ne derse o... *** Demokrasiye ghosting sürecine girdiğimiz bu dönemde eski AKP’li siyasetçilerin oğullarının karar organlarına girmesi ise başkaca bir anlam ifade ediyor. Türkiye babadan oğula sistemine alışıyor, alıştırılıyor. Babaların giderken koltuklarını oğullarına devretmesi işin tabiatı haline geliyor. Etrafımızda buna benzer örneklerle dolu. Bkz; Azerbaycan. İran’da da Hamaney’in koltuğunu Mücteba’ya bırakmayı istediği bir sır değil. İran’ın demokrasi olma iddiası zaten yok. Azerbaycan da o konuda iddialı değil. Belli ki bizde de mevcut sistem toksik falan denerek lağvedilecek. İşte onun için ghostinge devam…",https://www.nefes.com.tr/yazarlar/nevsin-mengu/toksik-demokrasiden-ghosting-demokrasiye-17740
Nevşin Mengü,Suriye’de tarihi anlaşmanın Türkiye neresinde?,13 Mart 2025 05:45,"Bölge açısından da Türkiye açısından da tarihi anlaşma Suriye Demokratik Güçleri ve El Şara liderliğindeki Şam yönetimi arasında imzalandı. SDG Şam yönetimi ile birleşiyor. Bu anlaşmayı Türkiye’deki süreç ile paralel okumak isteyenler var. Sürecin etkisi olabilir ama sürece bağlamak eksik olur. Anlaşmadan üç gün önce CENTCOM komutanı Michael Erik Kurilla Suriye’nin Kuzeydoğusundaydı. Kurilla Mazlum Abdi ile de görüştü. Görüşmenin detaylarına ilişkin bir açıklama yapılmadı. Abdi’nin Ahmed El Şara ile anlaşmayı imzalamaya, CENTCOM’a ait helikopterle gittiğini biliyoruz. Bu detay özellikle pek çok haberde yer aldı. Anlaşmadan sonra da Amerikan Dışişleri Bakanı Marco Rubio, anlaşmadan memnuniyet duyduklarını ifade eden uzun bir tweet yayınladı. Rubio, azınlıklara karşı uygulanan vahşeti endişeyle izlediklerini belirtiyor, istikrara kavuşmak için en uygun yolun sekter bölünmelerin önüne geçecek tarafsız bir yönetim olduğunu ifade ediyor. Lazkiye ve Tartus’ta yaşananların ardında, ABD’nin Suriye’nin mevcut yönetimini de eleştiren bir metin yayınladığını unutmamak lazım. Anlaşmaya ilişkin en açıklayıcı röportaj Salih Müslim’den geldi. Müslim ANF’ye verdiği röportajda diyor ki: “Uluslararası güçler arabulucu oldular. Hem bizim yönetimimizin hem de Suriye yönetiminin arabulucuları vardı. Demek ki bu arabulucular onaylamış ve burada herkes kendi payına düşeni yapacaktır. Yani biz resmen bu devletin bir ortağıyız.” Müslim’in özellikle “bu devletin resmen ortağıyız” cümlesine dikkat etmek lazım. Ahmed El Şara için anlaşma öyle bir kritik bir zamanda geldi ki, kurtarıcı oldu. Lazkiye ve Tartus’ta Alevi nüfusun karşı karşıya kaldığı şiddet, Suriye İnsan Hakları Gözlemevi’ne göre 1000’e yakın sivilin öldürülmüş olması, hem Şara yönetiminin ideolojik bagajını hem de farklı cihatçı gruplar üzerindeki hakimiyetini tartışmaya açtı. El Şara bu anlaşma ile bu endişeleri bir süreliğine de olsa gidermiş oldu. Aşağıda Dürziler, Batı’da Aleviler Kuzeyde de Kürtler… El Şara’nın bu anlaşmayı yapmadan tasarladığı üniter Suriye hedefine ulaşması oldukça zorlu görülüyordu. O nedenle bu anlaşma bir can simidi oldu. Kürtler can simidini attılar, karşılığını da alacaklar. Kürtler bu anlaşma sayesinde trene erken atlamış dolayısıyla ana kurucu unsur olma şansını da elde etmiş oluyor. Aslında tam da bu nedenle anlaşmadan federasyon çıkmamasına şaşırmamak lazım. Zira Kürtler, bir bölgenin değil tüm Suriye’nin yeni Suriye’nin sahibi oluyor. Müslim’in röportajından, varılan 8 maddelik anlaşmanın her bir maddesiyle ilgili komisyon kurulacağı ve her bir madde için tek tek çalışılacağını öğreniyoruz. Suriye Demokratik Güçleri’nin Suriye ordusuna nasıl dahil olacağı ise henüz net değil. SDG tek parça halinde orduya katılmak istiyor, bunu biliyoruz. Gelelim İran cephesine, Şah zamanından beri İran rejiminin sesi, bir tür manifesto yayınlayıcısı diyebileceğimiz Keyhan gazetesi, Lazkiye Tartus’ta yaşananları “Suriye halkı Colani’nin teröristlerine karşı ayaklandı” diye duyurdu. Mazlum Abdi ise, imza sonrası verdiği ilk röportajda, İran’la bir işbirliğimiz yok, şu anda da yok, ileride de olmayacak dedi. SDG El Şara arasında imzalanan anlaşmada, Esad dönemi unsurlarına karşı birlikte savaş maddesinin olduğunu da not etmek lazım.",https://www.nefes.com.tr/yazarlar/nevsin-mengu/suriyede-tarihi-anlasmanin-turkiye-neresinde-21297
Nevşin Mengü,Beyaz Saray’da reality şov ve yeni erkekler,23 Şubat 2025 04:00,"Yeni Beyaz Saray, adeta bir reality şov gibi. ‘Biri bizi gözetliyor’ gibi 24 saat izliyoruz. Ancak işin can sıkıcı kısmı bu reality şov’da eğlence değil politika yapılıyor. Dünya ve insan hayatları hakkında kararlar alınıyor. Şovun iki ana kahramanı var. Donald Trump ve Elon Musk. Trump sağ kolu Elon Musk’dan hiç ayrılmıyor. Beraber röportajlar falan veriyorlar. Elon Musk sadece iş adamı bir mühendis değil, sosyoloji ve demografi üzerine de teorileri var. Mesela insanlığın hızlıca çokça üremesi gerektiğini düşünüyor. Ne kadar çok ürersek o kadar çok ilim, bilim adamı çıkar. Musk’a göre insanlık olarak bir an önce Mars’a yerleşmeliyiz. Tek dünya bize yetmeyecek. Onun için de oraya da nüfus yetiştirmemiz lazım. Nedenine niyesine burada girmeyeceğim. *** Çokça üreme teorisini kendisi istikrarlı bir biçimde hayata geçiriyor. 4 farklı kadından 13 kadar çocuğu var. İnsanlara üremeyi teşvik etmek için de çocuklarını yanında gezdiriyor. En son birini, adı X Æ A-Xii gibi bir şey. Trump’ın çalıştığı Oval Ofis’e götürmüştü. Ofis’te yapılan ayak üstü basın toplantısında miniğin burnundaki sümükleri Trump’ın çalışma masasına sürdüğü anları kameralar yakaladı. Cumhuriyetçilere yakın New York Post gazetesi, Trump’ın o çalışma masasını değiştirttiğini yazdı. *** İnsanlığın bol bol üremesini isteyen Musk, kameraların önünde oğullarıyla şov yapmayı seviyor ama çocuk bakmak keşke şovdan ibaret olsa. Oval Ofis toplantısının üzerinden birkaç gün geçmeden miniğin annesi Grimes, Musk’ın bir tweetinin altına, “kamuoyuna açık şekilde burada yazmak istemezdim ama çocuğumuzun ilaca ihtiyacı var. Benimle konuşmak istemiyorsan lütfen birini ayarla ve bu işi çözelim. Durum acil Elon!” Herhalde Elon aramış olacak ki Grimes bir süre sonra bu paylaşımı sildi. Grimes başka bir postta da çok küçük yaştaki oğlunun Trump’ın ofisine götürülerek kamuoyunun önüne çıkarılmasını eleştirmişti. Elon’dan en son çocuk yapan bir başka kadın Ashley St Clair. Musk’ın 13’üncü çocuğunun annesi de Musk’ın çocuğuna sahip çıkması, babalık yapması için sosyal medyaya yazdı. Musk’a ulaşmak için başka yol bulamadığını söyledi. *** Musk, şimdi iktidara oturan ve yükselişte olan yeni tip erkekliğin vücut bulmuş hali. Tüm boyutlarıyla Beyaz Saray Reality Şov’unda izliyoruz. Bu yeni erkeklik, yıllardır hüküm süren liberal feminist dayatmalardan sıkıldığını, erkekliğin bastırıldığını, tabiatını kaybettiğini söylüyor. Kendini yeniden keşfederek iktidarını kutlamaya çıkıyor. Ancak feminizm öncesi erkeklikten de geride bir yerlerde kendini buluyor. Kendisini sınırlayan sorumlulukları da seçerek kabul ediyor. Babalığı kutsuyor ama seçmeli olarak rolü üstleniyor. Kadınların iş hayatında yeri olmadığını ima ederken, çocuğunu büyüten anne yokmuş gibi davranmaya o yükü almamaya teşne. Kimileri bu yeni forma “toksik erkeklik” diyor. Bana göre ise erkeklik adı altında önümüze serilen bu durum yeni bir çocukluk formu. Büyümeyen büyümeyi reddeden, büyümediği için de rasyonel olmak zorunda olmayan, sorumluluk da taşıyamayan yeni bir form. İnternette “Man Child” diyorlar aslında tam da oraya oturuyor. ABD’yi bugün biri yaşlı, biri genç iki “Man Child” yönetiyor.",https://www.nefes.com.tr/yazarlar/nevsin-mengu/beyaz-sarayda-reality-sov-ve-yeni-erkekler-17326
Nevşin Mengü,Trump Erdoğan’da ne buluyor? Washington’dan bildiriyorum,13 Nisan 2025 05:00,"Erdoğan’ın İmamoğlu operasyonu öncesinde Trump’tan olur alması meselesini ben açıkçası abartılı buluyordum. Ancak aynı şey Washington’da da konuşuluyor. Trump’ın zaten kendisi demokrasiye inanmayan birisi. En son daha önce kendisine dava açan kişilere avukatlık yapanların peşine düştü. Hukuk firmaları da başlarına iş gelmesin diye Trump’ın istediği konularda gönüllü çalışacaklarını söylemek zorunda kaldı. Trump en son “Bu hukuk firmaları gümrük vergileri üzerine çalışsın, buradan talimat veriyorum” diye bir konuşma yaptı. Avukatlık bürosu gümrük tarifesi ne alaka, kimse anlamadı ama maksat zaten insanların anlaması da değil. “Bakın benimle uğraşanlara ben şimdi neler ediyorum” mesajı vermek. Yani İmamoğlu’na yargı üzerinden siyasi bir hamle yapılması Trump’ın takacağı son şey olabilir. *** Peki Trump Erdoğan’da ne buluyor? Erdoğan, Trump’ı pohpohlamayı biliyor. Sadece Trump’ı değil, Trump’ın güvendiklerini de gazlıyor. Erdoğan, Trump’ın demokrasi falan umursamadığını, esnaf kafalı olduğunu biliyor. “Senin için şunu şunu yaparız, siz de bize bunu yaparsın” diyor, işi bağlıyor. *** Muhtemelen Trump’ın temsilcisi Witkoff’un söylediği, Türkiye’den gelecek güzel haber, İmamoğlu ile ilgili değil. Gazze ile ilgili. Trump’ın konuyu Netanyahu ile basın toplantısında açması da tesadüf değil. Erdoğan kendi tabanına Trump’ın Gazze planını paketleyip rasyonalize edip satabilecek bir lider. Plan Gazzelilerin Gazze dışına taşınması, sonra da Gazze’nin bir tatil merkezi olarak yeniden inşa edilmesini içeriyor. Plan uygulanmaya çalışılırsa inşaatların büyük bir kısmını Türk inşaat şirketleri yapacaktır. Gazzelilerin bir kısmı da geçici (?) olarak Suriye’ye alınabilir. Sonuçta yeni Suriye yönetiminin de paraya, desteğe, fonlara ihtiyacı var. *** Türkiye hem Gazze hem de olursa Ukrayna’nın yeniden inşasında rol oynar. Trump Avrupalılara “Türkiye’yi de dışlamayın” öğüdünü verebilir. Erdoğan da böylece bir taşla birkaç vurmuş olur. Seçime kadar ekonomiyi bir parça toparlaması zaten pek çok siyasi hesabı gerçekleştirmesi için geçerli oluyor",https://www.nefes.com.tr/yazarlar/nevsin-mengu/trump-erdoganda-ne-buluyor-washingtondan-bildiriyorum-27790
Nevşin Mengü,Belgrad’dan dersler,18 Mart 2025 06:00,"Novi Sad kentinde, Çin’in ipek yolu projesi kapsamında daha yeni elden geçen bir tren istasyonunun pergolası çöktü. Aralarında çocukların da olduğu 15 kişi yaşamını yitirdi. Cumhurbaşkanı Vucic, iki bakanı kurban verdi ama insanları göstermelik bir soruşturma tatmin etmedi. Kamuoyunda “Olaya ilişkin tüm detayları öğrenmek istiyoruz” talebi büyüdü. Nasıl oluyor da yeni elden geçmiş istasyon durduk yerde çöküyor, bu inşaatı kim yaptı, izinleri kim verdi, insanlar neden öldü? *** Hükümetin hesap vermesini isteyen hareketin başını öğrenciler çekiyor. Burada Türkiye için özellikle bir ders var çünkü Sırbistan’da kurumsal, insanları büyük ölçüde kendisine oy vermeye ikna edebilmiş bir muhalefet yok. Muhalefet çok parçalı. Covid dönemi saçma sapan komplo teorileri anlatan yarı deli bir doktor bile bir muhalefet partisi kurmuş durumda, seçimlere falan giriyor. *** Trajedinin ardından başlayan eylemler silsilesinin bir taraftan iyi bir taraftan kötü yanı, siyasi bir partiye bağlı olmaması, liderinin olmaması. Öğrenciler ön planda, her şeyi onlar koordine ediyor. Cumartesi günkü eylemin koordinasyonu da öğrencilerdeydi. Seçim sonuçlarını kabul etmeyen Sırp diktatör Miloseviç’e karşı 5 Ekim ayaklanmasının ardından, ülke tarihinin en kalabalık eylemi gerçekleşti. Eylemcilere göre 1 milyon, iktidara göre 100 bin kişi Belgrad merkezinde toplandı. Sırbistan 6-7 milyon kişilik bir ülke, dolayısıyla yüz binin üzerinde insanı toplamak çok büyük iş. Her eylemde katılımcılar, 15 dakika sessiz durup ölenleri anıyor. Cumartesi günü, sessiz duruş sırasında Cumhurbaşkanlığı binasının olduğu taraftan acayip bir ses geldi. Sosyal medyada videoları da var. Sesi tanımlamak çok güç. Çok yüksek korkutucu bir ses. İnsanlar kendilerini yerlere attı. Bunun üzerine öğrenciler yeleklerini çıkarıp, “Eylem bitti… İş başka yere gidiyor” dediler ve “Eylem bitti” diye anons yaptılar. *** Neler olduğu ertesi gün anlaşıldı. Eylemciler Cumhurbaşkanlığı sarayı tarafından LRAD denilen, bir tür ses bombası atıldığını söylüyorlar. Benim anladığım öğrencilere sistem içerisinden bilgi sızıyor. Provokasyon olacağını haber almışlar, onun için iş karışmaya başlar başlamaz eylemi sonlandırdılar. Hükümetin cumartesi günü için anlaşılan planı şuydu, garip bir ses bombasıyla kalabalığı karıştırmak, sonra hükümet yanlıları ile eylemciler arasında bir çatışma çıkarmak, ardından da bu bahaneyle muhalefet liderlerini, protesto ile alakası olmasa bile tutuklamak. Sırbistan Cumhurbaşkanı Vucic, eylemcilerin LRAD iddialarını yalanıyor. “Bunun hükümetle bir alakası yok, eylemciler dronları bozmak için frekans bozucu kullanmış, o ses ondan” diyor. Dahası, LRAD kullanıldığı iddiasında bulunanların dezenformasyondan yargılanması gerektiğini söylüyor. Geldik mi, “Gerçek nedir? Kim karar verir? Dezenformasyon hangisidir” tartışmasına!..",https://www.nefes.com.tr/yazarlar/nevsin-mengu/belgraddan-dersler-22388
Nevşin Mengü,İmamoğlu’nu Trump mı içeri attırdı?,01 Nisan 2025 05:02,"Erdoğan ve Trump’ın telefon görüşmesi ile İmamoğlu operasyonları aynı zamana denk geldi. Telefon konuşmasıyla ilgili Trump’ın temsilcisi Witkoff’un “Türkiye’de çok iyi gelişmeler oluyor” açıklaması da İmamoğlu operasyonuna yoruldu. “Trump, İmamoğlu operasyonun arkasında” demek abartılı bir yorum olur, ancak Trump’ın demokrasi konusunda hiçbir hassasiyeti olmadığı, işine baktığı ortada. ABD’nin Türkiye’den istediği İran’ın sıkıştırılması politikasına destek vermesi, Ukrayna-Rusya arasındaki savaşın durdurulması sonrası bölgede güvenliğin sağlanması konusunda elini taşın altına koyması. Türkiye kendi menfaatleri ile örtüştüğü ölçüde iki oyunun da içinde olacaktır. Türkiye’de muhalefet, “Vah ABD Erdoğan’ı destekliyor, AB’nin hiç umurunda değil” diyerek umutsuzluğa kapılmamalı. Hatta tam tersine bu durum Türkiye’de demokrasiye dönüşü destekleyenlerin yararına bile olabilir. *** Trump’dan en çok etkilenen ülke kuzey komşusu Kanada. Uzun zamandır yıpranmış ve popülaritesini kaybetmiş olan Justin Trudeau istifa etti. Yerine eski Merkez Bankası başkanı Carney geldi. Trudeau’nun yıpranması ve istifasıyla beraber Kanada’da liberal siyasetin sonunun geldiği, Trump benzeri söylemler kullanan Poilievre’nin Kanada’nın bir sonraki başbakanı olacağı düşünülüyordu. Hiç de öyle olmadı. Trump’ın Kanada’ya karşı kullandığı dil, uyguladığı gümrük vergileri Kanada halkında ciddi tepkiye neden oldu. Trudeau’nun mirasçısı Carney anketlerde uçuşa geçti. Benzerini Ukrayna’da gördük. Ukrayna lideri Zelenski’nin onay oranları yerlerde sürünürken. Beyaz Saray’da Trump ve JD Vance ile ağız dalaşına girmesi, Trump politikalarını katıldığı uluslararası toplantılarda yüksek sesle eleştirmesi Zelenski’yi anketlerde 2023’teki seviyelere yeniden taşıdı. Anti Trump dalgaya binen bir başka siyasetçi de Fransa Cumhurbaşkanı Macron... Uzun süredir popülaritesini yitirmiş olan Macron, Trump’a karşı duruşu sayesinde siyasi kariyerinde yeni bir fırsatı yakalamış görünüyor. *** Anlaması güç değil, kimse saçma sapan konuşan, garip görünüşlü bir adam tarafından itilip kakılmayı istemez. Dış politikada ABD’nin zıddında konuşlanmanın ağır maliyetleri var. Ancak bu, ABD yönetiminin her istediğini her ülkeye kabul ettirebileceği anlamına gelmiyor. Geri kalanlar bir araya gelirse ABD’den büyük bir momentum oluşturabiliyor. Trump’ın ABD’de popülaritesini ne kadar koruyabileceği de ayrı bir mesele. En son Pennsylvania’da cumhuriyetçiler sürpriz bir şekilde senatoda bir sandalyeyi demokratlara kaptırdı. Wisconsin’de yüksek mahkeme seçiminde Elon Musk, Cumhuriyetçi adayın kampanyası için 22 milyon dolar bağışta bulununca işler değişti. Seçmen buna tepki olarak demokrat aday çevresinde mobilize olmuş durumda... Bazen siyaseti izleyenler beklenmedik bir-iki gelişme üzerine mega okumalara girişebiliyor. Siyasetin sandığımızdan daha uzun erimli olduğunu, her etkinin de bir tepkisini olacağını hatırlamakta fayda var. Bu zamana kadar AB’nin demokrasi konusundaki uyarılarının hükümet üzerindeki etkisi zaten sınırlı olageldi. ABD’ye ise uzun süredir zaten ciddi antipati var. Türkiye’de demokratlar yalnızlar ama bu kötü bir şey olmayabilir.",https://www.nefes.com.tr/yazarlar/nevsin-mengu/imamoglunu-trump-mi-iceri-attirdi-25249
Nevşin Mengü,Maliyete rağmen olacaklar,23 Mart 2025 05:00,"Profesör Stephen Kotkin, otoriter rejimlerin demokrasilere göre çok daha maliyetli olduğunu anlatıyor. Maliyet çok yüksek çünkü, iş insanları, bürokratlar, kilit noktada oturan önemli insanların her koşulda lidere sadakatini garanti etmenin mali tutarı yüksek. Hem para hem zaman hem çaba gerektiriyor. Otoriter sistemlerin içinde tüm dengeleri tutmak, bu dengelerin başkası lehine değişmemesini sağlamak çok zor. Klasik temsili demokrasi ile yönetmek, güçlü liderle yönetmekten daha daha kolay. Otokrasilerde ise tüm bu dengeleri sürekli tutmak başlı başına bir iş. Otoriter sistemlerde, liderin koltuğuna aday namzetlerinin asla lider kadar parlamaması gerekli, o nedenle kritik koltuklara genellikle en parlak en çalışkan potansiyeli en yüksek isimler getirilmiyor. Lidere meydan okuyamayacak orta kabiliyette isimler, ülkenin yönetiminde söz sahibi oluyor. Aslında bu da bir maliyet. *** Lider değil herhangi bir kurumun da fazla güçlenmesi sistem için tehdit oluşturabilir. Dolayısıyla genellikle bir iş, birden fazla kuruma delege edilir ve bu kurumların birbiriyle sürekli rekabet halinde olması sağlanır. Aynı işi yapan birkaç bürokrat olması da sistem içinde sürekli bir çekişme yaratacağından, sistem için dengelerin bozulmaması sağlanır. Zaten bunun başlı başına nasıl bir maliyet olduğunu görmek için fazla zorlamaya gerek yok. Ancak maliyetlerine rağmen, otoriter sistemler zaman içinde öğrenir ve betonlaşır. Bunu da hesaba katmak lazım. Türkiye kritik bir dönemeçte. İmamoğlu ve beraberindeki 80 küsur kişiye yapılan gözaltı Türkiye’nin büyük bir bölümü tarafından haksızlık olarak görülüyor. Tepkisini sokaklarda göstermek isteyen yüz binlerce insan var. *** Mevcut iktidar, sokak protestolarını, vatandaşın memnuniyetsizliğinin nedenini analiz etmek ve bu analiz doğrultusunda kendi işlerliğini ve verimliliğini arttırmak, aksayan noktaları tespit etmek ve düzeltmek için bir fırsat olarak görmüyor. Kendi varlığına tehdit olarak algılıyor. Dolayısıyla iktidarın kısa süreli planında mutlaka şu olacak. İmamoğlu ve ekibine atfedilen yolsuzluklara muhalif seçmeni inandıramayacağını biliyor. Kendi öz tabanına daha ciddi bir haber markajı uygulayacak. Kendi tabanının acaba mı demesine izin vermemesi gerekiyor. Sokaktaki protestolar için tehlike büyük. Protestoları marjinalize etmek, gözü dönmüş azılı bir grubun işi gibi göstermek, iktidarın kendi tabanını da ikna etmesinde büyük rol oynayacak. CHP’nin işi çok zor, bir yandan hakkını savunmak, bir yandan derdini anlatmak, iktidara baskı uygulamak, tüm bunları yaparken de marjinalize olmamayı başarması gerekiyor. İktidar bu kadar işi düğüm haline getireceğine, siyaseti kendi akışına bıraksa, zaten kendi tabanı hâlâ konsolide, ekonomiyi biraz toparlasa zaten seçimi kazanabilir diye düşünebilirsiniz. Ne demiştik, otoriter karakterlere sahip sistemlerde maliyet ister istemez hep daha yüksek.",https://www.nefes.com.tr/yazarlar/nevsin-mengu/maliyete-ragmen-olacaklar-23413
Nevşin Mengü,Suriye’de neler oluyor? İran’ı işin içine katmadan anlayamazsınız,11 Mart 2025 06:00,"Suriye uzun süredir Türkiye’nin hem iç hem dış politikasını etkileyen bir unsur. Türkiye bu konuda tek değil, İran rejimi için de aynı durum söz konusu. 7 Ekim sonrası bölgede Türkiye kadar İran için de yeni bir durumun ortaya çıktığı bir gerçek. Rejim için Şam ne kadar kritikse Tahran da en az o kadar kritik. Suriye’de yaşananları İran’dan bağımsız anlamaya çalışmak hata olur. *** Perşembe gecesi, Suriye için kritik bir dönüm noktasıydı. HTŞ ve yakın grupların Şam’da iktidarı ele geçirmesinden bu yana sessizce kenara çekilmiş görünen Esad’ın ordusu belli ki yer altına inmiş ve uzunca bir süredir bugüne hazırlanmıştı. Esad’a bağlı güçler 46 noktada Suriye güvenlik güçlerine saldırı düzenledi. Saldırılar Suriye’nin 14 bölgesinin 6’sında gerçekleşti. Art arda ve planlıydı. Yeni yönetim bir tür darbe girişimiyle karşı karşıya kaldı. Yönetime bağlı en az 400 güvenlik görevlisi öldürüldü. Birçoğu pusuya düşürüldü. Aralarında canlıyken yanarak ölenlerin olduğu bilgisi de geliyor. Darbe girişimi liderleri arasında tespit edilen isimler, İran tarafından eğitilen yönlendirilen meşhur “4’üncü Bölük”ten. Tahran belli ki kolay kolay Suriye’de pes etmeyecek. Suriye’de barış hâlâ çok kırılgan, yeni yönetim çok parçalı ve tecrübesiz. İdlib-Şam arası, M4 karayolu hattında güç büyük ölçüde konsolide olmuş olsa da ülkenin gerisi için aynı şeyi söylemek mümkün değil. *** Perşembe gece darbe girişiminden sonra cehennemin kapıları aralandı. Darbe girişimi karşısında öfkeli güvenlik güçleri darbecileri kapı kapı aradı. Çatışmalar yaşandı, yargısız infazlar yapıldı. Suriye’de insani durumu takip eden Suriye İnsan Hakları Gözlemevi SOHR’a göre güvenlik güçleri 745 sivili öldürdü. İş, iç savaşa doğru gidiyor gibi görünüyordu. Suriye Devlet Başkanı Ahmed El Şara cuma gecesi kısa bir açıklama yaptı. Darbecilere göz açtırmayacaklarını söyledi ancak kendisine bağlı güvenlik güçlerine de seslendi, ‘Düşmanımıza benzemeyelim’ dedi. Siviller konusunda azami hassasiyet gösterilmesini istedi. Lazkiye-Tartus bölgesine giriş çıkışlar kapatıldı, sokağa çıkma yasağı ilan edildi. Perşembe ve cuma yaşananlar sonrası çatışmalar dursa da tansiyon düşmedi. Zira dünyada Suriye’deki Alevi nüfusa karşı bir soykırım uygulandığına karşı endişeler tırmanmaktaydı. Fransa’dan Avusturya’dan hatta ABD’den açıklamalar geldi. Şara bir açıklama için daha kameraların karşısına geçti. Bir acil durum komitesi kurulduğunu söyledi. ‘Kimse hukukun üstünde değildir, eline kan bulaşan sivilleri öldüren kim varsa hangi düzeyde olursa olsun hesap sorulacak’ dedi. Hatta, Ahmed El Şara, Lazkiye’de üç erkek kardeşi öldürülen aktivist Hanadi Zahlout’u bizzat aradı ve kardeşlerinin ölümüyle ilgili soruşturmada sonuna kadar gidileceğini söyledi. *** Evet, Suriye’de Şara’ya bağlı güçler eski El Kaideciler, eski Nusracılar. Muhtemelen birçoğu Alevileri düşman, sapkın olarak görüyor. Şu anda Suriye’de Şara otoritesi merkezli kurulmuş olan bir devlet var ve bu yapı bu eski cihatçıları çok kolay merkeze çekemeyecek. Bu uzun ve zorlu bir yol olacak. Ancak Suriye’deki tek dinamik bu değil. İran rejimi en kısa sürede, Şii hilalini ayağa kaldırmak isteyecek. Lübnan’da rejimin etkisi zayıfladı, Şam’ı kaybetti. Kendisini zayıf ve kırılgan hissediyor. İran’sız bölgede yaşananlar an-la-şı-la-maz…",https://www.nefes.com.tr/yazarlar/nevsin-mengu/suriyede-neler-oluyor-irani-isin-icine-katmadan-anlayamazsiniz-20842
Nevşin Mengü,Bize Wisconsin seçim sonuçlarını takip ettiren hayat,03 Nisan 2025 06:00,"2 Nisan iki açıdan önemli bir gündü. Birincisi muhalefetin ilan ettiği genel boykot kararı, malum. İkincisi ABD Başkanı Donald Trump 2 Nisan’da sürprizlerim var demişti, tüm dünyaya yüzde 20 gümrük uygulaması bekleniyordu. Trump’ın bu ekonomi politikalarına Mara Lago planı deniyor, doların değerini düşürerek Amerikan mallarını ihracat için uygun fiyatlı hale getirecek, ithalata Allah ne verdiyse gümrük uygulayarak içeride üretimi arttıracak. Nas ekonomisi gibi teoride cafcaflı, uygulamada şimdiye kadar sıkıntılı. Birincisi üretim yapmak için ara mal da dışardan alındığı için, üretim maliyetleri ister istemez artıyor. ABD ithal ürünlere vergi getirince, vergi uyguladığı diğer ülkeler de aynı silahı kullanıyor, Amerikan malları Avrupa’da alınamayacak kadar pahalı hale geliyor. Trump iktidara geldi, tüm dünyada aşırı sağ coşacak, şahlanacak yaldır yaldır gidecek, tezleri için erken diye geçen gün yazmıştım. Gallup’un son araştırması, Amerikan kamuoyunda Trump’a yönelik görev onayının aydan aya düştüğünü gösteriyor: Yüzde 47, yüzde 45 en son yüzde 43 Konu konu bakıldığında ise Trump’ın göç politikalarına destek yüzde 49. Ancak ekonomi politikalarına yüzde 40… Bir kaldırılıp bir koyulan gümrük vergileri bir yandan, sözde devlet harcamalarını kılacağım diye Başkan’a danışman olan Elon Musk’ın da ne yaptığı belirsiz. Ekibi her gün milyar milyar tasarruf ettiğini yazıyor ancak bu rakamlar ekonomistler ve gazeteciler tarafından habire yanlışlanıyor. Ekibi çoğu zaman ya bir sıfırı fazla falan yazmış oluyor, ya da almaya çalıştıkları kararlar temel haklara aykırı olduğu için mahkemelerden dönüyor. 2 Nisan’da ABD’nin Wisconsin eyaletinde Yüksek mahkeme seçim sonucu da belli oldu. Elon Musk Cumhuriyetçi adayın kampanyasına milyonlar akıttı. Musk’ın milyonlarına rağmen demokrat aday kazandı. Ne Wisconsin’i ne anlatıyorsun bacım sen diyenleriniz için, bu sonucun Amerikan siyasetine ciddi yansımaları olacak. Musk’ın Cumhuriyetçi kongre üyelerine aba altından sopa gösterdiği biliniyor. Musk, Trump’ın kararlarına karşı oy kullanan kongre üyelerine yerel seçimlerde mali destek vermeyeceği hatta karşılarında başka aday kim varsa parayı ona yağdıracağını söylediği DC’de herkesin malumu. Cumhuriyetçiler bugüne kadar Musk’ın sopasından korkup susuyordu. Wisconsin her seçimin parayla kazanılmadığını da göstermiş oldu. Ey Wisconsin bakalım nelere kadirsin!",https://www.nefes.com.tr/yazarlar/nevsin-mengu/bize-wisconsin-secim-sonuclarini-takip-ettiren-hayat-25705
Nevşin Mengü,Konya Karatay’da ne oldu?,14 Mart 2025 06:00,"Konya Karatay Başak mahallesi… 2 yaşında minik bir kız çocuğu çok fena hırpalanmış halde boş arazide bulundu. Kaldırıldığı hastanede yaşamını yitirdi. Olayla ilgili bir ön rapor çıktı. Ön raporda çocuğun baş ve boyun bölgesinde ısırık izleri bulunduğu söylendi. Sokak hayvanlarına karşı öncelikle bölgede sonra da Türkiye’nin başka bölgelerinde büyük bir kampanya başladı. Olay çok üzücü… Minicik bir çocuğun yaşamını yitirmesi yürek kaldıracak bir şey değil. ‘Olayı köpekler yaptı’ denilip kapatılmaya çalışması içime kuşku düşürdü. Bölgeye giden gönüllüler ve uzmanlarla konuştum. Gönüllüler ve uzmanlar adeta travma sonrası stres bozukluğu yaşıyor desem yeridir. *** Olayla ilgili tuhaf o kadar çok şey var ki... Minik kız aslında o mahalleden değil, annesiyle misafirliğe gitmiş. Annesi gittiği misafirlikte uyuyakalmış. Miniği boş arazide bulduktan sonra 40 dakika kadar anneyi aramışlar… Hem uyumuş hem de çocuğun kayıp olduğunun farkında değilmiş. Sanırım, iş çocuğu doğurmakla gerçekten bitmiyor. Anneler bunu daha iyi değerlendirecektir. *** Olayın ardından ilk gün kimse bir şey görmediğini duymadığını söylüyor. Ertesi gün ise iki erkek peyda oluyor. “Biz gördük, köpekler bir şeye saldırıyordu tavuk sandık müdahale etmedik, sonra baktık çocukmuş” diyorlar. Bu iki kişinin olayı anlatırken yer yer gülmesi sırıtması da enteresan. Miniğin boş arazide bulunduğunda çekilen fotoğraflarında altında pantolonu olmadığını, bacaklarında da hiç ısırık izi olmadığını görüyoruz. Sadece başından yara almış. Fotoğrafta görünen de ısırık gibi değil de sanki başına bir şeyle vurulmuş gibi. Savcı miniğin bacaklarının fotoğrafta görülmeyen arkasında ısırıklar olduğunu söylüyor. Nasılsa bacakların arkası mosmormuş, önde hiçbir şey yok. *** “Miniğin neden pantolonu yok?” sorusuna ise mahalleli önce “Köpekler parçalarken çıkarmış” diye yanıt veriyor. Ancak pantolon parçalanmamış, bayağı düğmesi açılıp çıkarılmış. “Sonradan biz bakmak, kontrol etmek için çıkardık” diyerek ağız değiştiriyorlar. Başından yara almış bir çocuğu boş arazide bulunca, insanların aklına pantolonunu çıkarmak geldi… Bunu da anlamak zor. Çocuğun vajen bölgesinde kan var. Bölge halkı köpeklerin o bölgeyi yediğini iddia ediyor. Nasıl olduysa başka bir yeri yememiş köpekler! *** Miniğin bedeni adli tıbba götürüldü, rapor düzenleniyor. Olaya en üst perdeden Cumhurbaşkanı girdiği için nasıl bir rapor çıkar bilemiyorum. Ancak minik çoktan Suriye’ye defnedildi bile. Aile Türk vatandaşı olmuş ama Suriyeliymiş. Bölge halkı köpeklerle ilişkilerini şöyle anlatıyor. “Belediye hep getirip bu boş araziye köpek atıyor. Biz de zaman zaman ölsün diye küçükleri kalasla dövüyoruz ama ölmüyorlar. Zaten çocuklar falan hep gördüğü yerde taşlar. Bıktık bunlardan.” Gönüllüler köpeklerin zaten insan görünce bucak bucak kaçtığını gözlemliyor. Köpeklerin durumu bu… Peki insanların durumu ne derseniz! Yoksulluk arşı alada. Mahalleli, doğru düzgün su alt yapıları olmadığını söylüyor. İnternet falan zaten yok. Karatay’da tablo budur. Sokak hayvanları da minik çocuklar da artık bu ülkenin vicdanına emanet.",https://www.nefes.com.tr/yazarlar/nevsin-mengu/konya-karatayda-ne-oldu-21554
Nevşin Mengü,Zaytung haberi sandım,27 Şubat 2025 05:00,"Bir süredir düşen son dakikaları acaba Zaytung haberi mi diye okuyorum. Çoğu Zaytung haberi gibi. Vatandaşı olmasan sırtını arkaya yasla arkası yarın gibi izle. Gelecek Partili Serap Yazıcı’nın AKP’ye geçişi çok konuşuldu. CHP Genel Başkanı Özgür Özel partisinin grup toplantısında Serap Yazıcı’nın CHP’ye gelmek istediğini ancak Özel’in grubunuz düşer diyerek bunu kabul etmediğini söyledi. Yazıcı, uzun bir açıklamayla Özel’i yalanladı. Yazıcı açıklamasında ballandıra ballandıra kaç kere CHP’lilerin kendisini aradığını, kendisinin de hiç oralı olmadığını falan anlatmış. En son çağırdıklarında hatta yemek yiyorum demiş, ancak yemekten sonra gelirim demiş de genel başkanı bekletmiş. Açıklamasının satır aralarında kendisinin ne kadar mühim birisi olduğunu, genel başkanları falan beklettiğini okuyoruz. Demokrat liderler belki kendisini nezaketen beklemişlerdir gerçekten, aynı performansı Erdoğan’a karşı göstermesini de bekliyoruz. Özgür Özel’le görüştüğünde ise CHP ile arasında çok ciddi görüş ayrılıkları olduğunu söylemiş, Cumhurbaşkanlığı sistemine CHP’nin zemin hazırladığını söylemiş. Kendisi şöyle dediğini aktarıyor: “Birincisi ve en önemlisi, 367 krizini yarattınız. Biz bu krizin Anayasaya aykırı olduğunu Ergun Hocamla beraber hararetle savunduk. Yarattığınız bu kriz, sonuçta 2007 Anayasa değişikliğine yol açtı. Bu değişiklikle Cumhurbaşkanının halk tarafından seçilmesini sağlayan kural kabul edildi. Bu Anayasa değişikliği ise bugün yakınmakta olduğumuz Cumhurbaşkanlığı Hükümet Sisteminin zeminini hazırladı.” Türkiye’de siyaset ne güzel. Dönüp dönüp CHP’ye “çakıyorsun” hiç bir bedeli olmuyor. CHP’nin 100 küsur yıllık tarihinde bohçadan bulup bulup günah çıkarıyor, öyle de olmuştu, böyle de olmuştu diye sıraladıkça sıralıyorsun, al sana siyaset Ne hikmetse 20 yıllık AKP iktidarına ilişkin ise hiç bir şey denmiyor. Yahu velev ki zemini CHP hazırladı da, bu sistemi kim istedi? Sistemi getirip iyice kendine yorup memleketi bu hale kim getirdi? Neden ona gık diyemiyorsunuz? Bahçeli’ye dese dizinden vurulacak Erdoğan’a dese transit Silivri, çak babam CHP’ye. Bir diğer Zaytungluk gelişme de Ekrem İmamoğlu’nun diplomasının tartışma konusu olması. Ülkede diploma tartışması ile anılan bir tek lider var, Sayın Cumhurbaşkanı. Diploması var mı yok mu yıllarca tartışıldı. Hala diplomasının varlığına ikna da olmamış, ikna edici bir yanıt alamamış milyonlarca insan var. O konuyu kurcalayan transit Silivri’ye geçiş yapacağı için, işi gücü bıraktık Ekrem İmamoğlu’nun diplomasını tartışıyoruz El İnsaf!",https://www.nefes.com.tr/yazarlar/nevsin-mengu/zaytung-haberi-sandim-18232
Nevşin Mengü,Özgür Özel aslında can simidini Erdoğan’a da atıyor,15 Nisan 2025 06:00,"CHP Türkiye mitinglerine Samsun’la başladı. Alan kalabalıktı. Mitingin sonunda yağmura rağmen, insanların hâlâ alanda olması ve alanın hızlıca boşalmaması da dikkat çekiciydi. Normalde insanlar liderin seçim konuşmasının sonuna doğru dağılmaya başlarlar, Samsun’da motive bir kitle vardı. Miting alanlarına kalabalıklar doluyor dolmasına ama CHP’nin bu kez kutuplaşmayı iktidar lehine çevirmeden bu işi başarıp başaramayacağını göreceğiz. *** Özgür Özel Samsun konuşmasında ilk kez, parlamenter sisteme dönüş vurgusu yaptı. Hem de kafalarındaki sistemi tarif etti: “Güçlü bir parlamento, güçlendirilmiş parlamenter sistem, kuvvetler ayrılığı ve cumhurbaşkanının ve başbakanın ayrı ayrı olduğu, birbirine saygılı olduğu, ikisinin de milletin önünde eğildiği bir sistemi Ekrem Başkanımızla birlikte el ele, omuz omuza en kısa zamanda kuracağız.” Kemal Kılıçdaroğlu’nun Karar Gazetesinde yayınlanan Parlamenter Sisteme dönüş yazısı da aynı zamana denk geldi, bunu da not etmek lazım. Özgür Özel, bir de iktidar siyasetçilerine uyarı yaptı: “Seçimle gelenler seçimle gitmek istememektedir. Bunun adı darbedir. Darbeyi püskürtenlere selam olsun!.. Gücünü sandıktan alan AK Partili siyasetçiler, gücünü, makamını, mevkisini sandığa borçlu MHP’li siyasetçiler, bu darbe girişimi bize değil, hepimizedir.” *** Seçimler ortadan kalktığı ya da iyice göstermelik hale geldiğinde, aslında muhalefet kadar iktidar da güç kaybediyor. AKP’nin, dahası Erdoğan’ın da işlevi aslında bitiveriyor. Hatırlayalım, Erdoğan her zaman kendi sistemi içinde bir tür koalisyonla ülkeyi yönetti. Bu zamanında FETÖ’cüler oldu, sonra bazı aşırı ulusalcı çevreler ve esasen MHP. Koalisyonuna kattığı gruplar da Erdoğan’la çalışmaya hep hevesli oldular. Çünkü koşullar ne olursa olsun, kâh politik kurnazlıkla kâh operasyon çekerek seçim kazanmayı başardı. Erdoğan’ı iktidar yapısı içinde önemli kılan tam da bu özelliği oldu. *** Seçimlerin göstermelik hale geldiği koşullarda Erdoğan’ın da önemi tam da bu gerekçeyle azalacak. Seçim yoksa seçim kazanan tipte lidere de ihtiyaç yok. Bu durumda ülkeyi seçilenler değil uzman bürokratlar, teknokratlar uzmanlıklarına göre pekala yönetebilir. Erdoğan Cumhurbaşkanlığı koltuğunda otursa da anlamını yitireceğinden, iktidar içindeki gücünü peyder pey kaybeder. Bu tip sistemler seçim kazanan değil, asker ya da üst düzey bürokrat kökenli siyasetçiler için elverişli hale gelir. Mesele halkı ikna olmaktan çıkar Saray entrikalarında ayakta kalma zanaatına döner. Özgür Özel’den demesi…",https://www.nefes.com.tr/yazarlar/nevsin-mengu/ozgur-ozel-aslinda-can-simidini-erdogana-da-atiyor-28269
Nevşin Mengü,Bu hafta kim elenecek?,04 Mart 2025 06:00,"Vestel CEO’su Ergün Güler tüm çalışanlara uzunca bir ramazan maili atıyor, Vestel’in sahibi Zorlu Holding CEO’su Cem Köksal, Vestel CEO’su Güler’e “Kurumsal kimliğimizde ramazan kutlamak yok. Yalnızca iki dini bayramı kutluyoruz. Uluslararası bir firmayız” diye uyarı maili atıyor. Maili sadece CEO’ya atacakken yanlışlıkla herkese gönder seçeneğini seçiyor. Mail basına sızıyor, olay kopuyor. Köksal’ın mailinde bir detay önemli. Köksal “Bu ve benzer konuda seni defalarca uyarmıştım” yazmış. Demek ki bu mail aslında süregiden bir çekişmenin sonucu. Bir şirket ramazanı kutlamayı da seçebilir kutlamamayı da… “Zorlu daha önce Noel’i kutlamış, cadılar bayramını kutlamış” diye eleştirenler de olaya çok doğru yerden bakmıyor. Birincisi; cadılar bayramı dini bir bayram değil, pagan bir geleneğin yeniden moda olmuş hali… İkincisi; Köksal, Şeker ve Kurban Bayramını kurumsal olarak kutladıklarının altını çiziyor. *** Vestel sonuçta bir Türk şirketi. Ramazanı kutlamasından daha doğal bir şey olamaz. Belli ki iki CEO arasındaki daha öncesine dayanan çekişme, zaten bu mailin ötesinde. Ramazan konusunda hassasiyeti olan vatandaşların Köksal’ın mailini eleştirmeleri sonuna kadar haklarıdır. Eleştirebilir, kınayabilir, hatta boykot bile edebilirler. Sosyal medyada tartışılıp bitecek bir meseleye yine yargı sopasıyla dalındı. Köksal, “İnanç, düşünce ve kanaat hürriyetinin kullanılmasını engelleme” suçundan gözaltına alındı. *** Yaşananları birbirinden bağımsız düşünmemek lazım. Türkiye yeni bir formata geçiyor. Cumhur İttifakı, içine DEM’i de alarak genişliyor. Selahattin Demirtaş’ın Devlet Bahçeli ile telefonda konuşmasını yabana atmamak lazım. Herkesin Cumhur İttifakı’nda olduğu, olmayanların da memleket düşmanı sayılacağı yeni bir formatın arifesindeyiz. *** Bu yeni format, zayıf kuvvetler ayrılığı, baskın devlete dayanıyor. Vatandaş devlet ve vatandaşlar arası ilişkiler gelenekler ve dini değerlere göre şekilleniyor. Yazılı gelenekten sözlü geleneğe de geri dönüyoruz. Kenarda bir anayasa var ama anayasada ne yazdığının çok bir önemi yok, Yargı, özellikle devletin başının açıklamaları ve sosyal medyada belli çevrelerin reaksiyonlarına bakıyor. *** Bu yeni formata uyum sağlayabilen kalıyor, uyum sağlayamayan cezasını çekiyor.",https://www.nefes.com.tr/yazarlar/nevsin-mengu/bu-hafta-kim-elenecek-19287
Nevşin Mengü,19 Mart’ın şifreleri: Aslında ne oldu?,06 Nisan 2025 05:00,"Aslında pazar gününe daha hayata dair, belki biraz daha dünyadaki gelişmelere dair yazılar yakışıyor. NEFES’te yazmaya başlarken pazarları biraz daha böyle şeyler yazmak aklımda vardı ama gelişmeler buna izin vermiyor. 19 Mart operasyonu sonrasında Türkiye bambaşka bir iklime girdi. Şu anda da yol ayrımında. Ya Venezuelalaşacak; ya da iyi kötü demokratik seçimlerle iktidarın değişebildiği bir ülke olmaya devam edecek. Bu yol ayrımında hem ana muhalefet partisi CHP hem de Saray’ın ne karar alacağı önemli. *** Bu yol ayrımını anlamak için Türkiye’nin neden 19 Mart sürecini yaşadığını iyi anlamamız lazım. Yüzeyden bakınca, CHP’nin doğal ve popüler Cumhurbaşkanı Adayı İmamoğlu’nu iktidarın elimine etmek istediği aşikâr. Zaten iktidara yakın troller ve kalemler de artık bunu açık açık yazmaya başladılar. Tüm bu operasyon zamana yayılabilir, seçimlere doğru farklı şekillerde yapılabilirdi, ama adeta alelacele pim çekildi. İmamoğlu’nun yakın çalışma arkadaşı Murat Ongun, Sözcü’den Ali Macit’e yazılı bir röportaj verdi. Ongun’un verdiği röportajda aslında 19 Mart sürecinin ana itkisinin ne olduğu anlaşılıyor. Ongun röportajında şöyle diyor: “Şirketlerine, hesaplarına, mal varlıklarına el konulan iş insanlarına etkin pişmanlık kisvesiyle bize iftira atmaları için zorlama yapıldığı iddiaları kulağımıza geliyor… Yılların birikimini, mallarını korumak adına umarım kimse bu yola tevessül etmez. Umarım bu iddialar sadece iddiadır. İftiradan kimseye hayır gelmez. Bugün de gelmez, yarın da gelmez.” *** Şu anda cezaevinde bulunanlar arasında ismi ve kurumsal kimliği adeta AKP iktidarı ile özdeşleşmiş iş insanları, şirket yöneticileri de var. Böyle bazı isimlerin operasyondan hemen önce gözaltı listesinden son anda çıkarıldığı da yazıldı çizildi. İnsan şunu düşünmeden edemiyor, acaba Saray’ı öfkelendirip alelacele böyle bir operasyonun düğmesine basmaya zorlayan Erdoğan’ın yarattığı iş/ihale ekosisteminin İmamoğlu’na kayıyor olma kaygısı mı? Acaba Erdoğan, kendi yol verdiği ve büyüttüğü iş çevrelerinin İmamoğlu ile de iş yapmasını kendisine bir ihanet olarak mı gördü? Saray’ı satıyorlar Saraçhane ekosistemine geçiyorlar okumasını yaptı ve bunun için mi pimi çekti? İmamoğlu güçlü bir aday olduğu için, daha önce Saray’ın yol vermesiyle büyümüş güçlenmiş iş dünyası da İmamoğlu ile iş yapmaya cüret ettiği için mi cezalandırılıyor. Eğer böyleyse Ongun’un iddiası başka bir yere oturuyor. Şu aşamada bu iş insanlarına bağışlanmak istiyorsanız doğru yanlış neyse ne bir şeyler anlatın, ancak öyle postu kurtarırsınız mı deniyor? *** Tüm bu soruları insan düşünmeden edemiyor. Türkiye açık bir demokrasi olsa elbette bizler de böyle komplo teorisinden komplo teorisine sürüklenmeyiz. Ama maalesef siyaset Saray entrikalarına indirgendiği için biz de satır araları ve duyumlarda gerçeği arar olduk.",https://www.nefes.com.tr/yazarlar/nevsin-mengu/19-martin-sifreleri-aslinda-ne-oldu-26286
Nevşin Mengü,Bu hafta çok şey öğrendik,02 Mart 2025 02:00,"Bu hafta hep beraber çok şey öğrendiğimiz çok verimli bir hafta oldu. Türkiye çoğu zaman böyle pek çok şey gizli kapaklı gibi ama aslında ortada. Terörsüz Türkiye sürecinin Bahçeli’nin aklına esip de yaptığı bir açıklamayla başlamadığı, iktidar ittifakındaki milliyetçi kanat olması nedeniyle üst tondan bu açıklamayı stratejik olarak Bahçeli’nin yaptığını öğrendik. *** Özgür Özel’in açıklamasından, aralarında hukukçuların da bulunduğu bir heyetin bir yılı aşkın süredir bu iş üzerine çalıştığı, Cumhurbaşkanı Erdoğan’ın da bu süreçten elbette haberdar olduğunu anladık. Öcalan’ın açıklamasından, PKK’nın SSCB’nin çökmesiyle anlamını yitirdiği ancak daha sonra ittifak edebildiği dış güçlerin desteğiyle ayakta durabildiğini öğrendik. Demokrasi derken herkesin demokrasiden aynı şeyi anlamadığını da bir kere daha hatırladık. Öcalan açıklamasına düştüğü notta “demokrasi, hukuki zemin” diye hatırlatıyor ama ilk çözüm sürecinin aksine bu sefer işin tek adam tek adama halledildiğine şahit olduk. Öcalan açıklamasından yine PKK’nın tek tipçi uygulamalar nedeniyle kendine zemin bulduğunu, bu uygulamalar bitince de zemin kaybettiğini öğrendik. Cumhuriyetin tek tipçi uygulamaları derken, Atatürkçü çizgiyi kastettiğini anladık da sonra ‘tek tipçi uygulamalar bitti demokrasi geldi’ derken tam neyi kastettiğini çözemedik. Herkes demokrasi derken başka bir şey kastediyor sonucuna vardık. Bahçeli’nin tweeti hem ramazan hem de yeni süreci kutlarken “Sahte ayrımcılıkların, yapay anlaşmazlıkların, cepheleşme ve yanlış anlamaların hayatımızdan tamamen arındığı kutlu bir dönemin eşiğindeyiz” dedi. Bu zaman üzerinde ter ter tepinilen, insanların hayatlarını cehenneme çevirten, insanların yıllarca cezaevlerinde çürümesine neden olan siyasetin, yanlış anlamalardan ibaret olduğunu öğrendik. Meğer her şey yapaymış. Tanık olduğumuz en önemli nokta ise şu, örgüt Öcalan ile başladı Öcalan ile bitti. Kürt siyaseti Öcalan sonrası dönemde kendine yön arayacak. *** Peki şimdi ne olur? Bu süreç adım adım pişirildiği için belli ki, örgüt peyder pey silah bırakacak. Eğer Trump ile Erdoğan’ın arası çok acayip bir şey olur da bozulmazsa Suriye’de işler Türkiye’nin onay verdiği çerçevede ilerleyecek. Erdoğan, bu süreci elbette siyasete evriltmek ister. CHP, Erdoğan’ın kapsamlı bir anayasa değişikliğine cesaret edemeyeceği görüşünde. Eğer durum oraya evrilirse, CHP daha da özgürlükçü bir öneri ile gelecek. Muhtemelen iktidarın hamlesi DEM’in de desteğiyle erken seçim diyerek Erdoğan için bir dönem daha istemek olacak.",https://www.nefes.com.tr/yazarlar/nevsin-mengu/bu-hafta-cok-sey-ogrendik-18885
Nevşin Mengü,Kutuplaşma artık CHP’ye mi yarıyor?,08 Nisan 2025 06:00,"Geçtiğimiz pazar iktidara yakın medya CHP kurultayı ile eğlendi. Berhan Şimşek’in adaylığı, yaptığı açıklamalar, iktidara yakın basını çok eğlendirdiği için olsa gerek, önüne mikrofonlar diziliverdi. Tablalı don (Bayburt deyişiymiş) benzetmesinden, önce mi imza topladı, sonra mı imza bastırdı detayları uzun uzun televizyon ekranlarında konuşuldu. *** İktidara yakın medya, kurultayla ilgili bu “seksi” detayları adım adım takip ederken, hep alaycı bir ima, satır aralarında, ‘bunlarda da her kafadan ayrı bir ses, alt metinde bunlar da habire tartışıyor ya’ tonu vardı. *** Evet CHP bir kurultaylar ve kurultaylarda da tartışmalar partisi. Türkiye’de siyaset son 25 senede öyle bir yere geldi ki tartışmak en büyük günah sayılıyor. *** Halbuki, her Türkiye Cumhuriyeti vatandaşının bir kere de olsa gidip CHP kurultaylarından bir tanesini izlemesini tavsiye ederim. Gün boyu, söz alanlar neler söyleyebiliyor, genel başkan, milletvekilleri nasıl eleştirilebiliyor. Anadolu’nun bazen en ücra köşesinden gelmiş, yerelde siyaset yapmış parti üyesi aslında nasıl da Türkiye siyaseti okuması yapabiliyor, herkesin tecrübe etmesini isterim. *** Türkiye’de AKP ile sağ gelenekte de kurultay geleneği tamamen bitti. Sabah başlayan öğlene kadar bile sürmeyen hiçbir tartışmanın olmadığı, dostlar alışverişte görsün, yaptık mı yaptık demek için yapılan kurultaylar AKP’nin olağanı haline geldi. Parti içinde tartışma olmaması bir fazilet sayılıyor. İçinde tartışma olmayan parti eskir, hayattan, vatandaştan kopar. AKP bugün içinden fikirlerin çıktığı bir yapı değil, Saray’da alınan kararların uygulayıcısı. Onun için de elitleşiyor ve fonksiyonsuzlaşıyor. *** Bu durum, iktidarı gücünü sandıktan değil, Çukurambar-Çayyolu hattı hesaplarından alır hale getiriyor. Bu hattın menfaatleri devletin ali menfaati gibi vatandaşın önüne konulmaya çalışılıyor. CHP’nin sık kurultay yapması kurultayların da çekişmeli geçmesi iyidir. *** Kurultay sonucu ve Özgür Özel’in tavrı ise bize, partinin konsolide olacağı, iktidarla itişmenin artacağı yeni bir duruma işaret ediyor. Sanırım CHP yönetimi artık kutuplaşmanın kendi yararına olduğu tespitini yapıyor. İktidarın İBB ve CHP’ye kayyum ataması konusunda geri adım atmasını, psikolojik üstünlüğün kendisine geçmesi olarak okuyor. Belli ki idare-i maslahat yapmayacaklar. Hep beraber izleyip göreceğiz.",https://www.nefes.com.tr/yazarlar/nevsin-mengu/kutuplasma-artik-chpye-mi-yariyor-26696
Nevşin Mengü,İmamoğlu’na kim karşı,20 Mart 2025 05:00,"Perşembenin gelişi çarşambadan belli oldu. Önce garip bir diploma tartışması, üniversite yönetimine herkesin gözü önünde baskı yapılması, savcılığın iki kere yazı yazması, İstanbul Üniversitesi’nin İmamoğlu’nun diplomasını iptal etmesi. *** İktidar nefes almadan yumruk atmayı sürdürüyor. Çarşamba sabahına Ekrem İmamoğlu operasyonu ile uyandık. 100’den fazla kişi gözaltına alındı. İddiaları, hukuki ayrıntıları falan yazmayı inanın zul sayıyorum. Ergenekon, Balyoz soruşturmaları dönemine benzetiyorum. O dönemde de uzun uzun savcılık notları uzun uzun iddianameler okuyorduk. Birbirinden garip iddialara anlam verebilmek için 80 milyon kişi kafa patlatıyorduk. Halbuki hiç gerek yokmuş, konu iddialar değilmiş çünkü. *** Yine benzer bir durumla karşı karşıyayız. Şu anda farkı iktidar daha güçlü ve daha kurumsal. O dönemde iktidar içerisinde Hüseyin Çelik gibi Cemil Çiçek gibi eski Türkiye’nin adalet kavramıyla yoğurulmuş karar vericiler vardı. Bir noktada ‘hukuk acil’ frenini çekiyorlardı. Şimdi ise iktidarda daha genç bir ekip var, hem de eski Türkiye değil yeni Türkiye’de yetişmiş ekipler bunlar, dolayısıyla adalete de iktidara da bakışları farklı. Sabah gazetesi yazarı Okan Müderrisoğlu açık açık yazmış: Ama mesleki tecrübemle gördüğüm bir başka hususu söyleyeyim. Ekrem İmamoğlu, Ankara’ya güven vermiyor! Evet, evet... “Devlet” dediğimiz o canlı organizma, farklı kurum ve kuruluşları ile İmamoğlu’na kuşku ile bakıyor. Amaca ulaşmak için her aracı mubah gören tarzı, siyasal ikbali için girdiği girift ilişkileri, gözünü küresel odaklardan ayırmayan politik tutumu, itimat telkin etmiyor. Yani... Olup bitenlere AK Parti ve Külliye penceresinden bakmayı alışkanlık edinenlerin, bu perspektifin çok ötesindeki “devlet ufkuna” da bakıp “Neden?” diye sormaları gerekiyor! Müderrisoğlu Ankara’da bir tür devlet aklının olduğunu bunun da İmamoğlu’nu sakıncalı gördüğünü söylüyor. Bu devlet aklı meselesi son dönemde çokça kullanılıyor. Ancak hem dönemler hem de kavramlar birbirine karıştırılıyor. Devlet aklı, bir devletin uzun vadeli çıkarlarını, istikrarını ve sürekliliğini korumak için geliştirilen, genellikle kurumsal, bürokratik ve stratejik bir düşünce yapısını ifade eder. Bu kavram, kişilerin ötesinde, devletin kurumlarının: Ordu, yargı, bürokrasi kolektif bir akıl ve stratejiyle hareket ettiğini söyler. Ancak şu anda bu kavramı kullanmak hiçbir şey ifade etmiyor. Zira saraydan bağımsız bir bürokrasiden, ordudan, yargıdan bahsetmek mümkün değil. Klasik anlamda kullanılan devlet aklı kavramı seçimle gelen giden bir bürokrasiden çıkmıyor, dolayısıyla siyaset üstü. Şu anda ise devlet siyasallaşmış, saraya ait hale gelmiş durumda. Dolayısıyla devlet aklı denilen şey, Erdoğan ve çevresindeki Saray oligarşisinin bir kere daha seçilme, hatta hep seçilme ihtirasına dayanıyor. Bir devlet değil saray aklı ile karşı karşıyayız.",https://www.nefes.com.tr/yazarlar/nevsin-mengu/imamogluna-kim-karsi-22842
Nevşin Mengü,Her şeyi biliyoruz da hiçbir şey bilmiyoruz,09 Mart 2025 03:00,"Özgür Özel ‘süreç süreci’ diyor. Haklı. Süreç sulandırılmasın, sürece taş konmasın, herkes sahip çıksın, tarihi fırsat tarihi an vb… Öcalan’ın PKK’ya bu sefer kongresini toplayarak silah bırakmasını söylemesi elbette önemli. Ancak zaman içinde ortaya çıktı ki, iki şeyi bilmiyoruz. Bir, süreçte pazarlık var mı? İki, çağrı Suriye’yi de kapsıyor mu? Süreci büyük ölçüde de sırtlanan DEM partiye göre süreç demokratikleşme adımlarını beraberinde getirecek, terör örgütü silah bırakınca zaten baskıya da gerek kalmayacak, ortam yumuşayacak. İktidar ise hiç öyle bir şey demiyor. İktidar bir önceki çözüm sürecinde 2015’te, Türkiye’nin demokrasi ve yargı alanında sorunları olduğunu, bu sorunların çözülmesi gerektiğini söylüyordu. Bu sefer ise durum farklı. Erdoğan da her konuşmasında vurguluyor, Türkiye’de ne haklar ne hukuk ne de ekonomi açısından bir sorun yok. Sorun var; düzelteceğizden, sorun yok ki aşamasına geçtik. *** İktidar çevreleri özellikle şunu vurguluyor, ortada pazarlık yok. Terör örgütü silah bırakacak o kadar. Zaten ülkede meclis var, yargı var. Değiştirmek istedikleri yasa şu bu için getirirler meclise tartışılır. Değiştirebilirse değiştirirler. Bu noktada eski Başbakan Binali Yıldırım’ın 66’ıncı maddede Türklük tanımında değişiklik olacak açıklaması konuşuldu. Sarayda danışman olan bazı isimler sert bir dille bunu yalanladı. Mahallesine geri dönmek ve kanaat önderi statüsünü ağırlığıyla geri kazanmak isteyen Gelecek Partisi Genel Başkanı Ahmet Davutoğlu da iktidara 66’ıncı madde pası attı. Gerekirse ben burada hazırım diyor. Selahattin Demirtaş bu süreçte serbest kalır mı sorusu ise, “wishful thinking”le, yani canım o kadar şey olacak Demirtaş da içerde kalmaz herhalde şeklinde cevaplanıyor. Yani iktidara göre, bazı şeyler değişecekse pazarlıkla değil, siyaseten değişecek, süreçle alakası olmayacak. DEM ise al verli bir süreç olduğuna herkesi ikna etmek istiyor. Anlamadığımız bir diğer nokta da PKK ile beraber YPG silah bırakacak mı? PKK Nisan’da Kongresini toplarsa herhalde orada daha net görürüz. Şu anda devlet, Öcalan’ın çağrısı YPG’yi de kapsar diyor, DEM tarafı ise kapsamaz diye ısrar ediyor. *** Teknik olarak YPG, PKK’nın altında bir örgütlenme. Türkiye’nin YPG ile Suriye’nin kuzeyindeki SDG aynı diyor. Aynı adamlar, taktik olarak isim değiştirmiş, bu başka örgütlenme değil diyor. Amerikan tarafı ve SDG ise yok, biz YPG değiliz, SDG başka diyor. SDG YPG olmadığı için Öcalan’ın çağrısı ile alakası olmadığı görüşünde. Bir de tabii Suriye’deki fiili durum var. Şara yönetimine bağlı güvenlik güçlerine, Tartus Lazkiye etrafında bir dizi saldırı düzenlendi. Bazı birlikler pusuya düşüldü öldürüldü, bazıları kaçırıldı. Bunun üzerine rejime bağlı güçler bölgede operasyon başlattı. Operasyonda kantarın topuzunun ciddi anlamda kaçtığı, işin Alevilere karşı sekter bir rövanşizme döndüğü ve yaşamını yitiren siviller olduğu haberleri geliyor. Ahmed El Şara, olayların üzerine bir açıklama yaptı. Operasyonları darbe yapmaya çalışan eski rejim unsurlarına karşı bir harekat olarak nitelendirdi ve güvenlik güçlerinden sivillere karşı son derece hassas olmalarını istedi. Ancak belli ki Şara yönetiminin etnik ve sekter düşmanlık taşımayan bir yapı kurabilmesi zaman alacak. Bu durumda SDG’nin silah bırakmakta tereddüt etmesi anlaşılır. Dolayısıyla sürece ‘sevinilecek, sevin’ komutları gelip duruyor ama tam neye sevineceğiz, anlaşılamamış durumda.",https://www.nefes.com.tr/yazarlar/nevsin-mengu/her-seyi-biliyoruz-da-hicbir-sey-bilmiyoruz-20388
Nevşin Mengü,Karanlık aydınlanma,30 Mart 2025 05:00,"19 Mart operasyonu olmasa belki de Hakan Fidan ve ABD’li mevkidaşı Marco Rubio üzerine daha çok konuşacaktık. Ancak Türkiye, İmamoğlu ve ekibinin tutuklanmasına kilitlendi. Rubio-Hakan Fidan görüşmesinde bu mesele gündeme geldi mi, gelmedi mi bir miktar tartışıldı. Anlaşılan Rubio, “ABD, Türkiye ile yakın ilişkiler kurmak, bölgede beraber çalışmak istiyor. İstikrarsızlığa yol açacak işlere girmenize gerek yok” demiş. Elbette resmi açıklamalarda böyle demiyor, ben kendi yorumumu kattım. Bundan böyle ABD’nin başka ülkelerle ilgili demokrasi, insan hakları vb. konusunda çağrı, uyarı vb. yaptığını duymayacağız. Hatta ABD’nin kendi iç siyasetinde bile demokrasi vurgusu iktidar cephesinde gitgide azalacak. *** Trump ile ilgili ezber, ne yapacağının öngörülemez olduğu. Aslında öngörülemez değil. Trump’ın çevresinde dünyaya şu ana kadar alışık olduğumuz perspektiften bakmayan bir yapı var. Bu yapının da bir dünya görüşü ve ideolojisi var. Bu ideoloji önce yıkmak sonra da saf güç ve otorite odaklı yeni bir yapı kurmak. Trump yönetiminde öne çıkan isim malum Elon Musk oldu. Musk hem dünyanın en zengin adamı hem de Amerikan devletini yeniden dizayn ediyor. Peki Musk bu dizaynı neye göre yapıyor? *** Musk, kankası Peter Thiel, onların adamı başkan yardımcı JD Vance gibi yeni kuşak liberteryenler hep bir eko sistemin, bir düşün dünyasının adamları. Bu akıma “karanlık aydınlanma” deniyor. Curtis Yarvin’in yazdıkları üzerine Nick Land’in koydukları bu paradigmayı şekillendiriyor. Karanlık aydınlanma, bize neo kameralizm vadediyor. Yani devletin verimlilik esasına göre şekillendirildiği, vatandaşın yurttaş değil müşteri gibi görüldüğü bir sistem. Devlet, halkın iradesini yansıtan bir yapı değil, adeta dev bir şirket. Şirket kârlılığa bakar, müşteri memnuniyetine bakar. Ama herkes de bu şirketin müşterisi olmak durumunda ya da kabiliyetinde değildir. Parası, yeteneği yeten müşteri olabilir. *** Karanlık aydınlanmaya göre demokrasi, devletin ayağına bir bağ. Her kafadan bir ses çıkan, çıkar grupları, sivil toplum örgütlerinin taleplerde bulunduğu bir yapı devleti zayıflatır. Dolayısıyla karanlık aydınlanma, CEO modeli bir devlet başkanı olsun, yanında teknokrat bir elitle şirket devleti yönetsin istiyor. Karanlık aydınlanmanın kapısını aralayınca aslında bu yönetimin dünyaya nasıl baktığı, ABD’den ne beklediği apaçık görünüyor. Amerikan geleneksel sağı her zaman küçük devlet ve az müdahaleyi savunur, bu yeni bir şey değil. Ancak karanlık aydınlanma, buna benzer bir şey değil. “Elimizdeki şey bozuk ve demode, bunu tamamen yok edelim yeni bir merhaleye geçelim” kafasındalar. Karanlık aydınlanmacılar iktidara geldiler, bakalım nefret ettikleri devleti yerle bir edip, hepimizi müşteriye çevirebilecekler mi?",https://www.nefes.com.tr/yazarlar/nevsin-mengu/karanlik-aydinlanma-24868
Nevşin Mengü,Devlet bazen menkıbe tweeti atar,17 Nisan 2025 05:00,"Bazen valla yazık bize diyorum yahu. Koca bir haftayı MHP lideri Bahçeli’nin yazdığı uzun açıklama ve açıklamanın MHP’nin resmi twitter hesabının paylaştığı parçalarını tartışarak geçirdik. Öyle mi dedi, bunu mu demek istedi, beraat kelimesini kullanması yoksa bir mesaj mı içeriyor? Devlet Bahçeli’ye uzun süredir, Sanki 25 yıldır ülkeyi yöneten Cumhurbaşkanı Erdoğan’dan ayrı bir devlet mekanizması varmış da, bu mekanizmanın da sesi Bahçeli’ymiş gibi muamele ediliyor. Bu imajı kim tam nasıl inşa etti bilmiyorum ama inşa edeni tebrik etmek gerekir. 2015 yılına kadar Sayın Bahçeli muhalif bir liderdi, o zaman da derin devletin sesi miydi kendisi mesela? Ya da Devlet bey, ağa çizmelerini çekip poz verdiğinde, devlet bize çizme mesajı mı vermek istiyor. Devlet Bahçeli Ferdi Tayfur klibi çektiğinde devlet ne demek istiyor mesela, Arabesk ölmedi mi? Devlet Bahçeli’nin çoğu zaman üç cümlede anlatılacak şeyleri beş sayfa uzun uzun yazmasına, arada kullandığı menkıbelere, ağdalı benzetmeler ve eski Türkçe cümlelere fazlasıyla mana atfetmeye teşneyiz. Tam da böyle olsun diye muhtemelen Devlet Bahçeli her açıklamasını fasikül fasikül yazıyor. E ne de olsa devlet kısa yazmaz!! CNNTÜRK’te çalışırken Çetin Altan vefat etmişti, ben de yayında Altan’ın son yazılarından birine atıfta bulunmuştum. Rahmetli yazıda çizmeli kedi masalına gönderme yapmış, Türkiye’de bir gün o sihirli çizmeleri giyecek uçacak minvalli bir benzetme yapmıştı. Altan’ın bu yazısına atıfta bulunarak, 15 Temmuz darbe girişimini övmek şüphesiyle yargılandım. Sihirli çizme derken asker postalını mı kastetmişim falan. Evet böyle şeylerden insanlar yargılanıyor. Devlet Bahçeli derin devletin sesi falan değil ama milletin “bug”ını çözmüş, ağdalı ağdalı yazıyor babam yazıyor. Arada bir de piyasaya şarkılı türkülü iki klip salıyor, millet arkasındaki hikmeti arasın dursun. Cumhurbaşkanı Erdoğan 2017’den beri Türkiye’yi tek başına, en fazla en yakın çevresine yine kendi bizzat atadığı bir grup insanla yönetiyor. Kamuya alınacak müstahdemden, atanacak Büyükelçiye kadar herkese Sayın Erdoğan karar veriyor. Hasılı, filmlerdeki gibi arkalarda karanlık odada bulup karar alıp bunu da karmaşık menkıbelerle Sayın Bahçeli’ye tweet attıran bir irade falan yok. Artık bunu sindirsek iyi ederiz. Son çözüm süreci Devlet Bahçeli’nin Öcalan gelsin Meclis’te konuşsun çıkışı üzerine Sayın Bahçeli ile çok özdeşleştirildi. Ancak zaman içinde öğrendik ki, süreç Bahçeli’nin çağırıysa falan başlamamış. Devletin istihbarat örgütü Sayın Erdoğan’ın da talimatıyla zaten bir yılı aşkın süredir, gerekli görüşmeleri yapıyor zemini hazırlıyormuş. Muhtemelen Bahçeli derin devletin sesi olarak değil pragmatist bir siyasetçi olarak davrandı, sürecin dışında kalmamak için, üst perdeden olaya dahil olma hamlesi yaptı. Velhasıl, devlet çizme giyip, eski model araba kullanarak bize derin mesajlar falan vermiyor. Yıllardır görmeye aşina olduğumuz siyasi aktörler, yüce kişilikler falan değiller, siyasetin doğası gereği oyunda kalmaya devam etmek isteyen, bunun hesabını yapan kişiler. Artık gerçekçi olursak iyi ederiz.",https://www.nefes.com.tr/yazarlar/nevsin-mengu/devlet-bazen-menkibe-tweeti-atar-28728
Nevşin Mengü,Diplomaside dil sıkıntısı nelere kadir,16 Mart 2025 05:00,"Foreign Affairs dergisinin podcast serisi için Fiona Hill ile röportaj yapmışlar. Herkese tavsiye ederim, çok ufuk açan bir röportaj. Hill çok enteresan birisi. İngiliz asıllı, babası kömür madeni işçisi. Çok yoksul bir çocukluk geçiriyor. Çalışarak büyüyor. Hayatı İskoçya’da bir üniversitede Rus dili edebiyatı okumaya başlayınca değişiyor. 1987 yılında Sovyetler Birliği’ne değişim öğrencisi olarak gidiyor. İskoçya sonrası Harvard’a başvuruyor falan filan. Sonrası hep kritik görevlerde… Hem Bush hem Obama hem de Trump yönetimlerinde çeşitli görevlerde çalışıyor. *** Fiona Hill ilk Trump dönemine ilişkin çok önemli bir detayı anlattı. Trump-Putin görüşmelerinde, Trump İngilizce, Putin Rusça konuşuyor ve konuşmaları resmi tercümanlar çeviriyor. Hill, Putin’in Rusça kelimeleri çok özenli seçtiğini, çoğu zaman ironi yaptığını ancak resmi tercümanların ironiyi çoğu zaman kaçırdığını, çeviriyi dümdüz yaptığını, dolayısıyla aslında Trump’ın çoğu zaman Putin’i tam olarak anlamadığını söylüyor. Fiona Hill, “Putin çoğu zaman Trump’la dalga geçiyordu ancak Trump bunu anlamıyordu. Putin dalga geçerken Trump Putin’in kendisini övdüğünü sanıyordu” diye anlatıyor. Trump’ın bir eksiği de görüşmeden sonra hazırlanan görüşmeye ait dosyayı okumaması. Okusa belki bazı detayları görecek ama onu da yapmadığı için Putin’i ile ilgili muhtemelen pek de gerçekçi olmayan bir algıya sahip. *** Hayır, buradan Cumhurbaşkanı Erdoğan’ın İngilizce bilmemesine, bu nedenle de dış politikada Türkiye’nin bir oraya bir buraya savrulmasına bağlamayacağım. Bu sefer konuya tersten bakacağım. Malum bu aralar Türkiye Avrupa’da tekrar popüler. ABD’nin Avrupa’nın güvenliği konusunda daha isteksiz davranması, müttefiklik konusunda tercihini Rusya’dan yana kullanması Avrupa’yı yeni bir yol arayışına itti. Polonya Başbakanı Türkiye’yi ziyaret etti. Erdoğan, AB liderler zirvesine davet ediliyor vesaire… Türkçeyi ekseriyetle bilmedikleri, uzun yıllardır da önemsemedikleri için takip etmediklerini görerek Avrupa’nın ne Erdoğan’ı ne de Türkiye’yi anlamadığını görüyorum. Erdoğan, “Stratejik hedefimiz AB üyeliği” demeye başladı. Başından beri Türkiye “Ukrayna’nın toprak bütünlüğü” diyor, Bakanlar inşaat sektörünü canlandırmak için Ukrayna’ya gidiyor. Avrupa ise bu sinyallerin hepsini yanlış anlıyor. Erdoğan’ın “Stratejik hedefimiz AB” demesi Türkiye’nin bir politika değişikliğine gideceği anlamına gelmiyor. Eskiden iktidar Türkiye’de sistemsel sorunlar olduğunu kabul eder, reform arayışına girerdi. Şimdi ise Erdoğan Avrupa’ya “Bizim çerçevemiz, siyasetimiz bu… Hiçbir şeyi değiştirmeye niyetim de yok. Alacaksanız böyle alın. Nasılsa bize muhtaçsınız… Değişecekseniz siz değişin” diyor. Avrupa’nın bunu anladığından hiç emin değilim. *** Türkiye, “Ukrayna’nın toprak bütünlüğü” diyor ama, siyaseten Putin-Trump çizgisine yakın duruyor. Devlet-vatandaş ilişkisine bakışı, siyaseti kavrayışı Avrupa gibi değil, Rusya gibi. Avrupa ile ABD’nin yol ayrımının keskinleşmesi durumunda tercihini Avrupa’dan yana kullanabileceğini sanmak en hafifinden saflık. İş İngilizce bilmeyle bitmiyor, Avrupa ciddi bir askeri ve siyasi aktör olmak istiyorsa, dünyayı ve komşularını da artık ciddiye almak zorunda.",https://www.nefes.com.tr/yazarlar/nevsin-mengu/diplomaside-dil-sikintisi-nelere-kadir-21958
Nevşin Mengü,Avrupa neden Türkiye’yi hatırladı?,06 Mart 2025 06:00,"Trump çıldırır, yardımcısı JD Vance dengeler diye düşünüyorduk. Tersi oldu. JD Vance ilk işareti Münih Güvenlik Konferansı’nda verdi. Avrupa ülkelerini ifade özgürlüğünü anlamamakla, seçim yapmayı bilmemekle falan suçladı. Avrupalılar şok oldu. Vance, Elon Musk’ın eski ortağı Peter Thiel’in adamı ve Thiel-Musk ekibi Avrupa’nın sosyal medyayı regüle eden dijital yasalarına karşı. Bu yasaların X gibi şirketlerin önünü kapattıklarını düşünüyor. Dolayısıyla Vance’in saldırısı ideolojik olduğu kadar kâr odaklıydı da… *** İkinci büyük skandalı tüm dünya Oval Ofis’te canlı izledi. Trump ve Vance ikilisi Ukrayna Devlet Başkanı Zelenski’yi kameraların önünde dövmekten beter etti. Ağız dalaşını ilk başlatan ve Zelenski’ye en sert hamleleri yapan Trump’tan önce Vance oldu. Vance, Zelenski’yi propaganda turu yapmak ve bunun için de Beyaz Saray’ı kullanmakla suçladı. Vance, Zelenski’ye “Elinde kartın yok, askerin yok, insanları zorla askere alıyorsun” dedi. Zelenski, Vance’e hiç Ukrayna’ya gelip gelmediğini sordu. Gelmemişti ama önemli değildi! İş rezaletle sonuçlandı. Zelenski apar topar Beyaz Saray’dan ayrıldı. Hemen İngiltere’de bir Ukrayna konferansı düzenlendi. Bütün Avrupalı liderler Zelenski’ye destek açıkladı. Ancak bu iş ABD olmadan olmayacaktı. ABD Ukrayna’ya tüm yardımları durdurunca durum daha da netleşti. Zelenski, dolaylı olarak özür diledi, “Trump’ın liderliğinde barış için çalışmaya hazırız” dedi. Utanç verici bir an. Zelenski hem ülkesinin stratejik hammadde rezervlerini ABD ile paylaşacak anlaşmayı imzalıyor hem üstüne üstlük bir de özür diliyor. *** Yaşananlar Avrupa için bir uyanış anı. Avrupa uzun bir süre sonra karşısındaki dev aynasının çekildiğini gördü. Güvenliği için sırtını yaslayacağı bir ABD şu anda yok. Yeni Amerikan yönetimi böyle bir Avrupa istemiyor, kendi gibi bir Avrupa istiyor. Yani ya Avrupa, Avrupa olmaktan çıkacak ya da silkinip kendine gelecek. AB Komisyonu Başkanı Von Der Leyen bugünkü AB zirvesi öncesi, AB ülkelerine savunma harcamaları için destek paketi açıkladı. Paket muhtemelen zirvede kabul edilecek. Almanya savunma harcamalarını arttırabilmek için borç freni mekanizmasını reforme etti. Almanya deveye hendek atlatmaktan daha zor bir şeyi başardı demek lazım. Bu hızlı adımların nedeni Avrupa’nın bir savaşın eşiğinde olduğunu düşünmesi. Avrupa, Putin’in bu durumu bir fırsat olarak da göreceği kanısında. Rusya’nın uzun süredir stratejik hedefi NATO’yu dağıtmak. Bunun için daha savunmasız Baltık ülkelerinden birini işgal edebilir, ABD 5’inci maddeyi işletmeyince ittifak zaten anlamsızlaşır. *** Trump-Vance yönetimi neyi öncelediklerini açıkça ortaya koymuşken, Avrupa Rusya’nın bir işgal girişiminde bulunabileceğini düşünüyor. Bu nedenle uzun süredir istenmeyen kişi ilan edilmiş Türkiye, yeniden baş köşede. Türkiye için tarihi bir fırsat ancak Trump’la ilişkilerini riske atma şansı da yok.",https://www.nefes.com.tr/yazarlar/nevsin-mengu/avrupa-neden-turkiyeyi-hatirladi-19740
Nevşin Mengü,Son Saraçhane ve CHP’de gençler dönemi,27 Mart 2025 05:00,"Saraçhane’de Bozdoğan kemerinde yaşananları en güzel Ozan Gündoğdu yazmış. Aynısını DW’den gazeteci arkadaşım Serkan Ocak da söyledi. Konuşmalar bitsin de aksiyon başlasın diye bekleyen, aslında siyasetle hiç alakası olmayan gruplar Bozdoğan tarafındaydı. Ancak bu gruba asla çoğunluk diyemeyiz. İktidar medyası Erdoğan’ın annesine küfreden küçük bir grubu büyüttükçe büyütmeyi seçti ama aslında o küçük grup protestocuların geri kalanından çok büyük tepki gördü. Havaya fişek de atan bu küçük gruba karşı, kuşlara zarar veriyorsunuz yapmayın diye diğer eylemciler karşı çıktığı zaman arkadaşımız Talha Özmen oradaydı. Her kitlesel eylemlilikte olduğu gibi, burada da her türlü grup var. Enteresan bir detay, sanırım bu gençler ağabey ve ablalarından Gezi’yi dinleyerek büyüdüğü için kafalarında olumlu anlamda bir Gezi efsanesi var. Yaptıkları eylemler Gezi dönemindeki yaratıcılığa referans versin istiyorlar. Hatta yaşı büyük birisini bulduklarında “Geziye benziyor mu?” Diye soruyorlar Ama Gezi döneminden daha sertler. Gezi döneminde koşullar başkaydı. Ülke bu kadar fakirleşmemişti, Erdoğan’a halk desteği daha fazlaydı. Gezi’de gençler yeri geliyor piyano çalıyor yeri geliyor polise karanfil falan veriyordu, burada öyle bir hava yok. Ancak polis Gezi’den daha yumuşak. Beşiktaş ve Şişli’deki eylemlerde polis gençlerin güvenliği için önlem aldı, büyük ölçüde kibar ve sakin davrandı. Gezi’de böyle bir an hiç olmadı. Yanlış anlaşılmasın, CHP liderinin konuşması bittikten sonra polisin gençlere çok sert müdahale ettiği anlar da oldu. Ama Gezi inanın çok daha sertti. Yaşamını yitiren Ali İsmail Korkmazları Berkin Elvanları yeniden andık. Hatta burada yer yer eylemden sonra polisle eylemcilerin sohbet ettiği bile oluyor. Aslında Gezi döneminde özellikle Gülenci polislerin tam da gençlerle devletin arasındaki bağların kopması için sahaya sürüldüğü teorisi bir kez daha doğrulanıyor. Bir diğer unsur, polisin bu gençlere anti pati duymasına imkan yok çünkü hepsi Atatürk ve Türk bayraklarıyla yürüyorlar. Bazıları bozkurt yapıyor. Andımızı okuyorlar, Onuncu yıl marşını söylüyorlar Bazıları bunu yükselen Avrupa tipi milliyetçilikle paralel okuyor. Mutlaka paralellik vardı, dünya oraya gidiyor. Daha devletçi daha milliyetçi bir döneme giriyoruz. Ancak AKP, MHP ile ittifaka girdikten sonra içinden Atatürk alınmış, daha lümpenleştirilmiş bir milliyetçilik inşa etmeye çalıştı. Gençlerde buna karşı duruş ve Atatürk’ü geri getirmeyi görüyoruz. Atatürk hem de eskisinden daha güçlü olarak geri dönüyor. Bozkurt işareti ise bu eylemlerle beraber MHP’nin elinden alınmış oldu, artık başka bir şeyin sembolü. Gamer olmayan çocukların ne dediğini bazen anlamayabilir. Gezi’den de biliyoruz, biber gazının panzehiri talcidle karıştırılmış su. Bazı gençler talcidli suyu yanlarında taşıyıp, gaz sonrası arkadaşlarına yardım ediyor. Eylemciler bu gençlere “healer” adını takmış, bana can verdi diyorlar. Gaming terminolojisi pankartlara da yansıyor. Talcidli gençlere Şaman diyen de duydum. Tengrici akımlar söylem olarak da simgesel olarak da sahaya inmiş durumda. Gelelim CHP meselesine. Özgür Özel, tam böyle zamanların Genel Başkanı. İlk iki gün CHP provokasyonlardan çok çekindi. Ancak sonra Özel gençlerle de temas kurarak işi kavradı. CHP gücünü bu gençlerden alacak, organik bağlar geliştirmesi önemli. CHP’li vekillerin Boğaziçi eylemlerinden bu yana öğrencilerle temasta olması arada bir iletişim ağı kurmuş. Gençlerin güvendiği temasta oldukları vekiller var. Malum sosyal medyada Mahmut Tanal’ın yıldızı parladı. Ancak İstanbul İl Başkanı Özgür Çelik’in de aşağı kalır yanı yoktu. Çelik geceler boyu sahadaydı. Polisi tuttu, gençleri sakinleştirdi. Peki neden Saraçhane eylemleri sona erdi? CHP kayyum tehlikesi bittiği için diyor ancak bir neden de İBB’nin artık idari olarak çalışmaya başlaması gerekliliği. Günlerdir eylemler dolayısıyla belediyede faaliyet durmuş durumda. CHP, artık partiyi mobilize edenin ve aynı zamanda partinin varlığının da garantörünün gençler olduğunun farkında, ancak gençlerin güvenliğinin garantörü de CHP. Vekillerin sahada olması, Gezi dönemindeki gibi can kayıpları olmasının önüne geçti. Gençleri yanına alan kazanır. Şimdi top CHP’nin sahasında.",https://www.nefes.com.tr/yazarlar/nevsin-mengu/son-sarachane-ve-chpde-gencler-donemi-24285
Nevşin Mengü,Saraçhane notları ve bundan sonra olacaklar,25 Mart 2025 06:00,"Pazar günü yayınım biter bitmez Saraçhane’ye geçtim. Hem günlerdir sahada olayları takip eden gazeteci arkadaşların izlenimlerini dinleme fırsatım oldu. Biraz sahayı gördüm. Pazar akşamı CHP yönetiminin bir kısmı, İmamoğlu’nun ekibi de Saraçhane binasındaydı. Pazar gecesi Özgür Özel, Saraçhane önünde zafer konuşması yaptı. Özel’e göre Saraçhane nöbetinin temel amaçlarından biri İBB’ye kayyum atanmasını önlemekti, amaç hasıl oldu. Kayyum tehlikesi şimdilik geçiştirildi. *** Şimdilik diyorum, çünkü aslında iktidar kayyum atamak için tutuklama beklemek zorunda değil, belediyesine kayyum atanmış nice DEM’li belediye başkanı var, tutuksuz yargılanıyorlar. Terörden soruşturma açılması kayyum ataması için yeterli. Hatta bu dosyaya baktığımızda, iktidar zaman içinde örgüt finansmanına sokarak tek tek iştiraklere de kayyum atayabilir. Bir süre sonra tepki sönümlenir, iktidar adım adım İBB’nin mali kaynaklarını ve işlerliğini kesme yoluna gidebilir. Muhtemelen de öyle yapacak. Nuray Babacan pazartesi günkü yazısında, AKP içinden bu yaşananlarla ilgili rahatsız olanlar olduğunu yazdı. Muhakkak vardır ama AKP artık karar alıcı değil, saraydan alınan kararları uygulayıcı durumda. Anladığım kadarıyla saray kırarak dökerek sonuna kadar gitmek istiyor. Saray hem İBB’ye kayyum atanması hem de İmamoğlu’nun yanından yöresinden geçen herkesin tutuklanması gerektiği kanısında. *** Anladığım kadarıyla hem Cumhurbaşkanına ulaşabilen hem de CHP ile konuşabilen bir iki isim bu son olayda kritik rol oynamış. Sarayın istediği gibi full fors gitmeye Türkiye ekonomisinin dayanması zor hem de Türkiye’nin sosyolojisi buna izin vermiyor. Şimdilik bir ara yol bulunmuş görünüyor. Ara yol da en kötünün iyisi… İmamoğlu içeride, yolsuzluk iddiaları bir örgüte bağlanarak gazetecisinden iş insanına herkes de bu örgütle ilişkilendirilerek ayak altından kaldırılmak isteniyor. İktidar bunu zamana yayarak, toplumsal tepkiyi minimize ederek yapmaya çalışacak. *** Tam bu noktada gösterilerle ilgili detaylar kritik. Saraçhane meydanında çoğunluk üniversite öğrencileri. Çoğu CHP seçmeni ama parti üyesi ya da gençlik kolları değil. Pazar günü aşağı yukarı konuşmalar gece 11’e kadar sürdü. Otobüs üstünden yapılan konuşmalar bitip, kalabalık iyi kötü dağıldıktan sonra, geride kalanlara polis çok sert müdahale ediyor. Bir yandan CHP diyeceğini demiş, polisle gençleri baş başa bırakmış, polis de çocuklara Allah ne verdiyse dalmış gibi bir görüntü oluşuyor. Gece polis Saraçhane’yi kuşatıp kalanların üstüne öyle bir gaz ve su sıkıyor ki, hemen her gece göstericiler can havliyle camları kırıp Saraçhane binasına girmek zorunda kaldı. CHP ise iktidarın planının işi provoke etmek olduğunun farkında. Saraçhane binasına iki tane provokatör militan sokup, “İşte DHKPC Saraçhane binasında” manşetleri attırılmak isteniyor. CHP de buna düşmek istemiyor. CHP, Saraçhane eylemleri ve ön seçimle bir ivme yakaladı. Erdoğan ise geri adımı attı, ama bu stratejik bir geri çekilme. Saray, muhalefetten geriye kalanı parça kopara kopara yemek istiyor.",https://www.nefes.com.tr/yazarlar/nevsin-mengu/sarachane-notlari-ve-bundan-sonra-olacaklar-23829
Nevşin Mengü,Siyasette ilk isimle hitabet sorunsalı,09 Şubat 2025 06:00,"Cumhurbaşkanı Erdoğan İstanbul İl Kongresinde aynen şöyle dedi: “Gelirken bilboardlarda bir şeyler gördüm İstanbul’u konutlarla donatmışlar, bizim 23 yılda yapamadığımızı onlar beş yılda yapmışlar! Böyle bir şey gördünüz mü? Ey Ekrem efendi, sen bunları ispat et, bak bakalım Erdoğan ne yapıyor?’’ Belki ki Erdoğan yolu üstünde gördüğü billboardlara epey kızmış. O kadar kızmış ki cümlenin başını sonunu da toparlayamadı, İmamoğlu, AKP’nin 25 senede yapamadığını 5 senede yaptığını ispat ederse Erdoğan ne yapabilir ki? Yapılanları mı yıktıracak? Sanırım “İspat edemezsin demek istedi” ama sinirinden cümleyi toparlayamadı. 2019-2025; 6 sene geçmiş. Ancak Erdoğan hâlâ İstanbul’u kaybettiğine inanamıyor. 2019’da seçmenin gaza gelip hata yapacağını, 2024’te ayakları arkasına vura vura AKP’ye döneceğini düşündü, düşündüğü gibi olmadı. Ancak Erdoğan’ın yaşına rağmen enerjisi yerinde nasılsa ne siyaseti ne de İstanbul’u bırakmak gibi bir niyeti var. İmamoğlu’ndan İstanbul rövanşını alacağı gün için geri sayıyor. *** İstanbul’un, geceleri Erdoğan’ın rüyalarına girdiği il kongresinden çıkan sonuçtan da belli. Partinin genç ve en parlak isimlerinden Abdullah Özdemir Bağcılar Belediye başkanlığını bıraktı, İstanbul’un başına geçti. 14 yaşından beri partili olan Özdemir’e Erdoğan il yönetiminde açık çek vermiş. Özdemir kendi kurduğu ekiple mahalle mahalle çalışacak. *** Dönelim Erdoğan’ın konuşmasına. Bu konuşmada bir ilk de Cumhurbaşkanı’nın Erkem İmamoğlu’nun ismini anması. Erdoğan muhtemelen sinirinden İmamoğlu’nun ismini zikretti. Aslında iktidar İmamoğlu’nu muhatap almama, “O kim ki! Bize denk değil” diye yok sayma politikasına geçmişti. 2019’dan bu yana, hükümete yakın medya, muhalif bir figürü yayına alacaksa süper kontrollü bir ortamda süper kontrollü bir şekilde alıyor. Erdoğan asla Ekrem İmamoğlu’nun adını söylemiyor. Hükümete yakın medya sadece tahkir etmek için haberini yapıyor. Erdoğan’ın bizzat Ekrem efendi demesi bakalım hesapları nasıl değiştirecek. *** Türk siyasetinde isim ve unvan konusu çetrefilli konu. Aslında benzer ülkelerle karşılaştırınca biz Türkler epey kibar insanlarız. Siyasetçiler birbirine laf çarparken bile ekseriyetle “sayın” diyor, istisnalar haricinde herkes bir mesafede duruyor falan. Direkt isimle çağırma ise sıkıntılı iş. Yakın siyasi tarihimizde bu isimle hitap etme krizi Muharrem İnce’nin Cumhurbaşkanı adaylığı ilanında yaşanmıştı hatırlarsanız. CHP Genel Başkanı Kemal Kılıçdaroğlu, İnce’yi aday olarak takdim ederken “Gel bakalım Muharrem!” demişti, hatta İnce daha sonra kendisine seçimi kaybettiren unsurları sayarken bu anı da ekleyecekti. Velhasıl Türkiye siyasetinde senli benli, “Sayın”sız isimli hitaplara geçiş hep bir başka seviyeye işaret eder. Yaşayarak göreceğiz.",https://www.nefes.com.tr/yazarlar/nevsin-mengu/siyasette-ilk-isimle-hitabet-sorunsali-14067
Nevşin Mengü,Kim kimin bileğini büktü?,22 Ocak 2025 05:50,"ABD’nin 47’nci başkanı Donald Trump’ın yemin töreninde konuşulacak çok detay vardı. Döneme damgasını vuran fotoğraflardan biri ABD’nin en büyük teknoloji şirketlerinin sahipleri ve yöneticilerinin yan yana dizilmiş olduğu o fotoğraf oldu. Adeta bir hepiniz oradaydınız fotoğrafı… Meta CEO’su Mark Zuckerberg, Apple CEO’su Tim Cook, Google CEO’su Sundar Pichai, Amazon’un kurucusu Jeff Bezos ve tabii kambersiz düğün olmaz misali Tesla CEO’su Elon Musk… Bu fotoğrafın dışında kalan OPENAI kurucusu Sam Altman, TikTok CEO’su ve Über CEO’su da salonda olan isimler… Jeff Bezos, aşk hayatında ikinci baharı yaşıyor. Yemin töreninin yapıldığı Rotunda Salonu’na Bezos nişanlısını da getirmiş. Normalde yemin töreni alanına gelen senatörler, kongre üyeleri eşsiz geliyorlar eşlere yer ayrılmıyor, Bezos’a bir kıyak geçilmiş. Trump pek aşk adamına benzemiyor ama belki Trump’ın bu dönem özel kalemi olan Susie Wiles halden anlıyordur. *** Joe Biden görevden ayrılırken “Yeni bir oligarşi ABD’de demokrasiyi esir alıyor” demişti. İşte bu oligarşi bu oligarşi. Çoğunluk meseleye böyle baktı. MAGA hareketinin ideologlarından Steve Bannon meseleye farklı yaklaştı. Bannon diyor ki, bu bir teslimiyet fotoğrafıdır. Hatta Bannon bu fotoğrafı 1945’te savaşı kaybeden Japon generallerin teslim olması fotoğrafı ile karşılaştırdı. *** ABD’de teknoloji sektörü, Stanford Üniversitesi’nin de cesaretlendirmesiyle, genç mühendislerin evlerinin garajlarında gelişti. Felsefeleri devlet bize uzak olsun biz devleteydi. *** İşler büyüdükçe bu mesafe mümkün olamıyor. Uzaya gitmek isteyen stratejik desteğe, dünyaya açılmak isteyen dış politika desteğine ihtiyaç duyuyor vesaire. İşin hem yaratıcılık ve sınırsız düşünebilme yapısı gereği sektörün insanları, yöneticileri, üreticileri liberal politikalara demokratlara yakındı. Teoride güzel uygulamada sıkıntılı. Demokratlar özgürlükler derken öte yandan düzenlemeleri de savunuyor. Yeşil enerji teşviki, doğanın korunması, azınlıklarla ilgili daha kapsayıcı politikalar, çalışanlara daha geniş haklar vb. “Sosyalistlik patron olana kadar” misali, işler garaj şirketinden çıkıp holdinglere dönüşünce düzenleme kısıtlama olayı kaşıntı yapmaya başlıyor. Fotoğraftaki pek çok isim aslında Biden döneminde demokratlarla orta yol bulmaya çalıştı, ancak olmadı. Siyasetçilere göre bu yeni iş dünyası fazla aç gözlü, yeni patronlara göre demokratlar fazla fanatik. *** Bugün geldiğimiz noktada bu fotoğrafın bize anlattığı, teknoloji şirketleri iktidara ortaklar. Musk, Bismillah ilk gafını yaptı. Törenin bir kısmında Trump’ı Nazi selamına benzeyen bir selamla karşıladı. Roma selamıymış, hoş Naziler de söz konusu selamı Roma’dan almıştı. ABD’de her terslikte yaygara koparan İsrail lobisi dernekleri, “Yok Nazi selamı değil o!” deyip geçiştirdiler. Trump döneminin aksine kimse dakika bir gol bir kriz istemiyor. Bu krizsizlik dönemi her şeye rağmen ne kadar sürebilecek belirsiz.",https://www.nefes.com.tr/yazarlar/nevsin-mengu/kim-kimin-bilegini-buktu-9901
Nevşin Mengü,Musk’ın sağ kolu Türkler,06 Şubat 2025 06:00,"ABD’de Devrimci Muhafazakarlık seçildi, şimdi bu yeni paradigmayı iş başında görüyoruz. Donald Trump ABD’nin yeni başkanı sağ kolu da dünyanın en zengin adamı Elon Musk. Güney Afrikalı göçmen Musk muhtemelen şu anda hayatında tahayyül bile etmediği bir koltukta oturuyor. Belli ki çok heyecanlı. Sonuçta dünyanın süper gücü ABD’yi kafasına göre hallaç pamuğu gibi atma izni verildi. *** Elon Musk’ın şöyle bir huyu var, yeni bir projeye başladığı zaman çok heyecanlanıyor, bütün enerjisini zamanını ona harcıyor. Water Isaacson’ın Musk biyografisinde hem Tesla hem de Space X şirketinde nasıl heyecanlandığı, gaza gelip tüm zamanını şirkette harcadığı, çoğu zaman şirkete bir yatak atıp günlerce şirketinde yatıp kalktığını biliyoruz. “Hafta sonları dahil şirketten çıkmadan çalışıyorum, aşırı çalışkanım, tam da bu yüzden başarılıyım” mesajını vermeyi seviyor. Patron çıkmadan çıkılmaz misal Musk şirkette yatıp kalktıkça aynısını mecbur mühendisler de işçiler de yapıyor. Musk’ın Space X döneminde yanından hiç ayırmadığı ve biyografisinde de adı sıkça geçen bir Türk mühendis var. Bülent Altan. Altan daha sonra Avrupa’da benzer bir işi yapan bir firmanın başına geçti. Bülent Altan, Falcon 1 roketi yapımı için çalışırken bayağı köle gibi çalıştıklarını, zaman zaman aç susuz kaldıklarını da daha önce anlattı. *** Musk şimdi yine gaza gelmiş durumda. Bu sefer de Trump’ın talimatıyla devletin harcamalarını gözden geçirecek DOGE diye bir ofis kuruldu, başına da Musk getirildi. Musk yine gaza geldi. Ofiste yatıp kalkıyor. Gelen haberlere göre Beyaz Saray’a sık sık yan kapıdan giriyor ve Trump toplantıdayken içeri dalabiliyor. Çok yakın ilişkileri var. Aslında bütçe kongreden çıktığı için DOGE’un kafasına göre ödenek kesme, bütçe kesme gibi bir yetkisi yok. Ancak şu anda gerçekten devrimle ülkeyi ele geçirmiş misali, Musk’ın DOGE’da kurduğu ekip devlete dalmış durumda. DOGE’cular yaşları 19 ile 24 arasında değişen bilgisayar mühendisi gençlerden oluşuyor. Bu ekip kâh Obama döneminde kurulan Devlet Dijitalleşme Ofisi çalışanlarını mülakata tabii tuttular, kâh Hazine’ye dalıp kim ne kadar para alıyor, nereye ne kadar para harcanıyorsa baktılar. Tüm bu yapılanların ne kadar yasal olduğu tartışmalı. DOGE memurlarını ofislere sokmamak için direnen, DOGE’cular işe başladıktan sonra emekliye ayrılan üst düzey bürokratlar oldu. *** Tüm bunları olurken, DOGE ekibinin içinde yine bir Türk olduğunu öğrendik. Genç girişimlere yatırım yapan Barış Akış Musk’ın bu yeni kurduğu takımın içinde. Bülent Altan’ın ismini Space X projesinde çok sık duyduk zira kilit konumdaki mühendislerden biriydi Akış’ın ismini o kadar sık duyamayacağız zira Trump’ın yargı ekibi araya girdi. ABD’de daha önce hiç böyle bir şey görülmediği için Amerikan basını ekip üyeleri hakkında kapsamlı haberler hazırlamaya başladı. Trump’ın atadığı Washington DC başsavcısı, DOGE üyelerinin işini yapmaya engel olanlar hakkında soruşturma başlatılacağını duyurdu, ‘fazla kurcalamayın peşinize düşeriz’ demiş oldu. *** ABD’de bir devrim yaşanıyor. Yapılan pek çok şey ne kadar yasal tartışmalı. Şimdiye kadar Musk’ın almaya çalıştığı bu tedbirlere karşı 4 dava açılmış durumda Çalışanlar mahkemeler ve kongre harekete geçene kadar Musk yaptığını yapacak zaten diyor. Acaba Trump iyi bir şey yapıyor, milletin havaya atılan parasını koruyor olabilir mi? Bence yapılan bir atama aslında bu soruya yanıt niteliğinde. Musk yıllar önce ABD devleti için casus uydu fırlatma ve işletme ihalesini almıştı. O ihaleyi almasını sağlayan Troy Meink Musk’ın Trump’a telkiniyle Hava Kuvvetleri Komutanı olarak atandı. Gördüğümüz şey tasarruf falan değil, dümdüz ahbap çavuş kapitalizmi ve klientalizm gibi görünüyor.",https://www.nefes.com.tr/yazarlar/nevsin-mengu/muskin-sag-kolu-turkler-13389
Nevşin Mengü,TÜSİAD olayı üzerine basit sorular,21 Şubat 2025 06:00,"Erdoğan’ın TÜSİAD’a asıl yanıtı, Endonezya-Malezya gezisi sonrası vermesini bekliyordum. Cevap beklediğim sertlikte geldi. Erdoğan, TÜSİAD’ı klasikler arasında yerini alan “vesayet, darbecilik” vesaire ile itham ettikten sonra biraz da rakam verdi. “Kişi başı gelir 15 bin doların üzerine çıktı” dedi. “Bu AK Parti iktidarının döneminde oldu. Siz ya hesap bilmiyorsunuz ya da hesabınız bozuk. 6100 km olan bölünmüş yol uzunluğumuz 30 bine yaklaştı. Sosyal yardımlarımızla ihtiyaç sahibi vatandaşlarımızın yanında olduk. Refahı tabana yaydık” diye devam etti. *** Buraya kadar her şey normal. Zaman zaman TÜSİAD benzer çıkışlarda bulunuyor, Erdoğan da çıkışıyor. Sivil toplum, dernekler üzerindeki siyasi baskı, bunun piyasaya etkisi falan buraları zaten çoktan geçtik. Ancak işleri birkaç gömlek yukarıya taşıyan, Erdoğan bu açıklamaları yaptıktan birkaç saat sonra TÜSİAD Başkanı Orhan Turan ve YİK Başkanı Ömer Aras’ın gözaltına alınması oldu. İş dünyasının iki isminin adliye koridorlarında, polisler kollarına girmiş, mahkemeye götürülürkenki videoları da ülkemizin görsel arşivinde yerini aldı. *** Basına yansıdığı kadarıyla ifadesinde Aras, Türk ekonomisi daha iyi olsun diye bazı önerilerde bulunduğu söylemiş. Orhan Turan da “Türkiye’nin önünün açılması için birtakım örnekler vererek toplumun genel olarak hassasiyetini dile getirmeye çalıştım” demiş. TÜSİAD yöneticileri ile ilgili Nöbetçi Sulh Ceza Hakimliği’nin karar yazısında, “Yaptıkları konuşma içeriği ve savunmalarında da belirttikleri üzere; yalnızca basın aracılığıyla bilgi sahibi oldukları ve içeriğini bilmedikleri olaylara ilişkin yargıyı telkin ve yönlendirme ile gerçeğe aykırı dezenformasyon içerikli beyanlarda bulundukları” ifadesi kullanılmış. Böyle bir ifadeyi ilk kez görüyoruz. Yargı, başkanlara “bilmeden konuşmayın” demiş. *** Türkiye ekonomisinin neden bu durumda olduğunu ve buradan çıkışa ilişkin tavsiyelerini paylaşan başkanlar neyi bilmiyor olabilir. Sanırım yargı burada Erdoğan’ın konuşmasını referans alıyor. “Siz bilmiyorsunuz, Erdoğan anlattı… Türkiye’de ekonomi çok iyi” denmek isteniyor anladığım kadarıyla. Bugüne kadar ekonominin kötü olduğu iktidarca kabul edilir ancak dış güçlerin Türkiye üzerindeki kötü emelleri ya da birtakım doğal afetler falan bahane olarak sıralanırdı. Şimdi demek ki “Hayır! Aslında ekonomi kötü falan değil” aşamasına geçtik. *** Yalnız, yine hazır yeni anayasa konusu gündeme gelecek. Anayasayı hatırlatmakta fayda var. Anayasamızda güvence altına alınan özgürlüklerden biri de ifade özgürlüğü, velev ki başkan “yanlış söylemiş” olsun. İlgili siyasetçi çıkar bunu düzeltir, verisini raporunu sunar geçer gider. Her “yanlış söyleyen” gözaltına alınacaksa, bu yeni uygulamaysa, sadece hükümeti eleştiren kişilere mi uygulanacak? İktidar mensuplarına da acaba uygulanacak mı? Anayasal güvence altına alınan haklar aslında yoksa, yeni bir anayasayı konuşmanın ne anlamı var?",https://www.nefes.com.tr/yazarlar/nevsin-mengu/tusiad-olayi-uzerine-basit-sorular-16886
Nevşin Mengü,Güldük eğlendik şimdi ciddiye alma zamanı,11 Şubat 2025 05:30,"Trump’ın Orta Doğu için büyük planları var. Ya da varmış gibi davranıyor. Damadı “Gazze deniz kenarı yer. Çok güzel tatil yeri olur” demiş, Trump da ikna olmuş. “Ne güzel yer. Biz girelim inşa edelim. Sonra da millete satalım. Maksat ticaret” diyor. Gazze konusunu iç siyasette de bol bol konuşmayı seven Cumhurbaşkanı Erdoğan bu çılgın plana düşük tonda yanıt verdi, “Konuşulmaya değer bir yanı yoktur” dedi. Yani ciddiye almadığını söyledi. Trump’ın bir avantajı da bu, neyi ciddi diyor, neyi trollemek için diyor belli değil. Trollemek için dedi sanıyorsun, ciddi çıkıyor. *** Trump “İran’a tam baskı” kararnamesini imzaladı. Ambargolar sıkılaştırılacak. Ama imzalarken de mealen şunu dedi; “Ya aslında bu işlere hiç gerek yok. İran’ı vurmak falan da istemiyoruz. Gelsinler konuşalım. Nükleer silah yapmayacakları konusunda güvence versinler. Ambargolar da kalksın, işimize bakalım.” İran’ın Trump seçilmeden önce Trump’a yönelik bir suikast girişimi planlamaya çalıştığına ilişkin iddialar var. Gerçekse şaşırmam. Daha önce Meksikalı bir suç çetesi ile anlaşıp ABD’deki Suudi Büyükelçiyi öldürtmeye çalışmışlardı. Zaman zaman da bu tip çetelerde İranlı muhalifleri öldürmeye çalışıyorlar. Trump kin tutmamış anlaşılan. *** İran’da reformist cumhurbaşkanları iki şey için seçtirilir. İçeride milletin bir tık gazını alsın. Dışarda da batılılar görüşsün konuşsun. Reformist Pezeşkian da bu yüzden seçtirildi. İçeride bir takım internet yasakları gevşetildi. Takip ettiğim kadarıyla Tahran’da millet artık bayağı başörtüsüz geziyor. 2009’da ben İran’da yaşarken, başörtüsüz sokakta gezmek tahayyül edilebilen bir şey değildi. Pezeşkian geldiği ilk günden beri, İran ekonomisini rahatlatmak için ABD ile müzakere etmek gerektiğini söylüyor. Reformist analistler, “ABD’nin askeri harcaması bizim ülkenin bütçesinden büyük. Bu kazanılacak bir savaş değil” diye artık açık açık yazmaya başladı. Pezeşkian da seçilir seçilmez yardımcılığına eski Dışişleri Bakanı Cevad Zarif’i getirdi. *** Zarif, sempatik Batı’nın da tanıdığı bir isim. Trump, “Asıl gayemiz konuşmak” deyince Zarif hemen topa girdi, “Zaten bizde de Rehber Hamaney’in fetvası var. Nükleer silaha karşıyız” dedi. Ama hesapları Rehber Hamaney bozdu. Hamaney cuma fetvasında “ABD ile müzakere falan olmaz! Unutun o işi!” çıkışını yaptı. Herkes şok oldu. Konuya hiç girmese su akacak yolunu bulacaktı. Ama Hamaney resti çekti. Hamaney’in çıkışı öyle bir şok yarattı ki, soğuk hava bahane edildi, Tahran borsası ertesi gün açılmadı. Piyasa bitik, riyal yerlerde. *** Trump, Hamaney’in çıkışını duymamış gibi yaptı, bir daha söyledi. “Kim ölmek ister ki, kimse istemez… İran’ı bombalayıp cehenneme çevirmemizdense müzakere etmek daha iyi.” Trump “Gelin konuşalım yoksa bombalarım” diyor. Şimdi Türkiye bir diğer komşusunda belirsiz bir gelecekle karşı karşıya. Anladığım kadarıyla iktidar da olası kaosu seziyor.",https://www.nefes.com.tr/yazarlar/nevsin-mengu/gulduk-eglendik-simdi-ciddiye-alma-zamani-14508
Nevşin Mengü,Havuç Reis değiştirmeye geliyor,19 Ocak 2025 06:00,"Yarın büyük gün! Biden resmen gidiyor, Donald Trump geliyor. Biden veda konuşmasını da törenden önce yaptı. “Ben gidiyorum oligarşi geliyor” dedi. Biden, Trump yönetiminde de etkili olacak yeni teknoloji sektöründen yani Elon Musklardan Jeff Bezoslardan bahsediyor. Biden dedi ki; “Demokrasimizi tehdit eden yeni bir oligarşi ile karşı karşıyayız.” Görünen köy kılavuz istemese de bir Amerikan başkanının bu durumu zikretmesi önemli. Haliyle Biden’a “E yeni mi aklına geldi be adam” tepkisini de doğurmadı değil. *** Bence asıl çarpıcısı Savunma Bakanı Lloyd Austin’in veda konuşması oldu. Sözlerinin en sonunda önemli bir vurgu vardı. Austin, “Amerikan ordusu sadece ülkeyi değil anayasayı da korumakla yükümlü. Anayasayı korumak öylesine bir yan görev. Ettiğimiz yeminin ana unsuru” dedi. Bu vurgu bu dönem neden önemli? Trump bir yeni sağ koalisyon ile iktidara geliyor. Amerikan milliyetçisi MAGAcılar bu koalisyonda bir unsur, Teknoloji liberterleri, -Biden’ın dikkat çektiği yeni sınıf- bu koalisyonunun bir bileşeni. Bir de klasik eski tip Cumhuriyetçiler var. Bunların her birini temsil eden Trump’ın yeni kabinesinde isimler var. Yeni Trump döneminde dopingli bir yeni sağ izleyeceğiz. Sağ siyaseti muhafazakarlık, statükonun korunması paradigması ile özdeşleştirmeye alışkınız ama yeni sağ muhafaza etmek değil, değiştirmek hatta kökten değiştirmek istiyor. Bu nedenle buna devrimci sağ diyenler de var. Austin’ın anayasayı muhafaza vurgusunu da buradan okumak lazım. *** Gelelim sosyal medyada saç renginden dolayı “Havuç Reis” diye mavralanan Trump’ın görevi devralmasına. “Göreve gelince hemen Ukrayna savaşını bitireceğim” diyordu. O iş, tabir yerindeyse patladı. Şimdi “6 ay” diyor. Rusya’yı sıkıştırmak için akaryakıt fiyatlarını düşürmek isteyecek, ABD’de akaryakıt üretimine gaz verecek. Ancak akaryakıt fiyatları aşırı düşerse de bu sefer üretmek zarar ettirir hale geleceği için, optimum bir aralıkta fiyatlar duracak. Ukrayna işi olmadı ama Gazze’de şimdilik ateşkes sağlandı. Trump görüşmelere temsilcisini yollayıp ateşkesi kendi hanesine yazdırdı. *** Gelelim zurnanın zırt dediği yere; Trump Suriye’de ne yapacak? Amerikan askeri kalacak mı? Kalırsa SDG’nin hamisi olmaya devam edecek mi? SDG silah bırakalım Suriye ordusuna katılalım ama özerk yapımızı koruyalım istiyor. Suriye’de bunu isteyen tek grup SDG değil. Dürzilerden de benzer talepler var. Türkiye üniter Suriye ve PKK’lıların Suriye’yi terk etmesinden yana. Türkiye “Biz Trump’ı ikna ettik, o iş tamam” havasında. Kürtler de eli boş beklemiyor. Mazlum Abdi’nin Barzani ile görüştüğünü, çözüm yolları aradığını biliyoruz. Her halükârda dananın kuyruğu pazartesi kopacak.",https://www.nefes.com.tr/yazarlar/nevsin-mengu/havuc-reis-degistirmeye-geliyor-9315
Nevşin Mengü,Rubicon burada Sezar nerede?,28 Ocak 2025 06:00,"Beşiktaş ve Esenyurt belediyelerine yapılan son “yolsuzluk” operasyonu sonrasında iktidarın “Biz batırdık ama işte bakın öbür tarafta hırsız, öbür taraf da yaramaz” mesajı vermeye çalıştığını tahmin ettiğimi söylemiştim. Hâlâ aynı kanıdayım. Bu işlerin ucunun Ekrem İmamoğlu’na dayandırmak istediklerini Erdoğan, “Turpun büyüğü heybede” diyerek açık etti. Ekrem İmamoğlu “Asıl turpun büyüğünü ben açıklayacağım” diyerek inisiyatif aldı. Geniş katılımlı bir basın toplantısıyla, kendisi ve CHP’li belediyelerle ilgili açılan soruşturma dosyaları ile ilgili önemli bir bilgiyi paylaştı. Ne hikmetse bütün dosyalara hep aynı kişi bilirkişi olarak atanmış. Ve tabii ki söz konusu bilirkişi hep CHP aleyhine dosya hazırlamış. Söz konusu bilirkişi Çorlu Ağır Ceza Mahkemesi’nde sahte bilirkişi raporu yazmaktan yargılanmış. Özetle durum bu… *** Bu açıklama bende “Vay anasını neler dönmüş Serhat” hissi hiç yaratmadı. Zira bilirkişiye gelene kadar, özellikle bu tip insanları içeri atma, hayatını karartma görevi verilen kişilerin genelde ciddi bir açığı olanlar arasından seçildiğini, bu kişilerin de hep ipin ucunda olma hissiyle verilen emirleri harfiyen uyguladığını biliyoruz. Özellikle 15 Temmuz darbe girişimi sonrası süreçte bunu çok gördük. Eşi dostu ne kadar FETÖ’cü çıkan varsa çok kritik yerlere atandı. Atandılar ki, başlarında Demokles’in kılıcı sallandığı için “yaramazlık” yapamasınlar. Bilirkişiye gelene kadar, bazı spesifik savcı ve hakimlerin neden bazı kritik makamlarda olduğu ve verdikleri kararların nasıl oluyorsa bir siyasi odağa “tesadüfen” hizmet eder olduğunu bilmek için Einstein olmaya gerek yok. İnsanlar aptal değil, herkes neyin ne olduğunu biliyor. Kimileri bildiği halde bu yöntemleri, “Bizim anlayamadığımız bir devlet aklı vardır, vardır bir hikmeti” diye onaylıyor. Onaylamayanlar ise sandığa gidip oy atmaktan başkaca ne yapacağını bilemiyor. *** Geçen hafta Seda Demiralp ile yaptıkları son araştırmayı konuştuk. Aslında insanlar her şeyin farkında. Sorun çok ve vatandaşa göre şu anda ufukta sorunları çözmeye namzet bir siyaset/siyasi de yok. AKP’li seçmenin yüzde 65’i her şeyi sil baştan düzeltecek lider olsa oy veririm diyor. Vatandaş zaten dayağı yemiş, yorgun, “Bir zahmet yeni siyaset sözü veren biri varsa, alsın eline bayrağı da benim için çarpışsın” diyor. CHP “Eylem düzenliyoruz kardeşim gelin işte” diye vatandaşa sitem ederken, vatandaş kendisine tünelin ucunu gösterecek birini arıyor. *** Evet CHP’nin tüm davalarına aynı bilirkişi ısmarlama rapor yazıyorsa bu önemli bir şeydir ancak ona gelene kadar Ankara’da yaşayan Ümit Özdağ’a Antalya’da yaptığı açıklama için neden İstanbul’da soruşturma açıldığını anlamak için bilirkişi bilmem kim aramaya gerek de yok. Ha keza, İstanbul Cumhuriyet Başsavcılığı, İBB Başkanı Ekrem İmamoğlu hakkında, düzenlediği basın toplantısında ‘kamu görevlisini hedef gösterme ve yargılamayı etkilemeye teşebbüs’ suçlamasıyla resen soruşturma başlattı. İmamoğlu açıklamasında, “Benim arkamda millet var, meydan okuyorum. İstinafta bekleyen davayı onayın. Heybedeki turp nedir gösterin bakalım” demişti. Rubicon geçildiyse Sezar kim merakla bekliyoruz.",https://www.nefes.com.tr/yazarlar/nevsin-mengu/rubicon-burada-sezar-nerede-11251
Nevşin Mengü,Durdu durdu TÜSİAD neden şimdi isyan etti?,15 Şubat 2025 06:00,"TÜSİAD, Ümit Boyner döneminde beri zaman zaman yanlış bulduğu uygulamalarla ilgili şikayetlerini dile getiriyor. Ama bu kez eleştirinin tonu farklıydı, çünkü iş şaka olmaktan çıktı artık kakaya dönüştü. Uzun yıllardır Türkiye’de işler iyi gitmiyor. Zaten her gün fakirleşerek bunu yaşıyoruz. TÜSİAD için bardağı taşıran son damla, torba yasaya yeniden giren TMSF yasası. Daha önce bir ara bir torbaya girdi, muhalefet “Yok artık!” deyince geri çıktı. Ama iktidar kafaya koyduğu zaman rafa kaldırıyor, fırsatını bulunca geri koyuyor. *** Torbaya giren yasa uyarınca, TMSF, suç gelirini aklayan veya terör ile iltisaklı şirketlere 5 yıl süreyle kayyum olarak atayabilecek. Satış ve tasfiye işlemleri, ilgili şirketin yönetim kurulu veya malvarlığı değerleri kayyum temsilcileri ya da TMSF tarafından yerine getirilecek. Bu yasa aslında 2016 yılında Darbe girişimi sonrasında çıkmıştı ancak bu kez yasa kapsamı çok tehlikeli biçimde genişletiliyor. Daha önce TMSF’nin şirkete el koyabilmesi için şirket sahibinin terörden hüküm giymesi gerekiyordu, şimdi ise “kuvvetli suç şüphesi” yeterli olacak! TMSF üyelerini kim atıyor: Cumhurbaşkanı… Yani bundan böyle hiçbir iş sahibinin mülkiyet hakkı esasında yoktur. Aslında yazıyı burada kessem de olur ama şunu da hatırlatmak lazım. İktidar her şeyi kendine yontma konusunda epey mahir. Dünyanın en özgürlükçü yasasını alın getirin, yasayı uygulayanın niyeti yasayı kendi otoritesini güçlendirmekse sonuç başka oluyor. *** Bir dönem FATF anlaşması, Türkiye’nin gri listeden çıkışı meselesini Türkiye epey konuştu, hatırlarsanız. Terörün Finansmanının Önlenmesi Yasası da kağıt üstünde “Türkiye gri listeden çıksın, ki yatırımcı korkmadan gelsin” diye çıkarıldı. Ama işte iş niyette bitiyor. Kağıt üstünde bakınca, “IŞİD’e vesaire para yollayan şirketlere kayyum atansın, en doğal şey” diye düşünülebilir. Ancak Türkiye’yi yöneten siyasi iradenin tehdit ve terör algısı tamamen bozulmuş durumda. Tehdit ve terör tanımlamaları yapılırken, iktidar kendi gücünü konsolide etmeyi, iktidarını ne pahasına olursa olsun sürdürmeyi düşünüyor. Kim terörist kim değil, iktidarın keyfine ve hesabına göre şekilleniyor. Terörist kim? Oyuncu… Terörist kim? Menajer… Terörist kim? Tweet atan gazeteci… *** En son bazı iş insanları iktidara yakın medyada açık açık hedef gösterilmeye, “Gezi’yi bunlar organize etti, bunlar alınsın” denmeye başlandı. Torbaya giren yeni yasaya göre şirkete el koymak için mahkemenin karar vermesine gerek olmayacak. Troller “teröristmiş” diye kampanya başlatacak, insanların hayatlarını, paralarını, zamanlarını yatırdıkları şirketleri şak diye ellerinden gidecek. TÜSİAD, “Artık bu kadar da olmaz!” çıkışını öylesine yapmadı. İktidar oligarşisi gözüne bir işyeri kestiriyor, “teröristmiş” diye malına mülküne el koymaya hazırlanıyor. Bunun başkaca bir açıklaması yok. Damlalar doldu doldu taştı.",https://www.nefes.com.tr/yazarlar/nevsin-mengu/durdu-durdu-tusiad-neden-simdi-isyan-etti-15481
Nevşin Mengü,Muhalefet ahlaksız çıktı bir dönem daha reisle devam!,15 Ocak 2025 05:45,"İkisi üst üste geldi. Piyasanın en güçlü menajeri Ayşe Barım’la ilgili başlatılan sosyal medya kampanyası sonrası soruşturma ve yurt dışına çıkış yasağı ile Türkiye’nin en varlıklı ilçesi Beşiktaş Belediye Başkanına ve ekibine gözaltı. İki isim de hem çok güçlü konumda hem zayıf halka. Ayşe Barım pek çok ünlü oyuncuyu temsil eden, disiplini, titizliği ve katı çalışma şartlarıyla bilinen birisi. Zaten Ayşe Barım’la ilgili trol operasyonu başlayınca sektörden ağzı yanmış pek çok oyuncu içini dökmeye başladı. Pek çoğu kariyerinde Barım yüzünden ilerleyemediğini iddia ediyor. Yazılan çizilenler bir suçtan öte, varsa bir tik soruna işaret ediyor. Sonuçta menajerin işi zaten kendi oyuncusunu mümkün olduğunca yüksek fiyata en uygun projelere satmak. Barım belli ki bağlantıları çok güçlü ve çok hırslı birisi. Sektörde sözü çok geçiyor, pek çok kişinin canını yakmış olması kaçınılmaz. *** Ancak sektöre uzak vatandaş için yazılan çizilenler “Vay anasını neler dönmüş Serhat yav” etkisi yaratıyor. Hele bir de işin içine aşk-seks katıldı mı, tutabilene aşk olsun. Mert Demir’in iş insanı sevgilisinin Demir’in önünü açmak ve kendi ilişkisini gizletmek için 5 milyon dolar harcadığı iddiası var ki, sanırım bu iddiayı ortaya atanlar 5 milyon doları hayatlarında bir arada görmemişler. Operasyonu çeken hesaplar X platformunda Pelikancılar diye bilinen yapıya yakınlığı ile bilinen hesaplar. Muhtemelen öbür tarafta bir ekip bu sektöre çökmek istiyor, hem de “İşte laikler böyle hem boş işlere ne paralar saçıyorlar, hem de bakın ne kadar ahlaksızlar” mesajını yaymayı amaçlıyor. *** Beşiktaş Belediyesi’ne yapılan operasyonun gerekçesi ihaleye fesat karıştırma, yolsuzluk. İhaleye belediye ile iş birliği içinde fesat karıştırdığı iddia edilen firmanın Yargıtay’dan TBMM’sine kadar iş almadığı devlet kurumu yok. Firmanın yaptığı diğer işler nasıl olduysa sütten çıkmış ak kaşıkmış, CHP belediyelerinde de yolsuzluk yapıveresi gelmiş! Aynı firmanın aldığı ihale nedeniyle Esenyurt Belediye Başkanı Ahmet Özer ile ilgili yeni bir dosya açılmış durumda, ancak ihale Özer’den önce yapılmış, üstüne üstlük firmaya ödemeyi Özer’den sonra gelen kayyum yapmış. İş yine aynı yere çıkıyor: “Bakın bu muhalifler ne kadar da yolsuz, ne kadar da ahlaksız” dedirtmek. *** Beşiktaş Belediye Başkanı Rıza Akpolat ile ilgili bir başka detay da son dönemde İmamoğlu ile Akpolat’ın arasının limoni olduğunun bilinmesi. İmamoğlu’nun son yaptığı mitinglerden birinde yaptığı “pışık” çıkışı Mansur Yavaş’a yorulmuştu, sonradan anlaşıldı ki meğer Rıza Akpolat’aymış. Belli ki İstanbul CHP’de fokurdayan anlaşmazlıklar da hedeflenmiş. *** İktidar birkaç hamleyle muhalefet cephesini darma duman etmeyi hedefliyor. Arkasında ciddi destek bulamayacak zayıf halkaları seçiyor. Millet canı burnunda açlıkla mücadele ederken, iktidar bizi aç açıkta bıraktı ama bak öbür taraf da işte böyle ahlaksız, hem bak onlar da çalıyor dedirtmeyi hedefliyor.",https://www.nefes.com.tr/yazarlar/nevsin-mengu/muhalefet-ahlaksiz-cikti-bir-donem-daha-reisle-devam-8392
Nevşin Mengü,Seve seve ya da döve döve,30 Ocak 2025 06:00,"Hava yine 14 Mayıs öncesi gibi ama bu sefer ufukta seçim yok. Tabanı CHP’yi erken seçime zorla diye ittiriyor, CHP erken seçimi iki ucu keskin değnek olarak görüyor. Parlamentoda erken seçim kararı alınırsa Erdoğan otomatikman bir kez daha aday. Gerçi sanki ona mı bakıyor, Sayın Erdoğan aday olmak isterse bir kılıf bir şey bulunuyor ama seve seve ama döve döve… Şu anda iktidar dövme modunda. AKPli olmayan vatandaş doğal afet ya da kazada ölmezse, tutuklanıyor; adeta çiçek gibi bir ortam. Peki bu çiçek ortam karşısında muhalefet nasıl bir direniş sergileyecek, tabanı takip eder erken seçim derse, adayını açıklaması lazım. *** İktidar, muhalefetin doğal adayı olarak gördüğü Ekrem İmamoğlu’nu yargı sopasıyla dövmeye hız verdi. Seçim 2028’de, çok uzun bir süre, bu hızda giderse iktidar İmamoğlu’nun da muhalefetin de posasını çıkartır. İmamoğlu, “31 Marttan sonra farklı bir sürece girdik” dedi, “Rubicon’u geçtik” dedi, hazırım dedi. Artık daha ne desin? Ama işte sadece demek ve durum tespiti yapmakla olmuyor. 14 Mayıs sürecinde de gördük, maalesef doğal olarak ortaya çıkan bir ivmeyi öldürmek konusunda muhalefetin üstüne yok. İmamoğlu’na siyasi yasak kararından sonra Saraçhane’de 7 tane birbirinden sıkıcı ve açıkçası bomboş genel başkanın yüz saat süren ama incir çekirdeğini doldurmayan konuşmalarını hatırlayın! Özgür Özel grup toplantısında “Başlıyoruz” dedi. İyi güzel. Peki neye başlanıyor tam anlamadık. Anlaşılan CHP’nin kafasında önce bir üyelik kampanyası yapıp, sonra da kimi Cumhurbaşkanı yapalım diye ön seçim yapmak var. Sanırım Türkiye siyasi tarihinden bu kadar kötü fikir azdır. Bazen acaba ben başkaca bir ülkede yaşıyorum da farkında mı değilim diyorum. Bizim memleket İsveç’in yanına mı ışınlandı, Norveç mi olduk, haberim mi yok! *** Kuzum ne ön seçimi Allah aşkına. Bu ön seçim kulağa pek demokratik gelir de en büyük alavere önseçimlerde döner. Bunu da en iyi Allah için CHP yönetimi bilir. Biz neden sürekli birbirimizi kandırıyoruz. İYİ Parti de adaylarını ön seçimle belirledi. Ön seçimden borsa spekülatörü adam çıktı misal. Ayrıca, yahu zaten kaç atımlık kurşununuz var da, milletin hevesini, milletin azmini yok önce üyelik bilmemesi ardından ön seçimde oy vermesi falan buralarda öldürüyorsunuz. Öne çıkan iki isim var, bunları ön seçimde ortada seçim yok bir şey yokken yarıştırmadaki birbirine kırdırmak, daha seçime varken yıpratmak nece bir fikirdir. Muhalefete “çakmak” diye CHP eleştirisine boğmak istemiyorum. Şu anda Rusya Türkiye’nin yanında özgürlükler ülkesi, liberal değerlerin şafağı gibi kaldı farkındayım. Muhtemelen Azerbaycan’a gitsek oradaki basın özgürlüğüne şaşırırız falan. Ve bu duruma karşı CHP bir şey yapmak, seçmeni, tabanı da konsolide etmek istiyor anlıyorum. Bir yol arıyorlar onu da anlıyorum. Ama kötüye kötü dememek, 14 Mayıs’ta bizi felakete götürdü o nedenle kusura bakmayın.",https://www.nefes.com.tr/yazarlar/nevsin-mengu/seve-seve-ya-da-dove-dove-11726
Nevşin Mengü,Sorun sosyal sözleşmenin ortadan kalkmış olması,24 Ocak 2025 05:50,"Bildiklerimizi sıralayalım… İş yeri açma belgesini Kültür ve Turizm Bakanlığı veriyor. Bu belgeyi verirken yeterlilik belgelerine bakıyor. Bu belgeler çeşitli kurumlardan toplanıyor. İşletme yangın yönetmeliğine uygun yapılmış mı, bunun belgesini bağlı olunan il/ilçenin itfaiye müdürlüğü verebiliyor. Zira Kültür ve Turizm Bakanlığı’nda bunu değerlendirebilecek personel yok. Yangın yönetmeliğinin detayını, binanın buna göre nasıl inşa edilip edilmediğini bakanlığın personeli bilemez, mevcut personel bundan anlamaz. Otel gerekli belgeleri alıp, işlemeye başladıktan sonra ise yangın yönetmeliğine uygunluk için teftiş talimatını Turizm Bakanlığı verebiliyor ya da işletme kendi talep edebiliyor. İtfaiye kendi kendine gelip teftiş yapamıyor. Zamanında oteller “Zırt pırt denetime geliyorlar. İflahımızı kesiyorlar” demiş, mevzuat değişmiş. *** Bolu Belediye Başkanı Tanju Özcan yangın daha söndürülürken bölgeden “Bizim yetki sınırımızda değil” açıklaması yaptı. Sonra ortaya çıktı ki, otelin içindeki restoran için yangın yönetmeliğine uygunluk belgesi 15-20 gün önce talep edilmiş, Bolu Belediyesi de bu izni vermiş. Bu belge patlayınca Bolu Belediyesi başka bir belge patlattı. Otel yangın yönetmeliğine uygunluk denetimi istemiş, ancak belediye pek çok eksik tespit edince, nasıl oluyorsa otel verdiği talep dilekçesini geri çekmiş. Öyle garip bir olay ki, sanki biri - artık kimse - otele “Bu belgeyi otel üzerinden alamazsın, restoran üzerinden git” diye üflemiş. Bolu Belediyesi itfaiyesi, yangın söndürme sisteminin çok yetersiz olduğunu, ciddi tehlike arz ettiğini tespit etmiş. Turizm Bakanlığı’na durumu yazsa sorumluluğu üstünden atmış olacak. Ama bu yapılmamış. Tanju Özcan “Belge benim önüme gelmedi. İtfaiye Müdürlüğü en çok belgenin gelip geçtiği yer. Benim önüme gelse savcılığa verirdim” diyor. Topu itfaiye müdürü akrabasının üstüne atmış oluyor. *** Türkiye bir mevzuatlar ülkesidir. Her felaketten sonra ilgili mevzuatlar daha da ağırlaşır. Vergide Leffer eğrisi misali, artık bir yerden sonra mevzuat o kadar ağır hale gelir ki, uygulamak neredeyse imkansız hal alır, herkes çevresinden dolaşacak yer arar. Ama asıl sorunlarımızın en önemlisi vatandaş ile devlet arasındaki zımni sözleşmenin bozulmuş olması. Çok devletçiyiz ama devlete güvenmiyoruz. Devletin işletmelere boca etiği mevzuata işletme, “Daha fazla rüşvet dönsün diye yapılmış düzenleme” diye bakıyor. “Uygulamazsak güvenlik açığı olur, insanlar ölebilir” diye düşünmüyor. İlk refleks “Kesin partili birinin bir yeğeni bu işi yapan bir şirket kurdu bu madde de ondan mevzuata eklendi” diye bakıyor. Onun için yasayı mevzuatı kimse takmıyor. Türkiye’ni temel sorunu budur.",https://www.nefes.com.tr/yazarlar/nevsin-mengu/sorun-sosyal-sozlesmenin-ortadan-kalkmis-olmasi-10413
Nevşin Mengü,Turuncu Reis para peşinde,20 Şubat 2025 04:00,"Financial Times Gazetesi, Alman Savunma şirketi Rheinmetall ile bir röportaj yapmış. CEO diyor ki, “Avrupa bu zamana kadar çocuk gibi davrandı, ABD’nin kendisini korumasını bekledi. Şimdi de çocukların masasında oturuyor.” ABD ve Rusya, Trump’ın Bin Selman’a kıyak da yapmak istemesiyle Suudi Arabistan’da buluştu. Ukrayna’nın savunmasının finansmanına katkıda bulunan Avrupa masada yok. Avrupalılar da İngiltere ile beraber Paris’te toplandılar. Rheinmetall’in CEO’su işte buraya “Çocukların masası” diyor. Haksız da değil. Özgür olabilmek için önce kendi güvenliğini sağlayabilmek gerekiyor. ABD Trump’la beraber öyle bir savruldu ki, Türkiye merkezde kaldı. Ukrayna devlet başkanı Zelensky, Ankara’ya geldi. Erdoğan, basın toplantısında “Ukrayna’nın toprak bütünlüğünden yanayız” dedi. ABD’nin pozisyonu ile Erdoğan’ın çıkışı ters düşüyor. Ama Türkiye’nin bu vurguyu yapması önemli. Kaynaklarımdan aldığım bilgiye göre Türkiye savunma sanayinde işbirliği anlamında Ukrayna’ya destek vermeye devam edecek, Türkiye açısından değişen bir şey yok. Türkiye, Ukrayna tarafına “Biz ABD’ye çok güvenmiyoruz, siz de güvenmeyin” mesajını vermiş. Ukrayna, ABD’nin pozisyon değiştirmesi sonrasında güvenlik garantisi almak istiyor. Şimdi bir anlaşma imzalanacak, peki Rusya’nın burada duracağının garantisi ne. Konuşmalardan anlaşılan ABD, Ukrayna’nın NATO’ya alınmaması şartına fit olacak. -Ki bu noktada NATO artık gerçek bir güvenlik garantörü mü büyük bir soru işareti- NATO yoksa Rusya’nın bütün baltıkları hedeflemesinin karşısında kim duracak? Gelelim ABD’nin ne yaptığına. Suudi Arabistan’da masada Rusya tarafında çok önemli bir isim daha vardı. Rusya yatırım fonu başkanı Kirill Dmitriev. Bu fonu bizim varlık fonu gibi düşünün. Covid döneminde Rus Sputnik V aşısının geliştirilmesini de bu fon finanse etmişti. Dimitriev, Stanford Harvard kökenli. Amerikan finans çevrelerinde çalışmış. Eski Ukrayna Devlet Başkanı Leonid Kuçma’nın damadının parasını yönetmiş. Kuçma gelmiş geçmiş en baskıcı ve yolsuz Ukrayna politikacılarından biri. Oy deposu ise Ukrayna’nın Rusya yanlısı doğu tarafıydı. Dimitriev, Putin’le de aile dostu. Karısı Putin’in kızıyla sınıf arkadaşı. Dimitriev’in Trump’la bağlantısı da Trump’ın ilk dönemine uzanıyor. Dimitriev’in Seyşeller’de Trump’ın damadı ve ekibinden kişilerle bir araya geldiği biliniyor. Bu buluşma Rusya’nın Amerikan seçimlerine müdahalesi dosyasına da girdi. Davos’ta da Trump’ın danışmanı Scaramucci ile biraraya geldiği biliniyor. Toplantılarda boy gösteren başka bir isim Dmitry Rybolovlev. Rybolovlev ünlü Rus oligarklardan. Tesadüf bakın ki 2008 senesinde Trump’ın Palm Beach’deki malikanesini satın almıştı. Trump’a jest yapan kim varsa Riyad’da toplanmış. Böyle bakınca Trump’ın “savaşı Ukrayna başlattı” saçmalamasını cehaletine vermek saflık olur. Turuncu Reis para peşinde. Kendini çok zeki geri kalan herkesi de aptal sanıyor.",https://www.nefes.com.tr/yazarlar/nevsin-mengu/turuncu-reis-para-pesinde-16655
Nevşin Mengü,Arayan buluyor,18 Şubat 2025 06:00,"Herkes birbirine soruyor; “Tamam da iktidar neden birden patron çıldırdı moduna geçti?” CHP’li belediyelere soruşturma, DEM’li belediyelere kayyum, İmamoğlu’na siyasi yasak, gazetecilere, tweet atanlara tutuklama, Ümit Özdağ’a tutuklama, alakasız tweet atan tarihçiye tutuklama. 2027’ye kadar seçim olmayacaksa, 2 sene her gık diyen içeri atılarak nasıl geçecek? İktidar bunları rasyonel bir hesapla mı yapıyor, yoksa keyfi öyle istiyor ve nasıl olsa durduracak bir mekanizma olmadığı için buldozer gibi milletin üstünden mi geçiyor? Bence ikisi de… Türkiye 9 ayda iki seçim geçirdi, iktidar birini kazandı birini kaybetti. Yerel seçim kaybının ardından “CHP, Anayasayı beraber değiştirmeye teşne olur mu?” diye baktı, CHP’den kapılar kapanınca, başka formül arayışına girildi. CHP ‘ok’ deseydi belki yarı başkanlık pazarlığı aralanabilirdi. CHP yeni anayasa işine bu iktidarla girmeyi rasyonel görmedi. “Düşüş eğiliminde olan bir lider ve partiye koltuk değneği olmaya gerek yok” diye düşünüldü. *** Arayan değnek buluyor. Suriye’deki gelişmeler iktidara bir koltuk değneği fırsatı sundu. Suriye’deki gelişmelerle paralel, artık sakınmadan söyleyebiliriz sanırım; DEM Parti, Cumhur ittifakına komşu aktör olarak eklendi. Hatta belki de Business partner/iş ortağı demek lazım. *** Erdoğan emekli olmak istese, etrafındaki oligarşi izin vermez. Normal koşullar altında orta düzey bir şirkette orta düzey bir müdür olabilecek pek çok karakter, devlet mekanizması içinde en önemli koltuklarda oturuyor. Tüm ülkenin kaderi ile ilgili kararlar alıyor, imzalar atıyor. Erdoğan’ı başkanlığının devam etmesi lazım. Başkanlığa devam ederken de gücünü tahkim etmesi, gücün ne kadarını nasıl paylaşacağına kendi kendine karar verebilmesi lazım. DEM Parti/Öcalan’la girilen bu yeni “Business” modelinde, Öcalan iktidara yeni bir siyasi yol açacak, muhtemelen yeni anayasa da ona göre şekillenecek. Kaynaklar anadilde Kürtçe eğitime anayasal güvence ve Türklük tanımı ile ilgili bir değişiklikten söz ediyor. *** Türkiye’de anayasa nicedir, ortak prensiplerin çerçevesini çizen sosyal sözleşme olmaktan çıkmış, öyle arada sırada değiştiriliveren siyasi bir pazarlık malzemesine dönmüş durumda. O nedenle bazen önemli sayılıyor, bazen de kimse umursamıyor, Anayasa Mahkemesi ile beraber kendi kendine kenarda takılıyor. O nedenle artık anayasada bir değişlik olup olmamasının önemi kaldı mı onu da kestiremiyorum. 2027’de, 2026 sonu sürprizi olmazsa bir seçim olur. Orada Erdoğan DEM’in de desteğiyle yeniden başkan olur. Yolda anayasa da muhtemelen referanduma gerek kalmadan değişir. Anlaşılan plan bu. İktidar bu plana taş koyabilecek her şeyi yoldan temizlemek istiyor. Vatandaşlar olmasa, şu ülke ne güzel yönetiliyor çiçek gibi misali.",https://www.nefes.com.tr/yazarlar/nevsin-mengu/arayan-buluyor-16160
Nevşin Mengü,Yeni sağ gümbür gümbür geliyor,09 Ocak 2025 05:30,"Çok önemli iki olay arka arkaya geldi. Kanada Başbakanı Justin Truduea istifa etti, Meta’nın patronu Mark Zuckerberg Facebook’ta editoryal kuralları değiştirdiklerini açıkladı. İkisi de Trumpçı yeni dünyanın habercisi. Trump seçildikten sonra yaptığı basın toplantılarından birinde ilginç bir şey söyledi: Geçen sefer herkes benimle kavga etmeye çalışıyordu, şimdi herkes arkadaşım olmaya çalışıyor. 2016’da Trump’ın yanlışlıkla seçildiği, sistemin bir kereliğine sektiği düşünüldü, 2024’te hiç de öyle olmadığı anlaşıldı. 2024’te demokratlar tüm medya desteğine rağmen kaybetti. İş dünyası da ilk dönem gibi Trump’ın karşısına dikilmiyor, herkes işine bakıyor. 2016’da Teknoloji dünyasında Trumpçı olmak son derece “uncool” bir şeydi. Teknoloji devleri Trump’la görünmek istemez, onunla saf tutuyor olmak istemezdi. Bu imajı büyük ölçüde Elon Musk kırdı. Musk seçimlerde Trump’ın kampanyasına hem para akıttı hem de x’i adeta Trump’ın seçilmesi için kullandı. *** Tahminimce aranızda pek çok Facebook kullanıcısı var ve fark ediyorsunuzdur Facebook’ta algoritma haber, siyaset seçeneklerini öne çıkarmaz. Irkçı ya da komplo teorisi içeren paylaşımlar algoritma tarafından bayraklanır ve aşağı itilir. Zuckerberg işte artık bunun değiştiğini açıkladı. Göç, cinsiyet (LGBTİ meseleleri) gibi bugüne kadar Facebook’un dikkatli yaklaştığı konular artık tabu olmaktan çıkıyor. Irkçılık, anti LGBTİ’cilik serbest. Facebook’ta yalan yanlış bilgilerin önlenmesi için “Fact Checker” mekanizması vardı. Zuckerberg bunun da kalktığını ilan etti. Yani Facebook biraz daha twitter gibi bir yer olacak. Bunu ifade özgürlüğünün önünü açmak diye ambalajlıyorlar ancak altından komplo teorileri ile beslenen ırkçı cinsiyetçi yeni sağ çıkıyor. *** Trudeau’nun istifası da Zuckerberg’in açıkladığı makas değişimden çok da başkaca bir olay değil. Trudeau G7 ülkeleri arasındaki en ilerici isim olarak öne çıktı. Çok kültürlülük, göç gibi konularda son derece liberal tutum takınarak Kanadalıların da gönlünü kazandı. Pandemiye kadar. Pandeminin hayatımıza bıraktığı etki denince aklımıza evden çalışma falan geliyor ama asıl etki enflasyon ve bunun yarattığı yıkıcı sonuçlar. Pandemi enflasyonu ardından da göç politikası ile konut politikasının birbirini tutmaması Trudeau’nun sonunu hazırladı. Hem popülaritesini kaybetti hem Kanadalıları kızdırdı hem de partisi kendi aleyhine döndü. Yani Kanada’da da pembe liberal dönem bitti. Enerji ve ticaret politikaları konusunda Trump’la daha uyumlu olabilecek bir ismin Trudeau’nun koltuğuna gelmesi olası gözüyle bakılıyor. Bunun üzerine Avusturya’da başbakanlık koltuğuna aşırı sağcı liderin oturmasını, Almanya’da önümüzdeki seçimlerde AFD’nin olası başarısını da ekleyin… Yeni sağ dalga gümbür gümbür geliyor.",https://www.nefes.com.tr/yazarlar/nevsin-mengu/yeni-sag-gumbur-gumbur-geliyor-7133
Nevşin Mengü,İtibardan tasarruf olmaz sıra Turuncu Reis’te,16 Şubat 2025 06:00,"Donald Trump, Beyaz Saray’ı renove etmek istiyormuş… New York Times geniş bir haber hazırlamış. Açık hava basın toplantılarının yapıldığı Gül Bahçesi’nin zeminini değiştirmek istiyor, “Zemini çim değil de böyle taş ya da daha kolay değişebilen bir malzeme ile kaplayın” demiş. Üzerinde dans da edilebilecek bir zemin olsunmuş. Herhalde basın toplantılarını zaman zaman sazlı sözlü yapacak. Zaten yakında basın toplantılarında goygoydan başka bir şey konuşulmayacak olabilir. Kurumu Amerika Körfezi yerine Meksika Körfezi dediği için Associated Press muhabiri basın toplantısına alınmayıverdi. İşin ironik tarafı, Amerikan başkan yardımcısı JD Vance, Münih Güvenlik Konferansı’nda Avrupa’ya parmak sallayarak ifade özgürlüğü dersi veriyor, “Biz 10 sene boyunca Greta Thunberg’in azarlamalarına nasıl dayandık… Siz de bir kaç sene Elon Musk’a katlanıverin” diyordu. Sorsan radikal ifade özgürlüğü savunucuları ama ifade özgürlüğü kendi hoşlarına gitmeyen yerde bitiveriyor. *** Neyse dönelim Beyaz Saray’a. Trump, “Oval ofise büyük bir avize asalım” demiş. Böyle gösterişli ışıl ışıl bir şey istiyormuş. Oval ofisin duvarına sabıka fotoğrafını astırdığını tüm dünya zaten gördü. O fotoğrafı o duvara asarak Trump, Amerikan liberal sistemine orta parmak gösteriyor. “Dur daha da görecekleriniz var” diyor. Bir de ilk döneminden beri kafasında kendi Mar-a Lago’daki malikanesi gibi Beyaz Saray’a balo salonu inşa etmek varmış. Aşağı yukarı 100 milyon dolara mal olacağı tahmin ediliyor. Başkanı üzeceğimize kafamızı kıralım, nedir ki elinin kiri. *** Asıl bomba Senatör Richard Blumenthal’ın dışişlerinden sorumlu sekreter Marco Rubio’ya yazılı olarak gönderdiği soru. Blumanethal, Rubio’ya, Dışişleri Bakanlığı’nın 400 milyon dolar değerindeki Tesla üretimi Cybertruck araçlarından almayı planlayıp planlamadığını sordu. Blumenthal buna ilişkin belgelere ulaştıklarını belirtiyor ve bu araçların çokça arıza yaptığı, piyasadan sık sık geri çağırıldığını hatırlatıyor. Trump, Elon Musk’ı sağ kolu olarak, kamu harcamalarını kısması için atadı. Musk da kamuya iş makinesiyle daldı. Pek çok departmanı kapatmak pek çok kamu çalışanını işten ayırma hedefi var. Vatandaşın vergisiyle yapılan gereksiz harcamaların kısılması dünyanın dört bir yanında tüm vergi veren vatandaşların isteği. Gel gör ki hangisi gerekli harcama, hangisi gereksiz harcama, kim buna nasıl karar veriyor, dediğinizde dananın kuyruğu kopuyor. Sağlık, eğitim harcamaları kısılsın demek bir tercih ama bunları kısıp, iktidara ortak iş adamının araçları kamu parasıyla alınıyorsa bu bir sorun. Sağlık, eğitimi kısıp başkanıma layık balo salonu yapılıyorsa bu da bir sorun. Velhasılı kelam, ABD’de gördüğümüz liberteryanizm falan değil, bildiğimiz üçüncü dünya usulü ahbap çavuş kapitalizmi. Biz bunu çok gördük, çokça tecrübe ettik. Amerikalılara da sabırlar dilerim.",https://www.nefes.com.tr/yazarlar/nevsin-mengu/itibardan-tasarruf-olmaz-sira-turuncu-reiste-15696
Nevşin Mengü,Süreçte neredeyiz? İbrahim Tatlıses’ten al haberi,14 Ocak 2025 05:45,"Sonunda süreçle ilgili Erdoğan da konuştu. Erdoğan konuşmasını yaparken Diyarbakır’da AKP’nin il kongresinin yapıldığı salon da bir yandan boşalıyordu, Yani Erdoğan’dan yepyeni bir şey söyleyecek beklentisi yoktu. Erdoğan Kürt sorunu konusunda ana akımın duruşunu bir kere daha seslendirdi; “Önce terör bitsin sonra bakarız.” Hatırlarsanız ilk çözüm sürecinde muhalefet dünyada başkaca yürütülmüş benzer süreçlerden örnek veriyor, “Terör örgütü silah bırakmadan bir şey konuşulamaz” diyordu. O zaman bunu söyleyenler ırkçı, beton kafa vb. olmakla suçlanıyordu. Döndük dolaştık aynı yere geldik demek ki. *** İlk çözüm süreci ile Demirtaş’ın “Seni başkan yaptırmayacağız” çıkışı ilişkilendirilir. Şansa bakın yine bir süreç konuşuyoruz yine Erdoğan’ın bir dönem daha başkanlığı masada. Bu sefer “yaptırmayacağız” diyen de yok. 50 senedir devlet “Silah bırakılsın” derken, öbür taraf “Silah bırakırsak devlet bizi hele hiç dinlemiyor. Direkt ezip geçiyor. Kendimizi ancak silahla dinletebiliyoruz. Neden bırakalım?” pozisyonunu koruyordu. 50 senedir bu tartışma kanlı bir kayıkçı kavgası olarak devam ediyor. 50 senedir devam edince, iş dallanıp budaklanıyor, bazıları için geçim, bazıları için güç kaynağı oluyor, iyice içinden çıkılmaz hale geliyor. *** Türkiye önce örgütü Türkiye’nin dışına itti, Suriye’ye sıkıştırdı. Örgüt, Suriye iç savaşında IŞİD’e karşı savaşarak kendisine yeni ittifaklar oluşturdu. Suriye’de iç savaşın şimdilik bitmesi, ABD’de de iktidarın değişmesiyle beraber Türkiye işin kendi lehine bittiğini düşünüyor. “Örgüt silah bırakmazsa kendi bilir ezer geçeriz” pozisyonunda. Kürt siyaseti açısından ise popüler tabirle kadife eldiven içinde uzatılan demir yumruk, siyasi olarak yeniden konumlanabilme fırsatı sunuyor. Anlayabildiğimiz bu kadarı. Siyasetçiler halkla bu kadarını paylaşmayı uygun görüyor. Demokrasilerin bir özelliği de siyasilerin düzenli olarak halka açıklama yapıp hem hesap vermesi hem de olan biteni anlatmasıdır. *** Sosyal medyada çok popüler olan sokak röportajında, bıyıklarıyla da MHP seçmeni olduğunu belli etmeyi tercih eden vatandaşı belki gördünüz. “Devlet beyin bir bildiği vardır, bizim aklımız ermez, biz bilemeyiz” diyor. Evet biz bilemeyiz, çünkü bilmemizi sağlayacak bilgi bizimle paylaşılmıyor. Demokrasi, vatandaşın da bildiği sistemdir halbuki. Ama bizde vatandaş bilememeye alıştı. *** Vatandaş olarak Erdoğan’ın bir dönem daha Cumhurbaşkanı olma konusundaki kararlılığını da İbrahim Tatlıses sayesinde öğrenmiş olduk, demokrasiye katkılarından dolayı kendisine teşekkür ediyorum!",https://www.nefes.com.tr/yazarlar/nevsin-mengu/surecte-neredeyiz-ibrahim-tatlisesten-al-haberi-8173
Nevşin Mengü,CHP’nin kırmızı kart stratejisi tutar mı?,17 Ocak 2025 05:45,"Özgür Özel’in Mersin’de açıkladığı kırmızı kart stratejisi başta çok tepki topladı. Özellikle sosyal medya CHP’yi ti ye alan mesajlarla patladı. Ben de “seçmen CHP’yi ciddiyete davet ediyor” yazdım. İnsanların gerçekten de canı burnunda, kira ödüyorsan ay sonunu getirebilmen imkanız, bir de üstüne her gün başka birinin gözaltına alındığı, tutuklandığı haberi geliyor. Adeta bir distopya. Seçmen gözünü CHP’ye çevirmiş durumda, CHP’den hem liderlik hem de mucize bekliyor. *** CHP’nin yerel yönetimlerden sorumlu Başkan Yardımcısı Gökhan Zeybek’le Beşiktaş Belediye Başkanı Rıza Akpolat’ın gözaltına alınması üzerine konuştum. Konu döndü dolaştı kırmızı kart meselesine de geldi. Gökhan Zeybek, sosyal medya ile saha ayrı telden çalıyor diyor. CHP’nin milli bayramlarda düzenlediği konser ve etkinlikleri sosyal medyada topa tutulurken, vatandaştan çok büyük beğeni almış. Zeybek, vatandaşın milli bayramlarda bu birlik beraberlik duygusunu yaşatacak etkinliklere gerçekten ihtiyacı varmış diyor. Kırmızı kart meselesinin sosyal medyada olduğu gibi vatandaş tarafından yerden yere vurulmadığını söylüyor. *** X sosyal platformu Elon Musk sağ olsun, sürekli manipülasyon operasyonlarının birbirini takip ettiği bir mecra haline geldi. Neyin gerçekten neyin gazlama olduğunu seçmek zor. CHP’nin kırmızı kart kampanyası bana son dönemde Sırbistan’da çıkan kanlı el hareketini çağrıştırdı. Novi Sad’da bir tren istasyonu çöktü ve aralarında küçük çocukların da olduğu pek çok kişi tren beklerken kafalarına çöken istasyonla öldü gitti. Sırbistan’ı Cumhurbaşkanı Vucic babasının çiftliği gibi yönetiyor, kukla başbakanlar atıyor, istediği düdüğü öttürüyor vesaire. Bu tren istasyonu felaketini de üç beş göstermelik gözaltı ile geçiştirmek istedi, halk ise hesap sorulmasını istiyor. Ülkede bu tip felaketler iktidar karşıtı gösterilere dönüşüyor. *** Bu felaket üzerine, üniversite öğrencilerinin başlattığı sessiz eylemler serisi var. İnsanlar meydanlarda toplanıp 15 dakika boyunca sessiz duruyor ve hükümetin eli kanlı anlamına gelen kanlı el pankartları taşıyor. Kanlı el, insanların yolsuzluk ve kötü yönetime isyanını simgeleyen bir simgeye dönüşmüş durumda. *** Kırmızı kart da böyle bir şeye dönüşür mü, zaman gösterir. Parti eğer bu kampanyada ısrarlıysa madem, iki üç kez deneyip bırakmamalı, sürekli kırmızı kart meselesini hatırlatıp uygulamalı. Propaganda/kampanyada en önemli şey ısrar. Seçmenin benimsemesi de ısrara bağlı. İnsanlar gerçekten yorgun ve umutsuz, 14 Mayıs seçimleri muhalif tabanda çok ciddi bir travma yarattı, bu travmanın etkilerini bu atalette görüyoruz. CHP’nin bu umutsuzluğu kırması ve toplum üstündeki ölü toprağını kaldırması kolay değil.",https://www.nefes.com.tr/yazarlar/nevsin-mengu/chpnin-kirmizi-kart-stratejisi-tutar-mi-8902
Nevşin Mengü,Nordic Noir’dan romantik komediye döner mi hayatımız?,02 Şubat 2025 05:45,"Rahmetli Çin diktatörü Mao Zedong kaosu pek severdi. Zaten en bilinen sözlerinden biri, “Gök kubbenin altında kaos var. Koşullar çok uygun.” Kaos olacak ki devrim süreci hiç durmadan devam etsin. Türkiye’de de 20 yılı aşkın süredir sürekli bitmeyen bir kaos halindeyiz. Ne var ki devine devine habire başa dönüyoruz. Sansürden konusuz kalmış Türk pembe dizileri gibi sanki bir bölümde çok şey oluyor ama aslında hiç de bir şey olmuyor. 5 bölüm de izlemesen bir şey kaçırmamış oluyorsun. Millet neyse siyaset neyse dizisi de o. *** Bu haftayı Ekrem İmamoğlu hakkında açılan yeni bir soruşturma, gözaltına alınan tutuklanan meslektaşlarımız, sokak röportajında “Allah belanı versin” dediği için tutuklanan asker emeklisi eşi kadın, evim yok dediği için Cumhurbaşkanından özür diletilen depremzede, birinin ayağına bastığı için devleti yıkmakla itham edilen oyuncu menajeri gibi gündem başlıklarıyla geçirdik. Bu kaos halinden sadece saray memnun. Sokakta bir tane mutlu insan yok. Muhalif seçmen zaten bitap. AKP seçmeni de mutlu değil. Onlar da habire doldurulup doldurulup AKP seçmeni olmayanlara kızmakla, etraflarının hangi ülkenin kansız ajanlarıyla dolu olduğunu bulmaya çalışmakla meşgul. *** Üç tarafı denizlerle çevrili Akdeniz kuşağındaki ülkede, sanki kış boyu çözülemeyen seri cinayetleri anlatan İskandinav nordic noir dizisi kahramanlarıymışız gibi iç sıkıntısı ile yaşıyoruz. Haftanın son iş günü insanlara tahminimden çok daha fazla umut veren, insanların bayağı bayağı moralini yükselten bir şey oldu. 14 Mayıs travmasından sonra meğer milletin umuda ne kadar çok ihtiyacı varmış. Ekrem İmamoğlu savcılıkta ifade verdikten sonra seçim otobüsünün üstüne çıktı. Hoş, söz konusu seçim otobüsünün Çağlayan Adliyesi önüne gelebilmesi için CHP’lilerin polisle maalesef meydan muharebesi yaşaması gerekti ama sonunda otobüs meydana geldi, polis barikatı kaldırdı, TOMAsını sembolik olarak otobüsün önünde tuttu. Milli içeceğimiz ayrandan daha milli bir şey varsa o da TOMAlarımız. Devletin vatandaşına bakış açısını ve aradaki mesafeyi çok güzel özetliyor. TOMA olmazsa olmuyor. *** Bir tek hareket, İmamoğlu ile Yavaş’ın otobüsün üstüne beraber çıkması, el ele poz vermesi, birbirlerine pas atarak umut veren bir konuşma yapması insanları o kadar çok umutlandırdı ki, sevincinden ağlayarak arayan, şu an gözümden yaş geliyor diye mesaj atan tanıdıklarım, arkadaşlarım oldu. Muhalif seçmende 14 Mayıs travması hala geçmiş değil. İktidarın yüzde yüz enflasyonla seçim kazanması buldozer gibi insanların üzerinden geçti. İnsanlar bitap ve umutsuz ama umut beslemeye de bir o kadar hasret ve eğilimli. Yavaş ve İmamoğlu’nun, biz buradayız ve kavga etmiyoruz hareketi insanları harekete geçirmeye, tamam arkadaş varız yeniden başlamaya dedirmeye yetti. Lütfen şaşırmayın ve bu insanlara kıymayın!",https://www.nefes.com.tr/yazarlar/nevsin-mengu/nordic-noirdan-romantik-komediye-doner-mi-hayatimiz-12460
Nevşin Mengü,Allah’tan Türkiye ilk sıralarda değil,12 Ocak 2025 06:00,"Donald Trump ilk önce topa Kanada’yla girdi. “Biz Kanada’ya gümrük uyguladığımızda ülkenin ekonomisi zora giriyorsa gelsin eyaletimiz olsun” dedi. Grönland’ı istediğini söyledi. Kanada’yı da Grönland’ı da askeri yöntemlerle zorla değil, ekonomik olarak alacakmış. “Panama Kanalı zaten bizim, biz yaptık” diyor. *** Trump’ın bu dönemki sağ kolu Elon Musk da kafayı İngiltere ve Almanya’ya takmış durumda. Musk, önce İngiltere’de 90’ların sonu 2000’lerin başında bir olay haline gelen küçük kızları kandırıp, cinsel olarak istismar eden ve satan çetelerin varlığı üzerinden, mevcut İngiltere Başbakanını hedef aldı. “Bu Başbakan gitmeli” dedi. Zira mevcut Başbakan Starmer o dönemde İngiltere Başsavcısıydı. Musk, göçmen karşıtı Reform Partisi’ne bağışta bulunacağını açıkladı. Partiye yeni genel başkan da önerdi. Mevcut genel başkan Floridalara kadar gitti, Musk’la görüştü ama demek ki yetmemiş. Musk’ın Almanya’daki projesi de aşırı sağcı göçmen karşıtı parti AfD. Musk, Die Welt gazetesine AfD’yi öven bir makale yazdı. Bunun üzerine gazetenin editörlerinden biri istifa etti. Yetmedi. Partinin Genel Başkanı Wiedel ile X Space Odasında sohbet etti. Trump ve Musk ikilisine iki kafadar demek yanlış olmaz. Bu ikiliyle dünyanın işi olduğu da bir gerçek. *** Dünyada şu anda siyasetçiler ikiye ayrılıyor. Bu ikili karşısında sinirlerine hakim olamayıp tepki gösterenler ve trolü besleme diyerek yoluna devam edenler. Almanya Başbakanı Olaf Scholz örneğin Musk’ın söylediklerini ciddiye almadığını söyledi. Danimarka Başbakanı, “Trump’tır bu, der böyle şeyler” dedi, üstünde tepinmedi. Sinirlerine hakim olamayan bir isim İngiltere Başbakanı Keir Starmer oldu. Starmer, Musk’a yanıt niteliğinde tansiyonlu bir açıklama yaptı. Fransa Dışişleri Bakanı da Trump’ın Grönland açıklamalarına yükseldi. “Avrupa’nın sınırlarını koruruz” dedi. Kanada Başbakanı Trudeau, istifa etti ama hâlâ görevde, yakında değişecek. İşi şakaya vurup savuşturmaya çalıştı. Kaçamadı, Elon Musk Twitter’da salça oldu. *** Rusya’nın Ukrayna’yı işgal harekatında gördük ki Avrupa’nın kendi güvenliğini ABD olmadan sağlaması neredeyse imkansız. Hele ABD’ye karşı sağlayabilmesi hiç gerçekçi değil. Kanada, ABD’nin kuzey komşusu. Ne ticareti durdurma ne sınırı kapatma, geçme şansı var. Ya Trump ile iyi geçinecekler ya da kavgalarını seçecekler. Trump’la kavga etmekten kaçan bu sefer Elon Musk’ın ağına düşüyor. Durum tam bir kepazelik. Trump seçildikten sonra şimdiye kadar Erdoğan’a bir kere atıfta bulundu, “Akıllı adam, seviyorum” dedi. Elon Musk’ın daha önce de gelmiş gitmişliği var, Erdoğan ve Saray’la arası iyi. İşine bakıyor. Sanırım bu tabloda Türkiye, ABD dış politikasında öncelikli sırada olan ülkelerden biri olmadığına şükretmeli.",https://www.nefes.com.tr/yazarlar/nevsin-mengu/allahtan-turkiye-ilk-siralarda-degil-7768
Nevşin Mengü,Üniversitelerden gelen haberler çok kötü,07 Şubat 2025 06:00,"Marmara Üniversitesi’nde, okuyan Alperen Kargıoğlu’nun başına gelenleri ele aldım ve üniversitelerden mail yağmuruna tutuldum. Yaşananlar korkunç! Alperen Kargıoğlu kendi yaşadıklarını tweet de attı. Alperen ülkücülerin okula astığı bir pankartla dalga geçiyor. Sonra başına gelmeyen kalmıyor. Ülkücüler önce Twitter’da bir linç kampanyası başlatıyor, sonra da okulda sıkıştırıyorlar. Alperen isminden de anlaşılacağı üzere milliyetçi bir aileden geliyor. Ülkücü olan amcası sözde arayı bulmak için okula geliyor. Çocuklarla konuşuyor, sonra da Alperen’i eve götürmek vaadiyle arabasına bindiriyor ama başka bir yere götürüyor. Nasıl bir amcaysa? Öz yeğenine bunu yapan bir insan, Cumhurbaşkanının ve ülkücülerin de sen çok sevdiği ifadeyle mankurtun tillahıdır. Amcasının götürdüğü yerde Alperen’i ülkücü gençler falakaya yatırıyorlar. Olaydan sonra hiçbir şey olmamış gibi okul kantininde hayatlarına devam ediyorlar. Asistanından öğrencisine, tanıkların anlattıkları bize şunu gösteriyor. Kendilerine ülkücü diyen gruplar kampüslerde terör estiriyor. Ne yasa tanıyorlar ne yönetmelik. Kendileri gibi olmayanlara saldırıyorlar, kopya çekmeleri engellenmesin istiyorlar. *** Yine aynı üniversitede Kuir öğrencilerin kurduğu okul kulübünün üyelerinin başına geleni aktarıyorlar. Okulun ilk haftası tüm kulüpler stand açıyor. Ülkücüler bu spesifik kulübe taktığı için öğrencileri önce göz hapsine alıyorlar sonra da fiziksel müdahalede bulunuyorlar. Öğrenciler anlatıyor: “Standın 2. günü öğlen saatlerinde standa Ömer Faruk (soyadını bilmiyorum), Abdülmecid (sanırım soyadı Gümüş’tü, o dönemin reisiydi) ve birkaç ülkücü geldi. Serhat’ın boğazına yapıştılar, ‘sen bizim mesajımızı almadın herhalde’ diyerek. O esnada ülkücülerden biri ceketini açıp bize iç ceketindeki avcı bıçağını gösterdi. Bütün bunlar güvenlik kamerasının baya gördüğü, kampüsün orta yerinde oldu (kampüsteki spor salonunun önü). Sonra Serhat’ı bıraktılar ve yürüyüp gittiler. Serhat ve YK’nın geri kalanı Dekan’a gitti. Dekan YK’ya olaydan bir şey çıkmayacağını söylemiş. Güvenlikten kamera görüntüleri istendiğinde de güvenlik görüntüleri vermemek için haftalarca Serhat’ı oyaladı. Hatta Serhat kendisine saldıran kişilerden en az birini tanıdığını söylediğinde güvenlik adını sormuş, Serhat kişinin Abdülmecid olduğunu söyleyince güvenlik ‘o yapmaz, sen yanlış görmüşsündür, insanları ne ile itham ediyorsun, biz arkadaşız’ dedi.” *** Her şey Marmara Üniversitesi’nde olup bitmiyor. Gazi Üniversitesi’nde de kopya çeken bir ülkücü öğrenciye müdahale ettiği için başına gelmedik kalmayan asistan bir arkadaş var. Asistan arkadaşın güvenlik gerekçesiyle adını yazmıyorum ama bilgi belgesi hepsi bende mevcut. Genç asistan, kopya çeken öğrenciye müdahale edip kağıdını alıyor. Vay sen misin bunu yapan! Ülkücüler önce asistanın odasının önünde protesto gösterisi yapıyorlar. Araya güvenlik giriyor. Taciz bitmiyor, kapısının üstüne üç hilal çiziliyor. Genç asisten kampüse girer girmez peşine 30 kişilik bir erkek grubu takılıyor. Bıçak gösteren mi arasın, ‘seni yalnız yakalamayalım’ diye tehdit edeni mi! Amaç korkutmak sindirmek. Asistan, polise gidiyor. Polis nasıl oluyorsa görüntülerden öğrencileri tespit edemiyor. Bu gidiş gidiş değil. Üniversite de böyle bir şey değil. Kendilerini devlet sanan, şiddeti marifet zanneden bu öğrencilerden hiçbir şey olmaz. Ancak çete üyesi olur. O dillerden düşmeyen ‘vatana millete hayırlı genç’ bunlardan çıkmaz. Ancak tetikçi çıkar, topluma baş ağrısı çıkar.",https://www.nefes.com.tr/yazarlar/nevsin-mengu/universitelerden-gelen-haberler-cok-kotu-13650
Nevşin Mengü,Bu noktaya bir günde gelmedik. Emeği geçenleri tebrik ederim,12 Şubat 2025 06:00,"Hem kent uzlaşısı hem Öcalan çağrısı nasıl bir arada oluyor? Eskiden daha kılıfına uydurup yaparlardı, artık o çaba da kalmadı. Açık açık, göstere göstere yapıyorlar. Çekince de kalmadı. Çekince kalmadı çünkü bu yeni standartlara hem halk hem siyaset 20 yılda alıştırıldı. Bugünlere bir günde değil adım adım gelindi. İktidar zemini kendisine öyle güzel hazırladı ki, rasyonalite hayatımızdan tamamen çıktı. Tutarsızlık, çelişki, adamına göre muamele, hukuksuzluk siyasetin ayrılmaz bir parçası haline geldi. Kimi kaynaklar “Öcalan video mesajı yayınlayacak” diyor… Kimi kaynaklar “3 mektup yazdı, biri Suriye’ye biri Kandil’e, biri Irak’a” vb. Kimi kaynaklar da “Video mesajı” diyor. Mesaj öyle mi olacak böyle mi olacak diye beklenirken, her sabaha başka bir operasyonla uyanıyoruz. En son CHP’li belediyelere ‘Kent Uzlaşısı’ operasyonları düzenlendi. Operasyona gerekçe olarak kent uzlaşısı formülünün terör örgütüne yönelik medya organlarında övüldüğü iddia diliyor. O dergide şöyle iyi formül demiş, bu dergide bilmem kim elebaşı iyi formül demiş… Sonuç, “CHP terör örgütü ile işbirliği yapmış”a getiriliyor. *** Peki bu ikisi nasıl bir arada oluyor? Muhtemelen iktidarın kafasındaki formül şöyle bir şey. Öcalan silah bırakma çağrısını yaptıktan sonra Kürt siyaseti içinde farklı eğilimler olacak. Öcalan’ın sözünü dinleyenler “Türk - Kürt kardeşliğini isteyen makbuller”, dinlemeyenler “hain teröristler” denecek. “İktidarla çalışanlar kardeşimiz, CHP ile siyaset yapalım diyenler hain terörist” formülü uygulamaya konacak. İmamoğlu konusunda ise iktidar artık elini o kadar açık oynuyor ki!.. Açık açık “Bu adam seçime girerse kazanır. Onun için üzerine yükleneceğiz” stratejisini açık açık hayata geçirdiler. Cumhurbaşkanı Erdoğan’ın “Ekrem efendi” çıkışından sonra silkmelerin şiddetleneceği de aşikar. İmamoğlu’na direkt siyasi yasak getirme kararı her zaman cepte. Ancak şu aşamada amaç, İmamoğlu’nun çevresinde kim var kim yoksa alıp, İmamoğlu’nu güçsüz bırakmak. Bir de kamuoyu nezdinde gayrı meşru hale getirmek. “Devletin bekası” için İmamoğlu’nun meşru/gayrı meşru yollarla yolu kesiliyor, “adam çok tehlikeli” algısı yaratılıyor. “Devlet onu istiyor, devlet bunu istemiyor” dedikoduları, imaları 14 Mayıs öncesi dönemde epey işe yaramıştı. İktidar yine aynı yöntemi denerse sürpriz olmaz.",https://www.nefes.com.tr/yazarlar/nevsin-mengu/bu-noktaya-bir-gunde-gelmedik-emegi-gecenleri-tebrik-ederim-14745
Nevşin Mengü,Sinemacılıkta Kuzey Kore standartları,26 Ocak 2025 06:00,"Yarın İBB Başkanı Ekrem İmamoğlu önemli bir açıklama yapacak. Hakkında sürdürülen yargı süreci ile ilgili daha önce duymadığımız şeyleri açıklayacağı söyleniyor. Artık zamanı! Ayşe Barım operasyonu bile döndü dolaştı İmamoğlu’nu hatırlattı. Anımsayın, İmamoğlu seçildiği akşam, “Neymiş sanatçı konuşmayacakmış! Konuşacak kardeşim” demişti ve çokça alkış almıştı. Çünkü Türkiye’nin en az yarısının hislerine tercüman olmuştu. *** Yok ‘monopolleşme’ dendi, yok ‘X oyuncuyu üzmüş, Y oyuncuya yüz vermemiş, çok zalimmiş’ dendi; müthiş bir kampanya başlatıldı. Önce köşe yazısı, ardından trol fırtınası… Sonunda Ayşe Barım’ı da Gezi’ye bağladılar. Altı üstü işi, oyuncuları yapımcılara mesleki anlamda pazarlamak ve oyunculara imaj çizmek olan kadın Gezi’yi planlayıp düzenleyip hükümeti yıkmaya çalışmakla yargılanacak. Bu kağıt üstünde yazanı. İşin aslını anlamak için ise Ayşe Barım’ın gözaltına alınmasından bir gün önce Sabah Gazetesinden Tuğba Kalçık’ın yaptığı röportaja bakmak lazım. Yönetmen İsmail Güneş, Halit Ergenç’i bir projesinde oynatmak istemiş. Bunun için Ergenç’le görüşmüş. Buna Ayşe Barım kızmış, “Neden benimle görüşmediniz?” demiş. Sanatçılar ve menajerler arasındaki sözleşme uyarınca sanatçılara gelen projeler menajerler üzerinden geçer. Menajerin zaten görevi budur. Proje sanatçısına uygun mu, değerlendirmek ve en yüksek pazarlığı yapmak… Barım bu duruma kızmasa işini yapmamış olur. Sonrası da dedikodu… Sözde Barım demiş ki, “Bu İsmail Güneş MHP’li. Ben bu adama oyuncu vermem.” Bu arada Barım’ın süper apolitik tip olduğunu çalıştığı insanlardan teyit etmek zor değil. Barım, projeyi prestijli yeterli vb. bulmamış, “Boş geç” demiş olabilir. O kısmını bilmiyoruz. *** Bu garabet olayı takip ederken aklıma Kuzey Kore’nin ölen lideri Kim Jong İl geldi. Kim, sinemaya müthiş düşkündü. 20 bin filmlik arşivi olduğu dünyaca bilinirdi. Ancak Kuzey Kore sineması bir türlü istediği yere gelmedi. -Ülkede müthiş bir siyasi yobazlık ve açlık olduğu için olmasın!!! - Ama elbette Kim böyle düşünmedi. Güney Kore’den çok beğendiği bir aktrisi ülkesine getirtirse Kuzey Kore sinemasını uçuracağına inandı. Kuzey Kore ajanları film yapımcısı kılığında aktris Choi Eun-hee’i Hong Kong’a çağırdı. Choi, Hong Kong’a gelir gelmez ajanlar tarafından derdest edildi, Kuzey Kore’ye götürüldü. Choi’nin aktör olan eşi sesi soluğu kesilen karısını aramak için Hong Kong’a geldi. Bu durumu bekleyen ajanlar aktör Shin Sang-ok’u da kaçırıp Kuzey Kore’ye getirdi. Oyuncu çifte Kim büyük ihtimam gösterdi, oyunculara asla kötü davranılmadı. Sadece yarı zorla 17 film yaptırıldı. Kim’in sinema zevkine uygun filmler. Oyuncu çift Kuzey Koreli yetkilileri Kuzey Kore davasına inandıklarına çok fena ikna etti. Bunlar nasılsa bizden olduğunu zanneden Kuzey Kore, çifti Viyana film festivaline gönderdi. Çift burada sığınma talebinde bulundu. Hikaye de burada bitti. Bilmem benzerlik gördünüz mü?",https://www.nefes.com.tr/yazarlar/nevsin-mengu/sinemacilikta-kuzey-kore-standartlari-10820
Nevşin Mengü,Soruşturma şelalesi,21 Ocak 2025 05:50,"Her güne ‘Acaba bugün kim gitti?” diye başlar olduk. Gerçekten sonunda Öcalan çıkacak, geri kalan herkes içeri girecek sanırım. Erdoğan, Bahçeli, Öcalan ve Saray oligarşisi hariç herkes askerlik yapar misali, bir süre cezaevine girip çıkacak anlaşılan. Haftaya adeta soruşturma şelalesiyle başladık. Zafer Partisi Genel Başkanı Ümit Özdağ’a ve CHP gençlik kolları başkanına, bunlara tepki gösterince de Ekrem İmamoğlu’na soruşturma açıldı. Özdağ hakkında açılan dosya Cumhurbaşkanı’na hakaret… CHP Gençlik Kolları Başkanı Cem Aydın’ın dosyası ise İstanbul Başsavcısı ile ilgili yapılan paylaşım nedeniyle açılmış. İmamoğlu’nun soruşturması da dolaylı olarak buna bağlı. *** Açıkçası, iktidarın bu katı kemer sıkma politikalarıyla sertleşmeyi beraber yürütemeyeceğini, vatandaşı iki yerden birden sıkmanın vatandaşı isyan ettirecek noktaya getireceğini düşünmüştüm. Bu kadar sert bir dönem öngörememiştim. Çünkü birkaç önemli noktayı atlamışım. Bir kere, iktidar ekonomik krizi, “çıt çıkmayacak ulan” ortamı yaratmak için de fırsat olarak gördü. Çıt çıkarana kelepçe-şov. Ay sonunu getirse çocuğunun karnını doyuramayan vatandaş takati kalmamış, anca seyrediyor. İkincisi, Kemal Kılıçdaroğlu kendi döneminde CHP’yi sokaklardan çekti. “CHP çok sokaklara çıkarsa, partiyi devlete karşı isyancı diye etiketlerler, parti gayrimeşru hale gelir, muhafazakâr seçmen kaçar” teorisi üzerine strateji inşa edildi. Yani CHP kendi kuyusunu kendi kazdı. 2013’te Gezi ile somutlaşan sokaktan, aşağıdan gelerek söylemleriyle talepleriyle yukarıyı, siyaseti şekillendiren enerji eritildi gitti. Şimdi geriye, “Çocuğu KPSS ile devlete sokam, ben de kademeliden emekli olam, işime bakam” diyen vatandaş kaldı. Tek hayat projeksiyonu sırtını devlete yaslamak olabilen vatandaş sokağa çıkıp isyan edebilir mi? Bunun dışında bir hayal bir hayat amacı geliştirmek mümkün mü? Saray oligarşisinden değilsen mümkün değil. *** Ülke Politikaları Vakfı Toplantısında Ekrem İmamoğlu, hukuksuzlukların miladını yerel seçim sonuçlarının yok sayıldığı 31 Mart gecesine çekti. Halbuki 2017 başkanlık referandumunda mühürsüz oyların kabulü meselesine kadar gitmek lazım. Atı alanın Üsküdar’ı geçmesi normalize edildi. Orada susunca iş buraya kadar geldi. İmamoğlu önemli bir şey söyledi, “Bugün bunları bize yapılanı yarın fabrikalara yaparlar, kimsenin özel mülkiyet hakkı kalmaz” dedi. Doğru! Fiilen herkesin mülkiyet hakkı muallakta. İmamoğlu İstanbul Başsavcısı Akın Gürlek’e, “İleride senin evlatlarının kapısına kimse dayanmasın diye bu mücadeleyi veriyoruz” deyince, onun hakkında İstanbul Başsavcısını tehdit ettiği için soruşturma başlatıldı. “Sanmasınlar ki bu Ekrem İmamoğlu, CHP Genel Başkanı Özgür Özel meselesidir. Bu Cumhuriyetin beka meselesidir” diye konuştu. Bunu herkes biliyor da milletin ses edecek yerleri ağrıyor.",https://www.nefes.com.tr/yazarlar/nevsin-mengu/sorusturma-selalesi-9698
Nevşin Mengü,Biz bu kafayla daha çok canavar kovalarız,04 Şubat 2025 05:50,"2000’lerin başında kısa bir dönem, muhtemelen Türkiye IMF programında olduğu ve dış denetçilerce sürekli gözetim altında tutulduğu için hükümetin eşe dosta, çete reislerine para saçamadığı kısa bir periyod hariç Türkiye’de enflasyonsuz bir dönem hatırlamıyorum. 90’ların sonlarında enflasyon, gazetelerde bir canavar olarak resmedilir, Türkiye’nin bir canavara karşı mücadele ettiği söylenirdi. Sanki bu enflasyon denen illetin bizimle bir alakası yoktu da başka bir dünyadan gelip bize musallat olmuştu. Enflasyondan böyle bir vakaymışçasına söz ediliyor, canavara karşı mücadele salık veriliyordu. Çoğu zaman kendimizi inkâr konusunda üzerimize yok. *** Cumhurbaşkanı Erdoğan’ın ekonomi Nobel’i alma ümidiyle çıktığı yolda, hem yüksek faiz hem de yapışkan enflasyonla baş başayız. Erdoğan ekonomi deneyi neredeyse iflasla sonuçlanmaya yüz tutunca, ekonominin başına Mehmet Şimşek’i koydu. O zaman bu zamandır ekonomiden pek bahsetmiyor. Ara ara bazı aylar enflasyon TÜİK’in de ittirmesiyle bir çıt düşük gelirse, “ben diyorum faiz inince enflasyon iner” deyiveriyor. Türkiye’de şu anda her şey Sayın Cumhurbaşkanı’nın tensipleriyle yürüyor, sanki ekonomi yönetimi hariç. Dış güçler bahanesi şu anda kullanışlı değil, bir ara deprem bahane edildi, o bahanenin de kullanım süresi tükendi. Millet öldüğüyle evsiz kaldığıyla kaldı. *** Şimdi bir türlü düşmeyen enflasyonla baş başayız. Ocak ayında çekirdek enflasyon, tüketici enflasyonundan yüksek geldi. Yani gıda enerji gibi fiyatı mevsimlik ve dalgalı ürünleri çıkarınca elimizde kalan fiyat artışı daha fazla. Faiz indirimi gelir gelmez enflasyonun artması hem ürkütücü hem de sadece para politikasıyla bu işin olmayacağını yeniden hatırlatıyor. Her sabaha “Bugün acaba kim tutuklanacak!” diye uyanıyoruz. Tutuklama gerekçelerini görünce daha da tedirgin oluyoruz. İnsanlar genellikle organize terör saldırıları sonrası, çeşitli hayali iddialar, dedikodular sonucu kanıt bile aranmaksınız tutuklanıyor. Tutuklanma piyangosu kah gazetecilere kah iş insanlarına kah kanaat önderlerine çıkıyor. *** Önceki hafta menajer Ayşe Barım’ı hedef alan tutuklatma timi bu sefer Cem Boyner’e gözünü dikti. İş sadece tutuklanma ile bitmiyor. Ayşe Barım’ın şirketlerine kayyum da atandı. Sermaye adalete bakmaz vesaire demek çok moda oldu. Malına çökülme, malına çökmek için tutuklanma ihtimalinin yüzde 50 - yüzde 50 olduğu ülkeye kim know how, bilgi getirir; kim yatırım yapar? Az parası olan Türkiye’de atölye açacağına, bir girişimde bulunacağına Dubai’de ev alıp kiraya vermez mi? Çok parası olan, bununla mı uğraşacağım hadi bana eyvallah demez mi? İstanbul Sanayii Odasının verileri istihdam ve üretim de yavaşlama olduğuna işaret ediyor. Bu kafayla biz daha çok canavar kovalarız.",https://www.nefes.com.tr/yazarlar/nevsin-mengu/biz-bu-kafayla-daha-cok-canavar-kovalariz-12883
Nevşin Mengü,Erdoğan Rize’de kime parmak salladı?,07 Ocak 2025 05:55,"Erdoğan hafta sonu kendini en rahat hissettiği yerde Karadeniz’deydi. İl Kongrelerine katıldı. Açılım meselesine kadife eldivende demir yumruk diye değindi. Kimileri bunu açılıma destek diye yorumlamış, benim okumam ise tam tersi. Erdoğan Kürt siyasetine, “Avantaj bende ya uzatılan eli sıkarsınız ya da 40 satır” diyor. *** Erdoğan kendi partisine hizayı “evi” Rize’de verdi: “Bilin ki Genel Başkan çok şikayetler alıyor. Benim bu şikayetleri burada haykırmam lazım, hepinizin bunu bilmesi lazım. Altını çizerek tekrar ediyorum, bunları herhangi bir çıkar, makam ve mevki beklentisiyle değil davamızın bizlere yüklediği mesuliyet bilinciyle yapmak mecburiyetindeyiz. Aksi takdirde partiyi ticarethaneye çevirirsiniz. Bu bizim asla göz yummayacağımız, müsaade etmeyeceğimiz bir durum” *** AKP bir kadro hareketi olarak kuruldu; kadrodan şimdi geriye hem parti hem de devletin başkanı olarak Erdoğan kaldı. Erdoğan’ın hem sarayı hem partiyi idare etmesi lazım. Türkiye’nin en güçlü ve aynı zamanda en yoğun kişisi. Tek kişiyle böyle bir sistemin yürümesi imkansız olduğu için, dönemine göre Erdoğan’ın en yakın çevresinde kimler varsa iç siyaset de dış siyaset de ona göre şekilleniyor. Denge denetin hak getire olduğu bu sistem Türkiye’yi parti devletine dönüştürdü. Bazı illerde Valiler mi daha etkili AKP il başkanları mı belli değil. AKP teşkilatları hem güçlü hem de yetkin. Vatandaş işini çözdürmek için il ilçe başkanlıklarına gidiyor. Fakat teşkilatı bağlayan yasal bir çerçeve olmadığı için, her şey kişisel ilişkiler ve Anadolu’da teşkilatların kurduğu dukalıkları usulü işler ilerliyor. Bu kadar denetimsiz güç yozlaşır. *** Yozlaşmayı 2023 yerel seçimleri Erdoğan’ın yüzüne vurdu. Seçim sonrası siyaseti izleyenler Erdoğan’ın kabine değişikliği yapacağı beklentisine girdi. Ankara’da habire bir kabine toto oynanıyor. Bakanlık heveslilerinin isimleri iki satır bir yerlerde yazılsın diye atmadıkları takla kalmıyor. *** Aslında Erdoğan’ın seçim sonrası “değişim” dediğinden il ve ilçe teşkilatı değişimlerini işaret ettiğini alıyoruz. Örneğin İstanbul’da Nuri Kabaktepe gitti Abdullah Özdemir geldi. Özdemir Bağcılar Belediye Başkanlığından İl Başkanlığına geçiyor. Bu değişim sembolik. Çünkü Özdemir, epey genç bir isim. Partinin yeni jenerasyonunu temsil ediyor. *** Bugüne kadar parti teşkilatlarını büyük ölçüde milli görüş kökenliler oluşturdu. Şimdi bayrak değişimi yaşanıyor, yeni “öz Reisçi” nesil geliyor. Bu nesle “öz Reisçi” diyorum çünkü bir kısmı dünyaya büyük çoğunluğu da siyasete Erdoğan’la gözünü açtı. Bağlılıkları kendilerinden önceki neslin aksine bir ideolojiye değil Erdoğan’a. Erdoğan, teşkilatlarda kendi de ifade ettiği yozlaşmayı bu yeni nesille aşmayı deneyecek. Kendi partisi ve Reisçi nesil için de bu bir test olacak. Bakalım yeni nesil, bayrağı devraldığı amcalarından teyzelerinden daha mı idealist?",https://www.nefes.com.tr/yazarlar/nevsin-mengu/erdogan-rizede-kime-parmak-salladi-6668
Nevşin Mengü,Muhalefet 2025’te ne yapabilir?,02 Ocak 2025 06:00,"Özgür Özel, genç ve hareketli bir yapıya sahip; proaktif bir genel başkanlık yürütüyor. Hızlı hareket ettiği için hata da sık yapabiliyor. Ancak her şeye rağmen bu dönem proaktif bir genel başkan muhalefetin ihtiyacı. Muhalefet yerel seçimden hemen sonra erken seçim için daha ısrarlı bastırabilirdi ancak o tren kaçtı. Özellikle Suriye’deki gelişmeler sonrası iktidar yeniden özgüven kazandı. Muhalefet, ülkeyi erken seçime zorlayacak meclis aritmetiğine sahip değil. Erdoğan istemediği sürece seçim olması zor görünüyor. Yani muhalefetin önünde uzun ve çetrefilli bir yol var. *** İktidar Trump yönetimiyle anlaşabileceğini beraber çalışabileceğini düşünüyor. Trump’ın Türkiye’ye atadığı büyükelçi de tam AKP’ye uygun. Kariyer diplomatı değil bir iş adamı. Trump idealler prensipler değil, menfaatler ve karşılıklı kazanç dengesi üzerine dış politika inşa edecek. 2016 gibi değil, sadece AKP değil Avrupa’da da yönetimler Trump ile bu sefer çalışmaya hazır. *** CHP bugüne kadar, dış politikaya, ileride iktidara gelince bakılır, sonra hallederiz gözüyle baktı. Bunun acilen değişmesi lazım. ‘İktidar ne diyorsa tersini diyelim’den başka bir şey söyleyebilir hale gelmesi lazım. AKP ‘Trump’la her şey toz pembe olur’ diye bakıyor ama Trump yönetimi hem NATO’nun yapısını değiştirmek isteyecek hem de Türkiye’yi BRICS ve kendisi arasında bir tercih yapmaya zorlayacak. CHP’nin bu noktada alternatif bir yol haritasıyla gelebilmesi lazım. CHP için dış politika bir ara bakarız değil, tam tersine ana mesele olmalı. *** 2025’te iktidarın ana hedefi ekonomi konuşturmamak olacak. Hatta Erdoğan zaman içinde Şimşek politikalarıyla kendini ayrıştırma yoluna gidecek. Bu yüksek faiz, dar gelir dönemi kendisinden bağımsız bir dönemmiş gibi söylem üretecek. Muhalefetin Türkiye’nin yaşadığı bu iktisadi çöküntüyü sürekli gündemde tutması ve faturasını iktidara kesmesi lazım. *** Özgür Özel köy köy, kasaba kasaba gezerek aslında doğru bir iş yapıyor. Muhalefet seçmenle bire bir temas etmeden bu medya düzeniyle seçmene ulaşamaz. İktisadi çöküntü konusunda iktidara baskı yapmak artık devamlı bir eylemlilik süreci gerektirecek. Sadece ekranlardan konuşmak, tweet atmakla bu süreç götürülemez. İktidar eylemlilik süreçlerini kriminalize etmeye çalışacak. Bunu iktidar mensupları üstü açık ve kapalı söylüyor. Eğer kurumsal muhalefet bundan korkar ve sokaktan çekilirse toplumsal muhalefet için hiç alan kalmaz. Başta CHP muhalefetin bu alanda sertleşecek iktidara cevap vermeye hazır olması, neleri göze alabileceğini iyi hesap etmesi lazım.",https://www.nefes.com.tr/yazarlar/nevsin-mengu/muhalefet-2025te-ne-yapabilir-5758
Nevşin Mengü,Türk TV’leri neden eli sopalılara mahkum?,25 Aralık 2024 06:00,"Amerikan kanalı CBS’in 60 dakika programı müthiş bir iş yapmış. Eski Mossad ajanlarını konuşturmuş. İsrail Hizbullah yöneticilerine çağrı cihazlarıyla suikast düzenlemişlerdi ya, onu anlattırmış. Mossad, bu taktik nasılsa kullanıldı bitti, bir daha bu taktiği kullanmayız onun için anlatmamızda bir sakınca yok diyerek, suikastın tüm detaylarını anlatmış. İbret verici. Mossad Hizbullah’ın kesinlikle şüphelenmemesi için birkaç gölge şirket kuruyor. Bir tanesi Macar şirketi. İnandırıcı olsun diye rakip firmanın en başarılı satış elemanını transfer ediyor, satış elemanının bu komplodan haberi yok. Bu iş için özel içinde patlayıcı bulunan çağrı cihazları üretiliyor. İçinde patlayıcı olduğu için cihazlar diğerlerinden bir parça büyük oluyor. Hizbullah neden daha büyük çağrı cihazını alsın? Cebe sığmıyor, taşıması sorunlu vb... Buna Hizbullah’ı ikna etmek, bu cihazın büyüklüğüne rağmen en iyisini olduğunu anlatmak için sahte reklamlar veriliyor. *** Cihazların içindeki patlayıcı miktarı öyle bir ayarlanıyor ki, sadece cihazı tutan kişiye zarar verecek. Yanındakiler zarar görmeyecek. Öyle de oldu. İsrail hem Hizbullah’ın orta düzey komuta kademesini elimine etmiş hem de işaretlemiş oldu. İran’ın Lübnan Büyükelçisinde de bu cihazlardan varmış. Elçi birkaç parmağını kaybetti. Ajanlardan biri, Truman Şov filmi gibi adeta sahte bir dünya yarattık diyor. Dünya tarihine geçecek, ibretlik bir operasyon. 60 dakika programı bu yayını İsrail’i övmek ya da yermek amacıyla değil, neresinden baksan haber niteliği taşıyan bir olay olduğu için yapıyor. Mossad’ı konuşturmak detayları almak habercilik başarısı. Bu programı Türk basını yapamaz. Haydi bugün zor bela yapsa bile yarın hayatta yapamaz. Çünkü ala ile vala ile hazırladıkları etki ajanlığı yasasına takılır. Onun için Türkler uluslararası boyutta haberleri yabancı basından almaya mahkum. Türk televizyonculuğu da eli sopalı emeklilere mahkum. Almanya Eski Başbakanı Angela Merkel görevden ayrıldıktan sonra yazdığı ‘Özgürlük’ isimli kitaptan 20 milyon Euro kazanmış. Başbakanken kazandığı paradan kat kat fazla. Demokrasi en büyük özgürlüğü siyasi liderlere verir. İktidarı bıraktıktan sonra huzur içinde eve gitme işine gücüne bakma özgürlüğü. Otokratların bu özgürlüğü yoktur. Evlerine huzur içinde dönemezler. O nedenle iktidardan ayrılma lüksleri de yoktur. Koltuktan indikleri gün, başlarına iş açılacağını bilirler. O yüzden otokratların da en temel özgürlüğü elinden alınmıştır; huzur içinde evde dönme özgürlüğü.",https://www.nefes.com.tr/yazarlar/nevsin-mengu/turk-tvleri-neden-eli-sopalilara-mahkum-4322
Nevşin Mengü,Kangrenden kurtulmadan bu iş zor,26 Aralık 2024 06:00,"Yüksek enflasyondan kurtulmaya çalışan iki örnek var: Biri Türkiye diğeri Arjantin. Türkiye’de 22 yıldır aynı parti ve kişi iktidarda. En son seçimden sonra Erdoğan ekonomi yönetimini değiştirerek bir tür revizyon yaptı. Nebati gitti Şimşek geldi. Mehmet Şimşek sonunda yabancı yatırımı da çekeceğine inanılan bir tür kemer sıkma politikası uygulatıyor. Arjantin’de son Cumhurbaşkanlığı seçimlerinde liberteryen ekonomi profesörü Javier Milei seçildi. Milei bizim usul değil, gerçekten ekonomist. Diploması tartışmalı olmadığı gibi başkan olmadan önce üniversitede ders de veriyordu. Milei, devlete bayağı bildiğin testereyle daldı. Bürokrasiyi darmadağın etti. Kamu harcamalarını yüzde 30 azalttı, 34 bin kamu çalışanını işten çıkarttı. Arjantin zor günler geçiriyor, nüfusun yarısı yoksul. Ama Milei kangren olmuş uzvu kesti attı. Ben sana üç beş kuruş atam sen de bana karşılığında oy ver, al gülüm ver gülüm eko sistemini kırdı. Şimdi yeni bir eko sistem oluşacak. *** Lex Fridman, podcasti için Milei ile 1,5 saatlik süren bir röportaj yapmış, ilgilenenlere tavsiye ederim. Şunu söylüyor; Arjantin dünyanın en özgür ülkesi olacak. Regülasyon minimum. Yatırım yapmak için devlete servet akıtmak, bürokraside rüşvet dağıtmak yok. Yatırım artsın, rekabet artsın, insanlar fikir geliştirsin, yatırım yapsın, fiyatlar düşsün. Çarklar dönmeye başlasın. Milei, bir senede enflasyonu yüzde 211’den yüzde 166’ya indirdi. Acayip oranlardan bahsediyoruz. Bu zamana kadar her gelen hükümetin popülist harcaması, seçmene para saçmasıyla şişmiş bir ekonomi. Milei öncesinde ekonomi IMF’den gelen yardımlara dayanıyordu, şimdi enerji sektörüne uluslararası yatırım gelmeye başladı. *** Erdoğan ise 2010’ların ortalarından, yani Türkiye’nin IMF’ye yükümlülüğü bittiğinden bu yana bir tür İslamcı Chavezizm uyguluyor. Erdoğan’ın tabanını siyaseten tahkim etme yolu, az çok para ve iş dağıtmak. Ülkede belli başlı bazı sektörler haricinde yatırım olmadığı, uluslararası şirketler bir yerden sonra kaçtığı için ücretli kesiminin neredeyse yarısı asgari ücretli işlerde çalışıyor. Beyaz yakalı da artık asgari ücretten çok farklı bir para almıyor. Ülkenin çapı buna geriledi. Hasbelkader iş geliştiren marka yaratan biri olursa, işine “çökülüyor”. Çökmenin norm olduğu yerde araştırma geliştirme, yatırım olur mu? Herkes kapağı devlete atmaya çalışıyor. AKP’lilere iş bulmak, yeğenine kuzenine maaş bağlamak, bir parti/devlet politikası olmuş durumda. Kamu harcamasından zerre kısma yok. Tam gaz devam. Ne sarayın harcaması düşüyor ne bütün gün sosyal medyada takılıp memur diye maaş alan kamu çalışanı sayısında azalma oluyor. Kangren bütün vücudu yayılmaya devam ediyor. İşte bu nedenle asgari ücret 22.104 lira.",https://www.nefes.com.tr/yazarlar/nevsin-mengu/kangrenden-kurtulmadan-bu-is-zor-4539
Nevşin Mengü,"Hoş geliyorsun 2025, umarım 2024’ü aratmazsın",01 Ocak 2025 06:00,"Yeni yılın hepimize şans ve güzellikler getirmesini gönülden diliyorum, çünkü buna ihtiyacımız var. 2025’te bizi neler beklediğini ise aşırı yukarı biliyoruz: YENİ ANAYASA Türkiye’de ana gündem maddelerinden biri Yeni Anayasa olacak. Erdoğan hem başkanlık rejimini oturtmak hem de kendi görevi ile ilgili dönem sınırını kaldırmak için yeni anayasa yapmak isteyecek. Enflasyonun ateşi beklenen hızda düşmeyeceği için de bol bol anayasa konuşmamız gerekiyor. İş enflasyonun düşmesi buna bağlıya falan getirilirse de şaşırmam. ABD’DE KRİTİK İKİ YIL Yeni seçilen ABD başkanı Trump 20 Ocak’ta resmen görevi devralacak. Trump şov dünyasından gelen bir isim, o nedenle reytinglere bakar. 2 yıl sonraki ara seçimlere kadar reytingi yüksek işler yapması gerekecek. Hem işçi sınıfı hem de büyük işletmelere büyük sözler vererek başkan oldu. İki tarafın menfaatlerinin çatıştığı yerlerde sıkışacak. Kalifiye göçe bakış konusunda muhafazakâr MAGA (Make Amerika Great Again hareketi) ile teknoloji devi şirketlerin liberteryan patronları birbirine girdi bile. AVRUPA’DA KRİTİK SEÇİM Almanya Şubat’ta sandık başında. Muhtemelen iki göçmen karşıtı, aşırıcı partinin biri sağ AFD biri sol Sarah Wagenknecht koalisyonu, yükselişini göreceğiz. Bunlar Rusya taraftarı marjinal partiler. Almanlar her ne kadar bu iki parti için, “Doğu Almanya sorunu” nitelendirmesi yapsa da gerçekten öyle olup olmadığını bu seçimde göreceğiz. İRAN REJİMİ İÇİN İŞLER KÖTÜYE GİDİYOR İran İslam Cumhuriyeti geçtiğimiz sene vekil güçleri İsrail tarafından çöküntüye uğratılınca tüm savunma stratejisini yitirdi. Kırılgan bir evrede. İçerde yaşanabilecek istikrarsızlığa dayanma gücü sınırlı. Reformist Pezeşkian meclise rağmen son geçen başörtüsü yasasının uygulamasını askıya aldı, internet üzerindeki bazı kısıtları göstermelik de olsa kaldırma kararı aldı. İran kendini dışardan gelebilecek darbelere karşı içeride hazırlıyor. İran’ın içe dönmesi Irak, Lübnan ve ha keza Suriye’de yeni denklem, güç boşluğu, bu boşluğu dolduracak yeni siyaset demek. Yani Orta Doğu hareketli. Türkiye belli ki bunu kendisine bir fırsat olarak görüyor UKRAYNA SAVAŞININ KAZANANI Muhtemelen savaşın kazanan tarafı olmayacak. Rusya Donbass bölgesinde kontrolü ele geçirse de Ukrayna’nın geri kalanı üzerinde etkisini tamamen yitirmiş olacak. Eskiden Ukrayna siyasetinde Rus yanlıları Batı yanlıları dengesini görürdük, artık öyle olmayacak. Rusya Ukrayna’da istediğini alamazken, Akdeniz’de kaybettiği gibi, Çin’e bağımlı hale geldi. BİZİM İÇİN Anketler Türkiye’nin yarıdan fazlasının ekonominin kötü yönetildiğini düşündüğünü gösteriyor. Çoğunluk geçinemediğini fakirleştiğini belirtiyor. Bu durumun 2025’te pek değişmesi maalesef beklenmiyor.",https://www.nefes.com.tr/yazarlar/nevsin-mengu/hos-geliyorsun-2025-umarim-2024u-aratmazsin-5589
Nevşin Mengü,Merhaba,19 Aralık 2024 05:00,"Dijital medya hayatımıza girdiğinden beri, siyasetçi yayıncı; yayıncı kanaat önderi ilişkisinde temel gerilim noktası, söylenenlerin bağlamdan koparılması. Bunun nedeni bazen kötü niyet, bazen siyasi saik, bazen de dijitalin doğası. *** Bilgiye habere çok hızlı ulaşmaya alıştık. Dijital mecralarda tükettiğimiz haber eğlence videolarının 1-1,5 dakika daha uzununa ne tahammülümüz ve ne de vaktimiz var. Durum böyle olunca 30- 40 dakikalık konuşmaların 1 dakikası yayınlayanın perspektifine ve niyetine göre seçiliyor, telefon ekranını kaydıra kaydıra, artık iç içe geçmiş haber/eğlence içeriği bekleyen izleyicinin önüne koyuluyor. *** Videosu dijital medyada elden ele gezen kişi bazen aslında hiç de demediği, o şekilde ifade etmek istemediği bir meselenin ya da görüşün sahibi oluveriyor. İçeriğe göre bazen günler süren linç kampanyasına maruz kalabiliyor. *** Uzun sözün kısası. Evet devir video içeriği devri, evet devir dijital devri. Bunun zaman zaman bu köşede de ele alacağımız avantajları da var dezavantajları da var. Sayfalar dolusu makaleler 1 dakikalık videoların popülaritesine ulaşamıyor. Ancak bazı konular 1 dakikalık videolara da sığmıyor. Bazen içerik, kapaktan çok daha ötesi oluyor. *** Malumunuz kendi dijital medya kanalıma sahibim. Youtube kanalımda “Bugün Ne Oldu?” İsminde günlük videolar üretiyorum. Bu videolardan Tiktok ve Instagram mecralarına da içerik çıkarıyorum. Ne var ki, tüm bu mecralarda ürettiklerimiz bazen yine de eksik kalıyor. Bazı konular ancak yazılınca anlatılabiliyor, anlaşılabiliyor. *** Ben de bundan böyle salı ve pazar günleri Nefes gazetesinde yazılarımla sizlerle birlikte olacağım. Bana bu şansı verdikleri için gazete yönetimine çok teşekkür ederim. Bu gazetenin sayfalarını Türkiye’nin en iyi gazetecilerinden seçilmiş diğer dostlarla paylaşmaktan da ayrıca mutluluk duyuyorum. *** Nefes’in bahtı açık geleceği parlak olsun...",https://www.nefes.com.tr/yazarlar/nevsin-mengu/merhaba-3184
Nevşin Mengü,Öcalan Tinder’a mı girse?,08 Ocak 2025 05:50,"Hande Fırat yazınca yeni sürecin adını da öğrenmiş olduk. Çözüm süreci değil terörsüz Türkiye süreciymiş. Süreç bu sefer hızlı ilerlesin isteniyor. İş uzadıkça malum suyu da çıkıyor. Süreç bu sefer o kadar hızlı ilerliyor ki, geçen süreçte bir kaç ay sonunda çıkan “süreç magazin” haberleri, daha biz neyin ne olduğunu anlamadan akmaya başladı. *** TGRT Ankara temsilcisi Fatih Atik duyurdu: Abdullah Öcalan ev hapsine çıkınca evlenmek de istiyormuş. Geçen çözüm sürecinde de Erdoğan bir iki sefer Öcalan’ın “bu tip ihtiyaç”larının karşılandığını ima etmişti. *** Ev hazır, uygun hanım aranıyor! anlaşılan. Peki Öcalan ev hapsine nasıl çıkacak? MHPli Feti Yıldız tweet atınca öğrendik, rahatsızlığı bahane edilecekmiş. Yani Öcalan çıkarken bir toplumsal barış havası essin falan diye genel af ilan edilir mi beklentisi vardı. Genel af henüz heybeden çıkmıyor anlaşılan. *** Sürecin çerçevesini en net çizen isim ise AKP’li Galip Ensarioğlu oldu. Ferit Aslan’a verdiği röportajda, Öcalan’ın Kandil’le haberleşmesi için heyet kullanılmayacağını, Öcalan’ın kendi yöntemleriyle Kandil’le ve Rojava’yla haberleşeceğini söyledi. Madem Kürt siyasi hareketi rahat bir nefes alabilir. Demek ki Öcalan tecritte falan değil. Her türlü yurt dışı yurt içi haberleşme imkanı var. Telefonuna bir de Tinder ya da Bumblebee yüklerlerse hanım bulmak süreci de hızlanır. İşin şakası bir yana. Demek ki DEM heyeti aslında yapılmış bir anlaşma ve bitmiş bir işe, siyaseti ve aslında muhalefeti de dahil etmek için dolaşıyor. Kürt siyasetinde Bahçeli’nin uzattığı eli sıkma eğilimi ağır basıyor. Başkaca pek de bir seçenek yok. *** Suriye’nin Kuzeyi açısından ise tek pazarlık kartı Kürt bölgesinin İsrail ile ilişkileri. İsrail Dışişleri Bakanı Katz’ın İlham Ahmed’i araması az buz bir hamle değil. Türkiye Suriye’nin kuzeyine bir operasyon gerçekleştirmiyor, Trump’ı bekliyor. İsrail Türkiye ile bu kadar karşı karşıya gelmeyi göze alır mı, yoksa araya Trump girer; iki yakın tuttuğu siyasetçi Netanyahu ile Erdoğan arasındaki buzları eritir mi göreceğiz. Bence ikinci şık daha olası. Çünkü Türkiye’nin Trump döneminden beklentisi çok. *** Öncelikle Ukrayna savaşı sona erecek. Ukrayna AB ve NATO dan bazı garantiler alacak, Donbass ve Kırım Rusya kontrolünde olacak, Ukrayna bunu tanımayacak, araya bir askerden arındırılmış bölge konuşlandırılacak. Buranın kontrolünü de muhtemelen AGİT üstlenecek. *** Söz konusu barış görüşmesinin Türkiye’de yapılması, Erdoğan’ın rol oynaması olası. *** Velhasıl Türkiye içeride kavga dışarda kavga ile uğraşmak istemiyor. Zaten Erdoğan’ın en az bir dönem daha başkanlık yapmak istediği de bir sır değil.",https://www.nefes.com.tr/yazarlar/nevsin-mengu/ocalan-tindera-mi-girse-6880
Nevşin Mengü,Çözüm süreci yeni versiyon,31 Aralık 2024 06:00,"Narin Güran cinayetine iştirak eden Nevzat Bahtiyar, cinayetin delillerini sakladığı ve değiştirdiği için 4 yıl 6 ay hapis cezasına çarptırıldı. Ben PYD eş başkanı Salih Müslim’le röportaj yaptığım için 7 yıl hapis cezası istemiyle yargılanıyorum. Bahtiyar, küçük bir kızın öldürülmesine yardımcı olduğu gibi hem kolluğu yanılttı hem de adalete yalan söyledi. Bunların hiç birisi demek ki, gazetecinin asli görevi olan röportaj yapmaktan daha büyük bir suç değil. Aslında sanırım bunun üzerine başkaca bir şey yazmaya da gerek yok, ancak adet yerini bulsun. *** DEM’li Önder ve Buldan, Bahçeli’nin çağrısı sonrası İmralı’ya gittiler ve Öcalan’dan ‘sürece katkı sunmaya hazırım’ mesajını getirdiler. Süreç nedir, masaya yatıralım. *** Suriye’nin kuzeyinde Rojava’da oluşmuş olan yapıyı Kürt siyaseti kendisi açısından önemli bir deneyim ve hem askeri hem de siyasi kazanım sayıyor. ‘HTŞ ile anlaşmaya hazırız ama siyasi özerkliğimizi korumak istiyoruz’ diyorlar. *** Türkiye Kobane’nin karşısında olası bir askeri operasyon için yığınak yapmış durumda. Ancak bu meseleye askeri çözüm bulma ısrarı Trump yönetimiyle Türkiye’yi karşı karşıya getirebilir. -ki; Erdoğan bunu istemiyor.- Demek ki bir hedef Öcalan’ın muhtemelen ortaya koyacağı bir strateji ile Rojava meselesine bir çözüm bulmak. Öcalan, sade bir silah bırakma çağrısı ile Suriye’nin kuzeyindeki yönetimi ikna edemeyeceğini biliyor, onun için muhtemelen bir strateji planıyla gelecek. Ancak bunun ötesinde daha pratik hedefler var. *** Öcalan cezaevinden çıkmak istiyor. Ev hapsi gibi bir formül talep edebilir. Erdoğan ve Bahçeli bunu tabanlarına nasıl anlatırlar, ortada duran büyük bir soru… *** Erdoğan, yeni anayasa ve süresiz başkanlık istiyor. DEM Parti buna evet derse, bunu kendi tabanına nasıl anlatacak bu da ortada duran diğer büyük soru. Erdoğan istediğini alamazsa kendisi açısından faturası büyük olabilecek bu süreci neden devam ettirsin? *** 2015’teki çözüm sürecinde bir ayak olarak demokratikleşme konuşuluyordu. Bu sefer bu kelime dahi ağızlara alınmıyor. Zira tarafların demokrasi ile belli ki bir işi kalmamış. En azından bu sefer kimse kendini kandırmıyor. *** Erdoğan, ‘yeni anayasa ve süresiz başkanlık’; Kürtler de ‘Suriye’de özerk bölge’ diyecekler. Erdoğan, Bahçeli ve Öcalan kafa kafaya verecek ve hepsi kendi istediğini almaya çalışacak. *** Bu arada dikkatinizi çektiyse Selahattin Demirtaş’ın adı bile geçmiyor. Demirtaş o dönemde hükümetin de ricasıyla Kobane’ye gitmiş, oradan mesaj da getirmiş, hatta sonrasında bunun için dönemin Başbakanından teşekkür de almıştı. Şimdi cezaevinde. Bu notu da düşmüş olalım.",https://www.nefes.com.tr/yazarlar/nevsin-mengu/cozum-sureci-yeni-versiyon-5420
Nevşin Mengü,Balıkesir’deki patlamadan çökme çıktı,27 Aralık 2024 06:00,"Balıkesir’de ZSR patlayıcı fabrikasındaki kazanın ardından bir hafta geçmedi, neredeyse unuttuk. Fakat unutmamamız lazım. Fabrikayı kazıyınca ‘Türkiye’de ekonomi neden böyle’ hikayesi çıktı. Patlamanın ardından öğrendik ki fabrikanın sahibi İsmail Yavaşça FETÖ’den tutuklanmış, Fabrika TMSF’ye geçmiş. TMSF’ye geçtikten sonra da içinde Kalyon grubun da olduğu bir grup satın almış. Yönetim kurulunda Cumhurbaşkanı Erdoğan’ın nikah şahitliğini yaptığı isimler var. 15 Temmuz darbe girişimi öncesinde Anadolu’da Gülencilerle temasa geçmeden iş yapmak neredeyse imkansızdı. O nedenle şirketin eski sahibinin FETÖ’cü olup olmadığını sorgulamak aklımdan geçmedi. O da benim ayıbım. Ta ki şirketin kurucusu İsmail Bey’in kızı bana bir mail yazana kadar. “Dünkü yayınınızı da izledim. Ben Balıkesir’de patlama olan fabrikanın eski sahiplerindenim. Babam İsmail Yavaşça 15 Temmuz sonrası gözaltına alınıp 7 ay tutuklu kaldı. Sonrasında kayyum atandı firmamıza. Daha sonra babam salındı ve fabrikanın temiz olduğuna dair MASAK raporumuz geldi. Ancak mahkemeye 3 gün kala fabrika ihaleye bile sokulmadan bir gece ansızın satıldı. Eski sahipleri FETÖ’cü değil. Yani onu belirtmek istedim. Ayrıca babam sonrasında beraat etti. En ufak bir FETÖ bağlantısı olmadığı ispatlandı ancak olan oldu, biten bitti. Ben sadece bunu bilmenizi istedim. Kolaylıklar dilerim. Ayşegül Yenigün.” *** Ayşegül hanımın maili, Türkiye’de ekonominin böyle olduğunun canlı kanlı özeti. Biliyoruz ki tek örnek de değil. Darbe girişimi sonrası dönemi gücü az çok elinde tutan bazıları bir fırsat olarak gördü, mallarına makamlarına göz diktikleri kişilere iftiralar attılar, iftiraya uğrayan insanlar kendilerini aklamak için yıllarca uğraşmak zorunda kaldı. Kimi itibarını kimi şirketini kaybetti. Türkiye’den neden bir Apple bir NVIDIA çıkmıyor, işte tam da bu yüzden. Hayatını vakfedip iş kuranların ilk siyasi sarsıntıda mallarına çökülmeyeceğinin bir garantisi yok. Aynı patlayıcı mühimmat şirketi bir de karşımıza İran’da çıkıyor. 2022 yılında zorunlu başörtüsüne yönelik eylemlere katılan pek çok eylemci ciddi yaralar aldı, gözünü kaybedenler beyin travması geçirenler oldu. Güvenlik güçlerinin göstericileri dağıtmak için kullandıkları fişekleri bilerek göstericilerin gözlerine ve baş bölgesine yönelttiğine tanık olduk. France 24 güvenlik güçlerinin kullandığı bu mühimmatın nereden gittiğinin peşine düşmüş. İtalyan menşeili bir firma fişekleri boş olarak üretiyor, Türkiye’deki iş partneri Yavaşçalar’a gönderiyor Yavaşçalar fişekleri doldurup İran’a yolluyor. Göstericiler üzerinde kullanılan fişeklerin bu fişekler olduğu bağımsız incelemeler sonucu maalesef tespit edilmiş durumda. Aşağıya merak edenler için France24’un araştırmasının linkini de bırakıyorum. https://www.france24.com/en/tv-shows/reporters/ 20241011-repression-in- iran-ammunition-made-in-france",https://www.nefes.com.tr/yazarlar/nevsin-mengu/balikesirdeki-patlamadan-cokme-cikti-4728
Nevşin Mengü,Bu yılbaşı size ne etti?,22 Aralık 2024 06:00,"İslamcı siyaset kendisini alternatif bir dünya vaadiyle var etti. Başka ekonomi, alternatif bir kalkınma modeli, Necmettin Erbakan’ın adil düzen teorisini hatırlayın, alternatif bir siyaset, alternatif bir kültür anlatısı üzerine kendini inşa etti. Ancak ne alternatif bir ekonomi sistemi ne de alternatif bir siyasa falan kurabilmiş değil. Elimizde bildiğin eski model ahbap avuç kapitalizmi var. Türkiye hala NATO üyesi, Türkiye’nin başını çektiği bir İslam İmparatorluğu falan oluşturmuş değiliz. *** Gelinen noktada tutunup tutunabileceği, kendi varlığını ayrıştıracağı yegane unsur kültür savaşı. Her yılbaşı olduğu gibi bu yılbaşı da geleneksel kutlanmalı mı kutlanmamalı mı mevzileri kazılmış herkes de yerini almış durumda. MEB okullara yılbaşı kutlanmasın yazısını gönderdi, Diyanet geleneksel kutlanması caiz değildir açıklamasını yaptı. CHP’li belediyelerin yılbaşı süslerine “cık cık ne gerek var” eleştirisi de yapıldı. İslamcı siyaset evrimi yok saydığından düşünce sistemini ezeliyet ve ebediyet üzerine kuruyor. Toplumun ezelden beri bazı değer ve yargılarla geldiğini, bunların aslında değişmediğini değişmemesi gerektiğini, bazı dış mihrakların bizi güçsüz düşürmek için bazı oyunlarla bizi değerlerimizden kopardığını falan düşünüyor. Toplumsal değişimleri böyle anlatmaya, anlamlandırmaya çalışıyor. *** Velhasıl kabak dönüp dolaşıp hediye dağıtan Noel baba ile üzerine üç beş süs asılan yılbaşı ağacına patlıyor. Siyasal İslam bu kültür savaşı kazanıldığı takdirde, herkesin dine göre yaşayıp, refah içinde mutlu olduğu “altın çağa” dönebileceğimizi zannediyor. Zannetmezse ezeliyet ve ebediyet çerçevesinde baktığı dünyada iyice anlamını yitirmiş olacak Kimileri keyfim öyle istedi deyip ağaç süslerken, kimileri de yeni milliyetçi dalgaya binerek, ağaç süsleme geleneğinin aslında kadim bir Türk geleneği olduğu, Nardugan diye eski bir bayramın varlığı nedeniyle en çok Türklerin yılbaşı ağacı süslemesi gerektiği anlatısına sahip çıkıyor. *** İşin aslı, yılbaşı kökenini Hristiyanlık da öncesi pagandan alan bir bayram. Ağaç süsleme işi Almanlardan İngilizlere geçmiş, oradan da dünyaya yayılmış. Bugün Çin’den Suriye’ye hemen her ülkede insanlar ağaç süslüyor, Noel Baba kostümü giyiyor, konfeti atıyor, düdük öttürüyor falan. Bir zamandan başka bir zamana küresel olarak geçiliyor. *** İslami hassasiyete sahip kimseler, neden Türklerin, Müslümanların halloweendir, yılbaşı kutlamasıdır, batıdan gelen kutlamaları benimsemekte hevesli olduğunu sorgularken, batılıların neden Müslüman bayramlarını kutlamadığı sorusunu soruyor. Aslında bu soruyu bu bayramları kutlayanlara değil, kendilerine sormaları daha isabetli. Kurban bayramı küresel bir şenlik haline gelebilir mi? Kapitalist bir dünyada yaşadığımıza göre, İslam daha pazarlanabilir bir şey olmayı tercih eder mi? İslam’ın daha “pazarlanabilir” yorumlarını sapkın olarak yorumlamaktan vazgeçmeye hazır mı? Yılbaşı Türkiye’de mesele olduğu kadar Suriye’de mesele olmadı. HENÜZ! *** Şam’da Halep’te Noel babalar yılbaşı ağaçları kurulmuş, dükkanlar vb. süslenmiş. HTŞ Hristiyan vatandaşlara dokunulmayacağını, azınlıklara karışılmayacağını açıkladı. Geçen hafta Suriye’deydim. HTŞ iktidara yeni geldi ve çoğunluk ne olursa olsun Esad’dan daha iyi olacağı fikrinde. Bunlar yeni rejimin cicim ayları. İlerleyen dönemde mesele Hristiyanların Noel kutlamak istemesi değil, daha seküler dünya görüşüne ait Müslümanların yeni yönetime itiraz hakkı olup olmayacağı konusunda olacak.",https://www.nefes.com.tr/yazarlar/nevsin-mengu/bu-yilbasi-size-ne-etti-3759
Nevşin Mengü,Söylenmeyeni kim söyleyecek?,24 Aralık 2024 06:00,"Hepimiz bu düzene iyi alıştık, gazeteci kendine yakın düşünen siyasetçiyi konuk alıyor, kendi gibi düşünen kanaat önderini ağırlıyor. Kimse kimseye ters sıkıştıracak soru sormuyor. İzleyici de aynı fikirde. Akşamları tartışma programı diye izleyici önüne konan formatta da “makul” muhalifler oturtulmuş, herkesin belli sınırlar içinde kalacağından yayıncı da denetleyen de emin. *** Herkes kendi dünyasında, çizilen sınırları aşan bir şey söylemeden, yağında kavrulup gidiyor İzleyici de aslında TV’yi bile açmadan, gazetesini eline almadan ne okuyacağını ne duyacağını biliyor. Alan memnun veren memnun da kimsenin dünyadan haberi yok. *** Biri Hong Kong Çin Üniversitesi biri de Helsinki Üniversitesi’nden iki sosyal psikolog özellikle Amerikan seçimlerinde toplumun farklı kesimlerinin hangi haberleri aldığı hangilerini almadığı konusunda bir araştırma yürüttüler. Donald Trump ile ilgili olumsuz bilgilerin yer aldığı bir haberi demokrat seçmenin yüzde 71’inin duyduğu belirtilirken, aynı haberi Cumhuriyetçi seçmenin sadece yüzde 49’u duymuş. Cumhuriyetçi seçmen daha çok Trump’la ilgili olumlu haberleri duyuyor. Demokrat seçmenin önüne düşen haberlerdeki skandallar vesaire Cumhuriyetçi seçmene ulaşmıyor bile, haberleri dahi yok. Onlar Trump’la ilgili neredeyse sadece olumlu haberlerden haberdarlar, muhtemelen Demokrat seçmene bakıp, ‘nasıl olur da bir insan böyle harika bir adaya oy vermez’ diye düşünüyorlar. *** İki taraf farklı haberleri alıyor, kendi desteklediği adayla ilgili hep daha olumlu haberleri, karşı tarafla ilgili daha olumsuz haberleri alıyor Bu durum kutuplaşmayı artırdığı gibi demokrasiyi de krize sokuyor. Amerikan toplumunun yüzde 60’ı ABD’de bir iç savaş çıkabileceğini düşünüyor. *** Türkiye’de de durum hiç farklı değil. Burada da sosyal psikologlar bir ölçüm yapsalar çok benzer sonuçlarla karşılaşırlar. Demokrasilerde medya dördüncü güç, denetleme görevi medyada diye boşuna söylenmiyor. Gazetecinin görevi aynı fikirde olmadığı, ne diyeceği önem taşıyan, izleyiciyi kızdıracak da olsa farklı bir perspektif sunacak yayın konuklarını da ağırlamak, toplum için şok edici olabilecek görüşleri de dile getirmek. *** Gazeteci teröristle de röportaj yapar, yeri gelir orduyu da eleştirir. Gazetecinin, yayıncının bu denetleme görevi hem kurumların hem de siyasetçilerin kendilerine çeki düzen vermesi ihtiyacını perçinler. Eleştirilmeyen siyasetçi kendi hatasını göremez, kurcalanmayan kurum yolsuzluğu engelleyemez Her farklı bakanı tutuklayarak, her kurcalayanı gözaltına alarak bir yere varamayız.",https://www.nefes.com.tr/yazarlar/nevsin-mengu/soylenmeyeni-kim-soyleyecek-4114
Nevşin Mengü,ABD ruhunu arıyor! Bakalım nerede bulacak?,05 Ocak 2025 06:00,"Göç karşıtlığı teması ABD’deki son seçimde de ana konulardan biriydi. Sürpriz değil, pek çok ülke için aynı şey konusu. Ama ABD göçle kurulmuş hem de göçle ayakta duran bir ülke. O nedenle durum karışık. Sınırlardan kontrolsüz geçişlerle gelen, yasal bir statüsü olmadığı halde genelde vasıfsız işlerde çalışarak yaşamını sürdürenlerden Amerikan işçi sınıfı yıllardır rahatsız. Hatta Amerikan işçi sınıfını soldan koparıp sağa yaslayan faktörlerden de biri bu. Bunu anladık, siyaset de kendisini buna göre kalibre etti. Yalnız ABD’yi ABD yapan günümüzde iki şey var. Aslında birisi göç, nitelikli göç (best and the brightest) biri de silikon vadisi. Bu ikisinin menfaatleri örtüşüyor. Ama bu durum Cumhuriyetçi Parti içindeki en kuvvetli damarla, MAGAcılarla çatışıyor. Kavga büyük! *** MAGAcılar, nitelikli göçün de ABD’ye zarar verdiğini, yurt dışından gelen mühendislerin, doktorların Amerika’nın öz evlatlarının yerlerini kaptığını söylüyor ve Trump’a daha sert göç politikası için bastırıyor. Böylece Trump’ın yeni kankası, bir an bile yanından ayrılmayan Elon Musk’ın ayağına basıyor. Elon Musk, Trump’ın yanında “tech bro”lar da dediğimiz silikon vadisini bir yerde temsilen duruyor. Siyaset silikon vadisi ile silikon vadisi siyasetle sınanıyor. *** ABD’de bilgisayar teknolojisinin sembolü diye bildiğimiz silikon vadisinin temel özelliği devletten bağımsız, devlet müdahalesine karşı olması. Vadi bu ruh üzerine kurulu. Stanford Üniversitesi 40’larda 50’lerde ilk önce askeri amaçlarla geliştirilen bilgisayar teknolojilerini üreten, bunun üzerine çalışan öğrencileri kendi şirketlerini kurma konusunda teşvik etti. Gençler evlerinin garajlarında küçük çaplı teknoloji üsleri kurdular. Silikon vadisi doğuşu ve işleyişi itibariyle liberter. Bakalım bu ruh “devletli” olmayla nasıl uyuşacak? Musk ve çevresi H1B denilen vize tipi, yani vasıflı kişilerin Amerika’ya kolayca gelmeleri ve iş bulmalarının önünü açan düzenlemeyi destekliyor hatta genişletmek istiyor. Aşırı muhafazakar MAGAcılar buna karşı. ‘Göç göçtür kardeşim’ diyorlar. Aşırı sağ açısından şaşırtmayan bir tutum. *** Amerikan solunun sembol ismi Bernie Sanders da topa girdi. Sanders, “H1B vizesiyle gelenler, en iyi en parlaklar değil. İyi maaşlı pozisyonları çalan uşaklar. Emek ucuzladıkça patronlar daha çok kâr ediyor” diye tweet attı. Gerçekten çok daha ucuza mı çalışıyorlar? Herkes aynı fikirde değil. ABD’de son dönemde en hızlı artan nüfus Hindistan asıllı Amerikalı nüfusu. Hindistan’da yetişmiş mühendisler, doktorlar ABD’ye göç ediyor. ABD’li muadillerinden çok daha mı ucuza çalışıyorlar? Kesin böyle demek zor. Çünkü ABD’de etnisiteye göre hane geliri araştırmalarında Hindistan asıllılar hane geliri en yüksek grup olarak öne çıkıyor. MAGAcılar ‘istemezük’ diyor, Eloncular tınmıyor. Trump şimdilik Elon’un yanında saf tutuyor. Bu pilav daha çok su kaldıracak.",https://www.nefes.com.tr/yazarlar/nevsin-mengu/abd-ruhunu-ariyor-bakalim-nerede-bulacak-6334
Nevşin Mengü,Bu Noel’de ne yediği en çok merak edilen adam,29 Aralık 2024 06:00,"ABD’de geçtiğimiz Noel’de ne yediği en çok merak edilen kişilerden biri Luigi Mangione oldu. Korniş usulü tavuk ve bezelye yemiş. Normalde gardiyanların Noel’de tutuklulara verdiği, sıcak çikolata ve tarçınlı çörekten oluşan ekstra paketi alıp almadığı bilinmiyor. Yalnız mıydı yoksa diğer tutuklularla bir araya gelebildi mi bunu da henüz bilmiyoruz. *** Mangione, 26 yaşında bir genç. Varlıklı bir İtalyan asıllı Amerikalı aileye mensup. Fiziğinden, sporuna ve beslenmesine çok önem verdiğini anlıyoruz. Mangione’yi gündeme oturtan olayın başlangıcı birkaç sene önce olduğu ameliyata gidiyor. Mangione belinden ciddi bir ameliyat geçiriyor, beline çiviler takılıyor. Bundan dolayı sürekli ağrı kesici almak zorunda kaldığını biliyoruz. Kimi uzmanlar bu ameliyat sonrası Mangione’nin idrarını tutma ve erekte olma konusunda zorluk yaşıyor olabileceğini ifade ediyorlar. *** Bu genç adam her ne yaşıyorsa o kadar çok öfke doluyor ki, UnitedHealtcare sağlık sigortası şirketi CEO’sunu vurarak öldürüyor. Olaydan sonra kaçıyor, Pennsylvania’da Mc Donalds’da patates kızartması yerken yakalanıyor. Asıl şaşırtıcı kısım bundan sonra. Mangione’ye karşı sosyal medyada kızgınlık ve kınama dalgası değil tam aksine sevgi seli başlıyor. Hem de şaşırtıcı derecede. Mangione sosyal medyada adeta bir kahraman gibi resmediliyor. Clublarda videoları oynatılıyor, genç kadınlar aşkını ilan ediyor. *** Luigi Mangione yakışıklı bir genç adam. Muhtemelen popüler olmasında bunun da katkısı var. Ama asıl mesele Amerikan halkındaki öfkeyi ortaya çıkartmış olması. İnsanlar sağlık sistemine öfkeli. Sigorta şirketlerine binlerce dolar prim ödüyorlar ama başlarına ciddi bir hastalık ya da kaza gelince ödedikleri paranın karşılığını alamıyorlar. Şirketler masrafları ödememek için yan çizmenin binbir yolunu arıyor. Mangione kim bilir ameliyatı ve sonrasındaki süreçte neler yaşadı? Sosyal medyada kullanıcılar sigorta şirketlerine nefret kusuyor. Son seçilen Amerikan Başkanı Trump’ın anti sistem olduğu için seçildiğini unutmamak lazım. Mangione de bu yüzden popüler. O bir sistem karşıtı anti kahraman. İnsanlar sistem içindeki kahramanları değil, anti kahramanları takip ediyor. *** Mangione, cinsel saldırı suçlamasıyla tutuklu bulunan Sean Diddy Combs ile aynı tutukevinde kalıyor: Metropolitian Detention Center. *** Bu iki ismin burada tutulması vesilesiyle Amerikan halkı bir karanlık gerçeği daha öğreniyor. Tutukevi aşırı kalabalık. Kalabalık olduğu için mahkumları arasında sık sık kavga çıkıyor, elektrikler sık sık kesiliyor. Bu koşullar uzun süredir devam ediyor ancak. Avukatlar insanlar böyle korkunç bir yerde tutulmamalı diye serzenişte bulunuyor. İnsanlar düzene çomak sokulmasını istiyor.",https://www.nefes.com.tr/yazarlar/nevsin-mengu/bu-noelde-ne-yedigi-en-cok-merak-edilen-adam-5072
