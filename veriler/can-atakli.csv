Yazar,Başlık,Tarih,Metin,URL
Can Ataklı,Otobüsün önündeki polis nerede?,04 Mayıs 2025 06:00,"Son iki gündür operasyonel medyada müthiş bir yalan haber yapılıyor. Buna iktidar mensupları da katılıyor ve körüklüyor. Konu şu; 23 Nisan günü Ulus’taki Birinci Meclis’in önüne gitmek isteyen CHP’liler otobüsü polisin üzerine sürdüler. Bazı bakanlar ve operasyonel medya kıyameti kopardı. Vay efendim bu devletin üzerine yürümekmiş, milletvekili olmaları onlara bir ayrıcalık tanımazmış, falan filan. Tabii görüntüleri de yayınlıyorlar. Ben de izledim. Ama bir gariplik var. CHP otobüsü polisin üzerine doğru geliyor ve hiç durmuyor. Ama nedense otobüsün önündeki polis de kayboluyor. Görüntüyü izlediğinizde otobüsün polisin üzerinden geçtiğini sanıyorsunuz. Oysa öyle değil, otobüs duruyor, milletvekilleri ile polis arasında konuşmalar oluyor, sonra polis kenara çekiliyor ve otobüs devam ediyor. Ama İçişleri Bakanı Ali Yerlikaya otobüsün durduğu ve polisin çekildiği anı montajda keserek yayına veriyor. Bir başka görüntüde ise yine CHP otobüsünün bir kadın polisin üzerine yürüdüğü görülüyor. Ama anlıyoruz ki hedef polis değil, yolu kapatan aracı teğet geçip dubaları devirerek yola girmek. Hiç utanma sıkılma kalmadı artık. Eskiden cemaate yaptırılan bu montajlar şimdi açıkça iktidar görevlileri tarafından yapılıyor. Kapıları açmayan şoförün verdiği akıl Sarayın “Taksim kompleksi” yüzünden 1 Mayıs günü İstanbul’a kâbus yaşatılmıştı. Bütün yollar kesilmiş, ulaşım da neredeyse tamamen durdurulmuştu. Verilen emir gereği metrobüs otobüsleri Mecidiyeköy ve Zincirlikuyu’da hiç durmadılar, bu nedenle durumu bilmeyen binlerce yolcu otobüsün içinde köprüyü geçmek zorunda kaldı. Ertesi gün ise yaşanan bir başka olay bir otobüs dolusu yolcuyu çileden çıkardı. Saat 14.30’da Boğaz köprüsü Anadolu durağına yanaşan 34 TR 6203 plakalı otobüs kapıları açmadan yola devam etti. Yolcular itiraz edip “Neden kapıları açmadın?” deyince şoför “Düğmeye basılmamış, ben nereden bileyim inecek olduğunu” dedi. Oysa hem düğmeye basılmıştı hem de metrobüs otobüsleri her durakta bütün kapıları açmak zorunda. Yolcular isyan edince şoför “Dert etmeyin, Zincirlikuyu’da iner tekrar geri gelirsiniz” dedi. Zincirlikuyu’da inince karşıya geçmek için tekrar bilet basmak gerekli, bu nedenle yolcular Mecidiyeköy’e kadar gidip oradan geri döndüler. Uçaktaki telaşlı aceleci yolcular Uçağa binenler bilir, bizde nedense uçak yere konduğu an bir telaş başlar, pek çok kişi ayağa kalkıp inmeye hazırlanır. Yıldırım Tuna “tatil mevsimi geliyor” dedikten sonra bakın bu pazar için bu fıkrayı göndermiş: Bir Avrupa şehrinden kalkan uçak, bayram arifesinde İstanbul Havalimanı pistine başarıyla teker koyduğu anda kaptanın anonsu başlamış. “Sayın yolcularımız, şu anda İstanbul’a inişimizi başarıyla gerçekleştirdik. Pistten ayrılıp terminalde bize ayrılan bölüme gidişimiz sırasında emniyet kemerlerini sıkıca bağlı tutan yabancı misafirlerimize ülkemizde mutlu bir tatil diliyorum. Şu anda el bagajlarını üst dolaplardan alıp paltolarını giymeye çalışan, bavul irisi sırt çantalarını arkalarına takıp o sıkışıklıkta kendi etraflarında dönmeye uğraşan koridordakiler. Memlekete hoş geldiniz!” Hukuk kuş olup uçtu gitti Gazeteci Erdem Beliğ Zaman’dan bu pazar için gelen iki iğneleme; İBB’ye kumpas davasında ilk gizli tanıkların rumuzları Ladin, Çınar, Meşe idi. Şimdiki dalgada gizli tanıkların rumuzları Kartal, Doğan ve Şahin diye üç kuş oldu… Böylesi daha münasip; zira hukuk bizde kuş olup uçmuş! *** CHP’den istifa ederek AKP’ye geçen Karkamış Belediye Başkanı Mustafa Güzel, makamında asılı Andımız kitabesini indirip yerine Recep Tayyip Erdoğan’ın resmini asmış. “Andımız”ı indirmesini anlıyorum; sözünde durmayan birinin antla, yeminle ne işi olur!",https://www.nefes.com.tr/yazarlar/can-atakli/otobusun-onundeki-polis-nerede-32320
Can Ataklı,Saray haberli miydi?,14 Mayıs 2025 06:45,"Beklenen PKK’nın kendini feshettiği açıklaması beklenmeyen sonuçlara yol açıyor. İktidar ve yandaşları her ne kadar bayram havası yaşıyorsa da kısa süre sonra tatsız tartışmaların çıkması şaşırtıcı olmayacaktır. PKK sadece kendini feshettiği açıklaması yapmadı, manifesto niteliğinde uzun bir bildiri de yayınladı. Zaten tartışma PKK’nın kendini feshetmesi üzerine değil bu bildirinin içeriği ile ilgili. Merak ettiğim sarayın bu bildiriden önce haberi oldu mu? Eğer olduysa ayrı bir sorun, olmadıysa daha da büyük sorun. Bildiri önceden görüldüyse demek ki iktidar PKK’nın soykırım, Lozan, 1924 anayasası göndermelerine tepki göstermemiş. Hatta bunu onaylamış. Eğer bildiriden haberi yoksa bu kez de PKK’nın oyununa gelmiş demektir. Çünkü PKK bir devlet değil terör örgütü. Bir terör örgütü ve lideriyle önceden görüşmeler yapılıyorsa ve kendini feshetmesi, silah bırakması isteniyorsa bu manifesto gibi bir bildiriyle yapılmaz/yapılamaz. Doğru olan PKK’ya birkaç cümlelik fesih açıklaması için izin verilmesiydi. Eğer PKK sadece kendini feshettiğini açıklamakla yetinseydi, sonraki yasal düzenlemeler daha sakin bir ortamda yapılabilirdi. Oysa şimdi fesih kararı bildirinin gölgesinde kaldığı için sonraki adımlarda zorluk çıkacaktır. Bu meclis sorunu çözemez PKK’nın kendini feshetmesinden sonra gözler “bundan sonraki adımlara” çevrildi. Bu konuda pek çok görüş ve öneri var. İktidarın asıl amacı bu fırsattan yararlanarak DEM Parti’yi de arkasına alarak bir yeni anayasa çıkarmak. Ancak ne yeni anayasa ne de Kürt sorunu konusundaki alınacak kararlar bu meclisin işi olamaz. Çünkü bu meclis bu konuda yetkisizdir, arkasında milli irade yoktur. AKP ve koalisyon ortakları 2023 seçim kampanyasını tamamen PKK karşıtlığı ve CHP’nin terörle işbirliği yapması üzerine kurmuştu. Erdoğan, Bahçeli ve diğer koalisyon ortaklarının başkanı seçim kampanyası boyunca CHP’nin terörle işbirliği yaptığını, DEM’le ortak olduğunu, emirlerin Kandil Dağından geldiğini ileri sürdüler. Sonuçta 27 milyon seçmen AKP koalisyonunun bu politikalarına destek verdi. Oysa şu anda tam tersi yapılıyor. O halde bu iktidarın arkasında bu konuda millet desteği yok. Eğer sorunun çözümü için yasal düzenlemeler yapılacaksa derhal erken seçime gidilmelidir. Partiler ne yapacaklarını halka anlatmalı ve halk da kararını verdikten sonra adımlar atılmalıdır. Tebligat için tam da gününü seçtiler İstanbul üniversitesi diplomasını iptal ettiğini Ekrem İmamoğlu’na tam 55 gün sonra tebliğ etti. İşe bakın ki tam da tebligatın yapıldığı gün PKK kendini feshettiğini açıkladı. İmamoğlu’nun diploması türlü çeşitli oyunlarla ve usulsüz biçimde iptal edildi. CHP’nin cumhurbaşkanı adayı temelsiz suçlamalarla ve iddianame bile hazırlanmadan tutuklandı. Diplomanın iptal tebligatının tam da PKK’nın sorunlu bildirisinin açıklandığı güne denk gelmesi sanki “Biz terörden, Apo’dan değil senden daha çok korkuyoruz” mesaj gibi değil mi? Hangi kurban daha makbul? Kurban Bayramı yaklaşıyor. Diyanet her yıl olduğu gibi yine vekaletle kurban kesim bedellerini açıkladı. İki yıldır bu vekaletle kurban kesme fiyatlarında bir gariplik var. Diyanet yurtiçinde kurban kesim bedelini 13 bin 500 lira olarak açıklarken yurtdışı bedelini ise 5 bin 450 lira olarak belirlemiş. Neden? Yurtdışında canlı hayvan daha ucuzmuş. Ekonomik tarafını bir kenara bırakalım, konuya dinen bakalım. İki arkadaş düşünün biri 13 bin 500 lira verip yurtiçi kesim için Diyanete yetki verirken diğeri 5 bin 450 liraya ödeyerek yurtdışı kesimi seçmiş. Diyanet işleri başkanına soruyorum “Hangisi makbul?” Ve diğer soru “iki kurban fiyatı arasında iki kattan fazla fark koymak dinen caiz midir?” PKK’nın manifesto gibi açıklamasından sonra “kandırıldım Allah affetsin” sözünü duyar mıyız?",https://www.nefes.com.tr/yazarlar/can-atakli/saray-haberli-miydi-34502
Can Ataklı,Konuşma dini mesaj dünyevi,29 Nisan 2025 06:00,"ANALİZ Anayasa Mahkemesi Başkanı Kadir Özkaya 63’üncü kuruluş yıldönümü töreninde AKP genel başkanı Erdoğan’ın gözünün içine baka baka öyle sözler söyledi ki, yenilir yutulur gibi değil. Bağımsız ve tarafsız yargının çok önemli olduğunu vurgulayan Özkaya, “Hiçbir neden, hâkim ve savcıları, hakkı ayakta tutmaktan asla alıkoymamalı; adaletsiz davranmaya yöneltmemelidir. Kanaatimizce, adaletle hükmedilmeyen yerlerde kargaşa olur, düzen ortadan kalkar, herkes kendini haklı görmeye başlar” dedi. Konuşmanın bundan sonraki bölümü ise çok önemli. Çünkü Özkaya tamamen dini motiflerle süslediği konuşmasında “yapılan haksızlıkların ölümden sonra sorulacağını” dile getirdi. Bakın aynen şunu söyledi; “Bir gün mutlaka mizan kurulacak, bütün defterler dürülecek, hesabı bizlerden sorulacak. Hâl böyle olunca o günler gelmeden bugünün kıymetini bilelim, uygulamada adalet ve hukuk devleti ilkesine ilişkin kazanımlarımızı titizlikle muhafaza etmeye çalışalım.” Anayasa Mahkemesi Başkanı adalet örneğini günün koşullarına uyarak “dini gönderme” ile vermiş. Ama herkes biliyor ki bu mesaj aslında dünyevi. Peki Erdoğan ve ekibi bu mesajı anlamış mıdır? Bana göre “Burada hesap sorumasın da gerisi bizim işimiz” demişlerdir ŞAŞIRDIM Hindistan ile Pakistan arasındaki gerilim giderek artıyor hata bazı bölgelerde çatışma haberleri de geliyor. Tam bu aşamada “1Pakistan_Army” adlı bir twit hesabından çok ilginç bir paylaşım yapıldı. Mesaj aynen şöyle; “Türk Hava Kuvvetleri’ne ait C-130 (68-01606) uçağı Pakistan’a indi. Uçuş #Türkiye noktasından başladı, kargo muhtemelen hafif silahlar, insansız hava araçları, EW sistemleri, muhtemelen MANPAD’ler veya ATGM’ler içeriyorb Zamanlama Pakistan ve Hindistan arasındaki çatışmalarla çakışıyor Türkiye sessiz ama gerçek destek gösteriyor. Bizi izlemeye devam edin.” Bu hesap muhtemelen resmi değil ama dünyaya Pakistan ordusundan mesajlar veriyor. Olası bir savaşta Pakistan’dan yana olmamız doğal karşılanabilir ama savaşa silah ve mühimmat göndermek iktidarın kendi kafasına göre karar vereceği bir konu değildir ve olamaz. Tehlikeli sularda yüzmek yerine konunun Meclis’te tartışılması gerekir. BUNU YAZMAK GEREK Açılım sürecinde son noktaya gelindiği söyleniyor. Hatta AKP sözcüsü “bu ayın sonuna kadar bir karar çıkacağını” duyurmuştu. Tam bu aşamada PKK’nın yönetim kadrosundan bir açıklama geldi. Açıklamada şöyle deniyor; “Önder Apo’nun 27 Şubat tarihli ‘Barış ve Demokratik Toplum Çağrısını’ tümüyle sahiplendik ve geçen iki aylık süre içinde de doğru anlamaya ve başarılı uygulamaya çalıştık. DEM Parti İmralı Heyeti iyimser açıklamalar yapıyor. Önder Apo’nun umutlu olduğunu ve çalışmalarını sürdürdüğünü duyuyoruz. Fakat 27 Şubat tarihli Çağrı’da belirtilenlerin yapılabilmesi için bize ulaşan somut bir şey henüz yok. Bu durumun değişmesini, Önder Apo’nun özgür yaşar ve çalışır koşullara kavuşarak herkesin dört gözle beklediği parti kongresini yönetir hale gelmesini diliyoruz.” Buradan iki sonuç çıkıyor. BİRİNCİSİ: Terör örgütünün yönetim kademesi şartlara uymaya hazır ama AKP’den henüz bir adım atılmış değil. İKİNCİSİ: Apo’nun serbest bırakılması talebinden vazgeçilmiş, İmralı’da rahat bir hayat sürmesi isteniyor. AÇIKLAMA Bir süredir tam 3 yıl önce yayınladığım bir youtube konuşması AKP trolleri tarafından istismar edilerek ve montajlanarak sanki bugün yayınlanmış gibi kara propaganda yapılıyor. Söz konusu youtube konuşması 9 Mayıs 2022’de gerçekleşmiştir. Bu konuşmamda Ekrem İmamoğlu’nun sürekli anketler yaptırarak cumhurbaşkanlığı adaylığı için çabaladığını anlatıyor ve bu durumu eleştiriyorum. Bu konuyu sadece bu konuşmamda değil pek çok konuşmamda da dile getirdim. 3 yıl öncesinin siyasi atmosferine göre yapılmış bu konuşmamın arkasındayım. İmamoğlu’nun siyaset yapma konusundaki tutumunu bugün de eleştiririm ancak koşullar ve uygulamalar çok farklı hale geldi. Gün demokratik bir tutumla eleştirmek günü değil adaletsizliğe, haksızlığa, yalana, iftiraya ve siyasi komplolara karşı çıkma günüdür. İmamoğlu ve sayısı 150’yi geçen ekip arkadaşları derhal serbest bırakılmalı eğer işlenmiş bir suç varsa hesabı hukuk kurallarına göre sorulmalıdır. Devlet gücünü kullanarak, yargıyı baskı altında tutarak, sürekli yalan ve iftiralar atarak hesap sorulamaz. 3 YIL ÖNCEKİ KONUŞMAMIN TAM HALİNE BU LİNKTEN ULAŞABİLİRSİNİZ; https://youtube.com/live/kXdcdLr4AYA?si=fj03LDvCy1GWEHad",https://www.nefes.com.tr/yazarlar/can-atakli/konusma-dini-mesaj-dunyevi-31266
Can Ataklı,Turpun büyüğü bu mu acaba?,16 Nisan 2025 06:30,"DİKKATİMİ ÇEKEN ŞEYLER Herkes CHP Kurultayı ile ilgili saldırının bittiğini sanıyordu. Açıkça yazayım ben de Erdoğan’ın “Kayyım konusunu bırakın” talimatı verdiğini duyduğumu söylemiştim. Ancak dün beklenmedik biçimde savcılığın harekete geçmesi CHP’de “turpun büyüğü yoksa bu mu?” endişesi yarattı.” Ankara Cumhuriyet Başsavcılığı 4 Kasım 2023’te yapılan “CHP kurultayında şaibe” iddialarıyla ilgili aralarında Ekrem İmamoğlu’nun da bulunduğu 86 kişinin ifadesini almaya başladı. Savcılık ayrıca, bu kişiler hakkında MASAK raporları, SGK kayıtları, tapu kayıtları gibi birçok resmi belge talep etmiş ve ilgili kamu kurumlarıyla gerekli yazışmalar da yapılmış. Bunun da ötesinde ifadesi alınacak 86 kişinin mal varlığına yönelik incelemeler de soruşturma dosyasına dahil edilmiş. Bunun anlamı CHP kurultayının iptali demektir. Mahkeme kararı ile kurultay iptal edilecek ve CHP’ye bir kayyım atanacak. Erdoğan böyle bir atağa neden kalktı. Bana göre bunun iki nedeni olabilir. BİRİNCİSİ; Çaresizlik içinde: Seçime gitse kaybedeceğini görüyor, istifa da edemeyeceğine göre iktidarda kalabilmek için olabildiğince sertleşme yolunu seçti. İKİNCİSİ: Yine çaresizlik içinde ve kurtuluş için demokratik sisteme geçmeyi planlıyor. Bu süreçte CHP’yi “daha fazla taviz vereceği” yola iterek durumu kendi lehine çevirmeye çalışıyor. Son cümle olarak şunu yazayım; Devlet gücü kullanılarak kurulacak kumpaslar uzun süreli olmaz, sonunda kendi ayakları dolanır. BUNU YAZMAK GEREK Herkes CHP milletvekili Umut Akdoğan’ı suçluyor, çünkü bir televizyonda İmamoğlu ve arkadaşlarının hapishanede birbirlerine mesaj gönderdiklerini söyledi. Bunun üzerine saray tutukluların dağıtılmasına karar verdi, bir gecede birçok kişi başka cezaevlerine gönderildi. Yandaş medya bayram edercesine “İmamoğlu’nun kurduğu sistem çökertildi” diye yazıyor. Oysa değişen bir şey olmaz. Çünkü herkeste whatsapp var. Başka cezaevine gönderilen tutukluların avukatları var, bu avukatlar anında mesajları whatsapp üzerinden gönderirler. Çökertildi denilen haberleşme sistemi daha da hızlı hale gelebilir. KOMİK Her gün sayısız yalanı yüzü hiç kızarmadan söyleyen yandaşlar şimdi kalkmışlar “CHP yalan söylüyor” yalanına da sarılmışlar. İşin komik tarafı bunun için Göbels’i örnek göstermişler. Hürriyet’in saray yazarı Abdülkadir Selvi dünkü yazısında bakın ne demiş; “Hitler’in propaganda bakanı Goebbels’in bir propaganda tekniği var. ‘Yeterince büyük bir yalan söyler ve onu tekrar etmeye devam ederseniz insanlar sonunda ona inanmaya başlayacaktır’ diyor. Bunların taktiği Goebbels taktiği. Önce bir büyük yalan söyle, sonra daha büyük bir yalan söyle ki insanlar ona inansın. Algıyı böyle oluşturuyorlar.” Neyse ki Selvi linç kampanyasına uğramadı. Sedef Kabaş ise bunları söylediği için önce linç kampanyasına maruz kamış, sonra da bir atasözünü tekrarladığı için tutuklanmıştı. DİKKATİMİ ÇEKEN ŞEYLER Ergenekon Balyoz davalarının en ateşli savunucularından, Erdoğan’ın adeta neferliğini yapan, cemaatin sadık ve şiddetli taraftarlarından Nuray Mert hakkında “terör örgütüne üye olmak” suçlamasıyla dava açılarak yurt dışı çıkış yasağı getirilmiş. O da çok üzülmüş, yazarlık hayatına son verdiğini duyurmuş. Kıyamam ben ona. Zamanında Erdoğan ve iktidarının ne kadar demokrat olduğunu anlatmak için çırpınıyordu. Gerçi sonra gerçeği gördü ve “korku imparatorluğu” deyiminin de yaratıcısı oldu ama kendisinin ve benzerlerinin açtığı hasar Türkiye’yi nereye getirdi hepimiz görüyoruz. Şimdi “dönmesinin” bedelini ödüyor. Son pişmanlığın faydası olmadığını yine yaşıyoruz. HOŞUMA GİDEN ŞEYLER Gazeteci Erdem Beliğ Zaman’dan bugün için iki iğneleme geldi; Boğaziçi Üniversitesi’nin kayyım rektörü Naci İnci, boykota destek veren hocaları yasal işlem başlatmakla tehdit etmiş! Kayyım rektör bile işine geldiğinde yasalara sığınıyor! *** Cumhurbaşkanlığı Sosyal Politikalar Kurulu’nun adı Sosyal Politikalar ve Gençlik Politikaları Kurulu olmuş. Adında gençlik yer alsa da kurulun yaş ortalaması 54’müş. Cumhurbaşkanlığı, bilimsel gelişmeleri sıcağı sıcağına takip ediyor; geçenlerde bilim insanları açıklamadılar mı “80 yaşına kadar insanlar gençtir” diye! Kurulun başına bu bilimsel hesaba göre Devlet Bahçeli bile geçebilir!",https://www.nefes.com.tr/yazarlar/can-atakli/turpun-buyugu-bu-mu-acaba-28489
Can Ataklı,Ne çektin be bu papazdan,07 Mayıs 2025 04:45,"Belli ki şu rahip Brunson’dan bir türlü kurtulamayacağız. 15 Temmuz olayından sonra FETÖ’ye destek verdiği gerekçesiyle tutuklanan ve hapse mahkum edilen Rahip Brunson o sırada Amerika başkanı olan Trump tarafından ısrarla istenince serbest bırakılmış ve ülkesine geri gönderilmişti. Trump rahibi geri alabilmek için Erdoğan’a “akıllı ol, yoksa ekonomini mahvederim” diye bir mektup yazmıştı. Başkanlık seçimini kaybeden Trump daha sonra bu mektubu kendi gökdeleninin sergi bölümüne de koymuştu. Derken Trump yeniden başkan seçildi. Erdoğan’a ilk mesajı yine Brunson hatırlatması ile “Türkiye’nin başında akıllı bir adam var” oldu. Trump bir süre sonra Netanyahu il görüşmesinde “Türkiye ile iyi ilişkiler içinde olun. Bir sorun çıkarsa bana söyleyin, ben daha önce çözmüştüm, rahip Brunson olayı buna örnektir” dedi. Şu rahip Brunson şimdi de Trump-Erdoğan telefon konuşmasında karşımıza çıktı. Görüşmeden sonra bir twit mesajı paylaşan Trump “Erdoğan ile ilişkim mükemmeldi. Birçok konuda yakın bir şekilde birlikte çalıştık, bunlardan biri de tutuklu bulunan Pastör Andrew Brunson’ın talebim üzerine hemen Amerika Birleşik Devletleri’ne geri dönmesine yardımcı olmasıydı” dedi. Bu Trump’ın Erdoğan söz konusu olunca rahip konusu dışında bir konusu yok mu Allahaşkına. Ya da ısrarla bir şeyler ima etmeye mi çalışıyor acaba? Bürokraside bir kesim var, durumdan vazife çıkarmak ve saraya yaranmak için aklına estiğinde CHP’ye bir numara çekmeye bayılıyor. Son örnek Ankara’dan. 23 Nisan günü Erdoğan CHP’nin ilk meclis önünde toplanmasını yasaklamıştı. CHP’liler ve çok büyük halk topluluğu buna rağmen yasağı dinlemedi. Ama polis aldığı emir gereği toplanmayı engellemek için her çareyi denedi. Örneğin CHP otobüsünü Ulus’a sokmak istemedi. Bunun üzerine direksiyona CHP milletvekili Umut Akdoğan geçti, otobüsü toplantı alanına soktu. Ankara emniyeti de Umut Akdoğan’a “ehliyeti otobüs kullanmaya yeterli değil” diyerek 9 bin 267 lira ceza kesti. Bu artık işin şeyini çıkarmaktır. Bürokratları anlıyorum, korkudan ne yapacaklarını bilemiyorlar ama bu kadar da komik olmayın yahu. Polis gününde polislerin taleplerini yazmıştım. Bu bilgileri gönderen Fahri Trafik Müfettişleri Derneği Basın Sözcüsü Halis Kahraman “Bu hafta trafik güvenliği haftası, fahri trafik müfettişlerinin de bazı talepleri var, yazar mısınız” diye aradı. Bakın fahri trafik müfettişlerinin talepleri neler? Tüm TV kanallarında fahri trafik müfettişlerinin görev ve sorumluklarını anlatan kamu spotu yayınlanmalı. Ölümlü ve yaralanmalı kazaya karışan otobüs firmaları Emniyet Genel Müdürlüğünce eskiden olduğu gibi kamuoyuna teşhir edilmeli. Başta İstanbul olmak üzere büyükşehirlerde artan araç sayısına paralel olarak müfettiş açığı oluştuğundan dolayı 3-4 yıldır müfettiş olabilmek için bekleyen müfettiş adaylarına İçişleri Bakanı tarafından en kısa sürede görevlendirme onayı verilmeli. Kaldırıma, yaya yoluna, okul geçitlerine hatalı park ihlalleri ile çift sıra park ihlallerine eskiden olduğu müfettişler tespit tutanağı tanzim edebilmeli. Hayli zamandır pek sesi çıkmayan maliye bakanı Mehmet Şimşek bir televizyon programına çıkmış. Türkiye’de yaşamasak anlattıklarına bayılacağız. Öyle bir pembe tablo çiziyor ki, zannedersiniz dünyanın en iyi yönetilen ülkesinde yaşıyoruz. Dünyanın gözü üzerimizdeymiş, yoğun bir yatırım atağı olacakmış, cari açık bitmiş cari fazla veriyormuşuz. İmamoğlu operasyonu ile başlayan ekonomik dalgalanma sadece üç gün sürmüş, ondan sonra durulmuş. İyi de operasyon başladığı gün 60 milyar Dolar olan net rezervimiz 7 milyar Dolara kadar indi o üç günde. Cari açık bu ay olmadı ama ihracat da azaldı, ihracat ithalata dayalı, demek ki üretimde düşüş var. Maliye bakanı da çaresiz tabii, bizle kafa bularak durumu kurtarmaya çalışıyor. Özgür Özel’e saldıran adam kendini acındırmış, CHP’li Beyoğlu Belediyesi’nden aylardır gıda ve giyecek yardımı alıyormuş.",https://www.nefes.com.tr/yazarlar/can-atakli/ne-cektin-be-bu-papazdan-32969
Can Ataklı,GENAR imdada yetişti,17 Nisan 2025 05:00,"ANALİZ Geçen yıl yapılan yerel seçimlerden sonra yapılan bütün kamuoyu anketlerinde CHP birinciliğini korudu. CHP hep birinci çıktığı gibi AKP ve koalisyon ortaklarının toplamının da yüzde 50’nin çok altında kaldığı görülüyor. Açıkçası Erdoğan’ın 20 yıldır sarıldığı “milli irade arkamızda” söylemi de çöktü. Artık toplumsal muhalefet Erdoğan’ın oyunun çok üzerine çıktı. Saray yönetimi oylarını artırmak için Suriye fatihliği algısı yaratmaya çalıştı, o sırada yapılan bir iki ankette AKP’de bir kıpırdanma görüldü ama alev çabuk söndü. Sonra açılımla yeniden yükselme çabasına girdiler, o da saman alevi gibi oldu. En son İmamoğlu üzerinden CHP’nin yolsuzluklar içinde yüzdüğü algısıyla oylarını artırmayı denediler. O da tutmadı. AKP neredeyse bütün anketlerde artık yüzde 30’larda görünüyor ama hepsinde de CHP üç ile beş puan önde. Durum böyle olunca yandaş medya anketlere hiç ilgi göstermiyordu. Ama önceki gün AKP’ye yakınlığı ile bilinen GENAR şirketi son araştırmasını açıkladı. Buna göre AKP yüzde 35.8’le birinci parti ama CHP de yüzde 35.6 çıkmış. Bu da şimdilik moralleri yükseltmiş olacak ki yandaş yazarlar hemen bu ankete sarılarak yorumlar yapmaya başladı. DİKKATİMİ ÇEKEN ŞEYLER SDG artık resmi söylem oldu Dünyada hiçbir ülkenin kabul etmediği ama AKP iktidarının terörist olarak tanımladığı PYD sonunda Şam yönetimi ile anlaşarak resmi statü kazandı. Henüz özerklik statüsü ilan edilmese de PYD kendinden “Rojova Özerk Bölgesi” diye söz ediyor. Bizim PYD dediğimiz yapıya ise başta Amerika olmak üzere Şam yönetimi dahil bütün ülkeler Suriye Demokratik Güçleri adını vermişti. Bu tanım Türkiye’de ise hiç kullanılmadı. Ne zaman PYD yönetimi HTŞ terör örgütünün lideri Colani ile bir araya gelip anlaştı, yandaş medya da SDG demeye başladı. Ama resmi ağızlardan bugüne kadar SDG tanımını duymamıştık. Milli Savunma Bakanı Yaşar Güler ilk kez PYD’den söz ederken “Yeni Suriye Hükümeti ile SDG arasındaki mutabakat süreci dikkatle izlenmektedir” dedi. Bu da açılımın bir parçası demek ki. KOMİK İBB Meclisi’nde CHP takozu! Bu yazının başlığı aslında yandaş medyanın başlığı. İBB meclisindeki AKP’liler son gelişmeler üzerine bir “yolsuzluk araştırması komisyonu” kurulmasını istemişler ama CHP’li üyelerin karşı çıkmasıyla oylamada ret kararı çıkmış. AKP’liler de çok öfkelenmişler, diyorlar ki “CHP yolsuzlukların araştırılmasından neden kaçar, demokratik bir tavır değil bu” demişler. İyi de başta İstanbul olmak üzere AKP’li belediyeler, AKP’li bakanlar ve bürokratlar, AKP’ye yakın şirketlerle ilgili yüzlerce yolsuzluk iddiası ve suç duyurusu bugüne kadar dikkate alındı mı? TBMM’de CHP ve diğer muhalefet partilerinin verdiği sayısız araştırma önergelerinin biri bile kabul edildi mi? Zeytinyağı gibi üste çıkmak işte tam da budur. MERAK ETTİĞİM ŞEYLER Çocuklar bile ziyaret ediyor Gözler dün yine Bahçeli’yi aradı. Bir dedikodu yayılmıştı, Bahçeli MHP’nin grup toplantısında konuşacaktı. Ama yine olmadı. Bahçeli iki aydır sürdürdüğü gibi yine ya sesiyle ya da görüntüsüyle ortaya çıkıyor. Ama ikisi birden olmuyor bir türlü. Önceki gün “mesaiye başladığı” belirtilen Bahçeli parti merkezindeki makam odasından görüntü verdi. Bu kez yanında bir MHP milletvekilinin kızı vardı. Bu şirin kızın milletvekili annesi paylaşmıştı fotoğrafı kendi sosyal hesabından. Bahçeli gazetecilere, siyasetçilere telefonlar ediyor ama nedense hiçbiriyle yan yana gelmiyor. Erdoğan bile kendisini ziyarete gelip bir fotoğraf çektirmedi. Yakın teması şimdilik çocuklarla idare ediyor galiba. GÜNÜN SÖZÜ Kreşlerdeki bebelerden de sıkı bir protesto eylemi bekliyoruz.",https://www.nefes.com.tr/yazarlar/can-atakli/genar-imdada-yetisti-28720
Can Ataklı,Yozgat bile böyleyse…,20 Nisan 2025 06:00,"ŞAŞIRDIM İktidarın “sokak terörü” olarak nitelemeye çalıştığı CHP mitingleri ve işçi, öğrenci, öğretmen, veli, esnaf direnişi tüm hızıyla sürüyor. Özgür Özel Maltepe ve Samsun’dan sonra dün de Yozgat mitingine katıldı. Yozgat sağın en güçlü olduğu illerin başında geliyor. Son yerel seçimlerde AKP ve MHP ile belediye başkanlığını kazanan Yeniden Refah Partisi’nin toplam oyu yüzde 92’yi buluyor. CHP ise bu ilde ancak yüzde 2.2 oy alabilmişti. İşte Özgür Özel CHP için çok hazin olan bu tabloya rağmen üçüncü mitingi burada yapmaya karar verdi Çünkü “protesto edin” çağrılarına Türkiye’de ilk kez Yozgat’taki çiftçiler karşılık vermiş ve kent merkezine traktörleriyle gelerek protesto gösterisi yapmışlardı. İktidar ise bütün çiftçilere trafik cezası keserek intikam almıştı. Özgür Özel hem çiftçilerin cezalarını CHP’nin ödeyeceğini açıklamış hem de Yozgat’ta miting yapma kararı almıştı. Bu karar aslında CHP’liler için biraz korkutucuydu ve pek çok kişi “Yanlış oldu, Yozgat’ta hüsrana uğrarsak diğer illerdeki mitingler başlamadan biter” demişti. Ancak hemen herkes büyük şaşkınlığa uğradı. Dün Yozgat, Yozgat olalı böyle bir coşku ve kalabalık görmemişti çünkü. CHP sadece yüzde 2.2 oy aldığı Yozgat’ta olağanüstü bir kalabalık toplayarak hem iktidara güçlü bir mesaj verdi hem de çok büyük bir moral kazandı. BUNU YAZMAK GEREK Yandaşların umudu “hakiki!” içerikte Yandaş medya günlerdir İmamoğlu ve onun üzerinden CHP’yi karalamak için her türlü oyunu oynuyor. Yalan haberlerle oluşturulmaya çalışılan algının kamuoyunda pek etkili olmadığı görülüyor. Başta TRT olmak üzere yandaş medyanın tamamı bir aydır sadece İmamoğlu ve yolsuzluk konuşuyor. Yalanın bini bir para. Belli ki artık söylenecek yalan kalmadı, kalmadığı gibi bunların inandırıcı da olmadığı görülüyor, çünkü kimi yandaş yazarlar artık “iddianame çıksın daha neler göreceğiz” diye yazmaya başladılar. Hele biri yalanlarını itiraf edercesine “hakiki içerik çıksın işte o zaman yandılar” diye bile yazdı. Zavallılıktır bu. KOMİK “Gizli” ev ortaya çıkarılmış AKP’li dizi oyuncularına iş vermediği gerekçesiyle hapse atılan Ayşe Barım’la ilgili yeni bir linç kampanyası daha başlatıldı. Habere bakar mısınız? Ayşe Barım’ın Kaz dağlarında “gizli” evi ortaya çıkarılmış. Ev bu yahu, nesi gizli olabilir. Başını dinlemek için belki aileden ve çok yakın dostlardan başkasına söylenmemiş bir ev gizli olabilir mi? Üstelik bu ev kendisinin de değil, 6 yıllığına kiralanmış. 6 yıl için 1 milyon 200 bin lira ödemiş Ayşe Barım, aylığı 16 bin liraya geliyor. “Vay” diyor yandaş medya “Bu gizli evde neler oluyordu?” diye soruyor. Bunların iyice şaşırdılar artık, akıllarını yiyecekler, tabii varsa. Bİ SOR BAKALIM Sanatçıları fişleyen kim acaba? Hani yıllardır “Bu iktidar teflon tava gibi hiçbir şey yapışmıyor üzerine” diyorum ya Erdoğan’ın “sanatçıları fişlediler, kendilerinden olmayanlara zorbalık ediyorlar buna eyvallah etmeyiz” sözleri üzerine bu yine aklıma geldi. İktidar nalıncı keseri gibi hep kendine yontuyor. Yahu CHP “tam yalakalık yapan” birkaç kişi dışında kime ne söz söyledi. Ama iktidar öyle mi, kendinden olmayana hayat hakkı tanımıyor. Siz bugüne kadar Erdoğan’ın “sanatçı buluşmalarında” kendisine yalakalık yapmayan bir sanatçıyı davet ettiğini gördünüz mü? “Fişleme” diyor ya haydi bir tane örnek vereyim. Oktay Kaynarca sırf gezi direnişine katıldığı için fişlenmedi mi, programı apar topar yayından kaldırılmadı mı? ÇOK GÜLDÜM Vardiyalar üçe çıkacak, çünkü… Denk gelmiş, Yıldırım Tuna bu pazar bir miting fıkrası yollamış. Tabii fıkra bu ülkemizle ilişki kurmaya kalkmak olmaz, sakın denemeyin. Başbakan mitingde toplanan kalabalığa “Dış güçlerin yaptırımları nedeni ile artan enflasyonu indirmek için daha az ücretle ve daha çok çalışmalıyız!” demiş, “O zaman da bizler İki vardiya çalışırız” diye biri bağırmış aradan. Başbakan “Teşekkürler. Gerçek vatanseverlik bu işte. Mutfak giderlerini ve öğünleri azaltmak zorundayız” der demez de bu sefer “Öyleyse bizim vardiya adedimiz de kesinlikle üçe çıkacak” diye aynı kişiden cevap gelmiş. “Bravo” demiş Başbakan, “İşte bize yürekten inanan bir vatandaşımız. Bu arada mesleğiniz nedir arkadaşım?.” “ Mezarlıklar Müdürlüğü Defin İşleri..!” GÜNÜN SÖZÜ Yargımız her zamankinden daha bağımsız ve tarafsız şekilde görevini yapıyor. ADALET BAKANI YILMAZ TUNÇ",https://www.nefes.com.tr/yazarlar/can-atakli/yozgat-bile-boyleyse-29346
Can Ataklı,105 yıl sonra geldiğimiz durum,23 Nisan 2025 06:00,"Bugün 23 Nisan. Bundan tam 105 yıl önce tüm dünyaya örnek olan Milli Kurtuluş Savaşımızın başladığı gün. 23 Nisan 1920’de Mustafa Kemal önderliğinde Türkiye Büyük Millet Meclisi kuruldu ve milli mücadelenin meşalesi yakıldı. Büyük Atatürk bu kutlu günü “Milli Egemenlik ve Çocuk Bayramı” ilan etti. Çok anlamlıydı bu günün çocuklara ithaf edilmesi. Atatürk bir anlamda milli bir meclisin açılmasını, küllerinden doğan bir devletin çocukluk dönemi olarak tanımlıyordu. 19 Mayıs milli mücadelenin başlaması için Anadolu’ya geçiş günüydü ve bu gün gençlere verildi. Çünkü büyük mücadeleyi öncelikle gençler verecek, savaştan sonra ülkenin kalkınması için var güçleriyle çalışacaktı. 30 Ağustos büyük zaferin silahla kazanılmasının onuruyla silahlı kuvvetlerin bayramı oldu. Ve 29 Ekim, yeni devletin taçlanmasını sağlayan cumhuriyet bütün milletin bayramı oldu. Genç Türkiye Cumhuriyeti milli bağımsızlık, milli egemenlik, demokrasi ve hukuk devleti temelleri üzerine oturtuldu. Dünyaya kafa tutmayan ama dik duran, ülkesinin çıkarlarını önde tutan, kimseye kin ve nefret beslemeyen, dostunu kollayan, düşmanını korkutan bir cumhuriyetti bu. Ama yıllar içinde erozyona uğradı bu ilkeler. Hele bugün geldiğimiz hale bir bakın. Kim milli egemenlikten, bağımsızlıktan, hukuk devletinden ve demokrasiden bahsedebiliyor ki artık. Ekonomimiz güçlü devletlerin başkanlarının iki dudağı arasında, askeri gücümüz uluslararası bir paktın ellerinde, egemenliğimiz ve bağımsızlığımız tartışılır halde, demokrasi tümüyle rafa kaldırılmış, hukuk devleti parti devletine dönüşmüş durumda. Ama şunu çok iyi biliyoruz. Bu ahval ve şerait altında muhtaç olduğumuz kudret damarlarımızdaki asil kanda mevcut. Korkuya, endişeye, karamsarlığa kapılmanın alemi yok. Bu büyük millet her badireyi aşacak güçtedir. Bİ SOR BAKALIM Bir açılım rüzgârı esiyor esmesine de nasıl sonuçlanacağı hâlâ bilinmiyor. DEM Parti heyeti 4’üncü kez İmralı adasında ağırlaştırılmış müebbet hapse mahkûm edilmiş terörist Abdullah Öcalan’ı ziyarete gitti. Her ziyaretten sonra hep aynı açıklamalar yapıldı; “Görüşme çok olumlu ve verimli geçti.” Aynı şekilde partilerle yapılan görüşmelerden sonra da bu klişe açıklama yapıldı. Olumlu ve verimli ne anlama geliyor? Bunu bilen yok. Millet olarak şunları öğrenmek istiyoruz; Bu açılım sonunda nasıl bir Türkiye manzarası olacak? Terörsüz Türkiye ne demek? PKK’nın silah bıraktığını nasıl anlayacağız? Terörist Abdullah Öcalan’a ne olacak? PYD’nin kurduğu devlet resmen tanınacak mı? CANIMI SIKAN ŞEYLER AKP genel başkanı Erdoğan konuşurken vatandaşın biri “AKP sebep, enflasyon sonuç” yazan pankart açmış. Ve tutuklanmış. Neden? Çünkü bu pankartın cumhurbaşkanına hakaret olduğuna karar verilmiş. Dünyanın hukuk açısından en geri ülkesinde bile yaşanmaz böyle bir olay. Savcılar muhtemelen Erdoğan’ın “Faiz sebep enflasyon sonuç” tezine bir gönderme olarak kabul etmişler bu cümleyi. Velev ki öyle, özgür bir vatandaşın bir düşüncesini açıklaması suç mu? Artık öyle günler yaşıyoruz ki, yargı sopasını kullanan iktidar akla gelecek gelmeyecek her bahaneyi kullanarak insanları hapse atabiliyor. HOŞUMA GİDEN ŞEYLER Bakalım gazeteci Erdem Beliğ Zaman bugün için neler göndermiş; Dinci Millî Eğitim Bakanı Yusuf Tekin, liseli protestocu öğrencilerin ellerinde baltalarla saldırı düzenlediğini söyledi! Kendileri baltaya hacet görmeden eğitim sistemini gerici elleriyle parçaladı! *** Rize’de bir kişi 2. Abdülhamid kostümüyle sınıfta ders anlatmış… Söz konusu kişi kostüm giymeye alışkın olmalı zira sınıf kürsüsünde ders anlatabildiğine göre o güne kadar da öğretmen kostümü giyinmiş! “TRT, kamuoyuna sunduğu doğru, ilkeli ve bağımsız haberlerle hem ülkemizde hem de uluslararası alanda örnek gösterilen bir medya kuruluşudur.” Erdoğan neden Bahçeli’yi ziyaret etmiyor?",https://www.nefes.com.tr/yazarlar/can-atakli/105-yil-sonra-geldigimiz-durum-30068
Can Ataklı,Siyasi bir kurum da nedir?,06 Mayıs 2025 06:00,"MERAK ETTİĞİM ŞEYLER 18 gün Azrail’e direndikten sonra hayata veda eden Sırrı Süreyya Önder’in cenazesinde saldırıya uğrayan Özgür Özel ile ilgili en çarpıcı tepkiyi MHP genel başkanı Devlet Bahçeli gösterdi. Bahçeli adına yayınlanan bildiride CHP’den “siyasi bir kurum” genel başkan Özel’den ise “bu siyasi kurumun yöneticisi” olarak söz edildi. Ne demek bu şimdi? Böyle bir tanımla ilk kez karşılaşıyoruz. Bahçeli neden CHP genel başkanından söz etmedi? Bu soru zihnimde ister istemez “Bahçeli’nin açıklamalarını kim yazıyor?” sorusu uyandırdı. Çünkü tanıdığımız bildiğimiz Bahçeli böyle bir açıklama yapmaz. Bu açıklama sanki iktidar içindeki bir çekişmenin ürünü gibi. AKP içinde didişen ve güç savaşı yapan gruplar olduğu söyleniyor. Bahçeli bu açıklaması ile adeta “bir taraf” gibi davranmış oluyor. Başta Erdoğan olmak üzere AKP’nin bakanları ve yöneticileri saldırıyı kınarken Bahçeli ise kınamakla birlikte saldırıya uğrayanın adını anmayarak farklı bir tavır koymuş oluyor. Bahçeli “Söz konusu CHP ise ben sizinle aynı kanıda değilim, eğer CHP ile bir işbirliği yapmak istiyorsanız ben yokum” mu demek istiyor yoksa Bahçeli üzerinden siyaset yürütenler “DEM’e çok güvenmeyin bir anda MHP desteği kesilir” mesajı mı vermek istiyor. Onca kargaşa arasında üzerinde çok durulmayan Bahçeli mesajına ben bu açıdan bakıyorum. MERAK ETTİĞİM ŞEYLER Eski bile olsa bir milletvekili hayatını kaybettiğinde teamüllere göre ilk tören mecliste yapılır. Ancak Sırrı Süreyya Önder için mecliste tören yapılmadı. DEM’li milletvekili için milletvekili kimliği ile değil de sanatçı kimliği ile Atatürk Kültür Merkezi’nde bir tören düzenlendi. Törene bazı AKP’li yetkililer katılmış olsa bile alışılmış devlet erkanı yoktu. Mecliste tören yapılsa cenaze bir süreliğine asker tarafından taşınacaktı, bundan mı çekindiler? DİKKATİMİ ÇEKEN ŞEYLER Yargı ve adliye haberleri yaptığı görülen bir internet sitesi var. Adı Son TV. Bu sosyal medya hesabı son günlerde İmamoğlu operasyonu ile ilgili çok ilginç iddialar öne sürüyor. Son TV’nin son yayınladığı haberlerden biri Erdoğan’a çok yakın olan ve AKP döneminde anormal zenginleşen bazı müteahhitlerle ilgili. Habere göre savcılık Erdoğan’a yakın bazı büyük müteahhitlerin Ekrem İmamoğlu ile gizlice görüştüklerini ve İmamoğlu’nun cumhurbaşkanı olacağını düşünerek şimdiden yatırım yaptığına inanıyor. Size Son TV haberinden bir bölüm sunayım; * Adnan Çebi başta olmak üzere, geçmişte Cumhurbaşkanı Erdoğan’a en yakın duran işadamları artık İmamoğlu ile gizli temaslarda. * Bu iş adamları Erdoğan’a neden ihanet etmeyi göze aldılar? * 2028’i beklemeden İmamoğlu’na neden biat masası kurdular? * Kamu ihaleleriyle zenginleşip, bugün devlete karşı hizalanmak ne anlama geliyordu? * Ve en kritik soru: Devlet, bu ihaneti sadece sizce seyredecek mi?” YENİ ÖĞRENDİM Her ne kadar Kıbrıs dönüşü İsrail’e yine veryansın etse de Erdoğan yönetiminin İsrail’in “kırmızı çizgimiz” diye dayattığı taleplerini kabul ettiği ileri sürüldü. Bu iddia bizzat bir ay önce İsrail genel kurmay başkanı olan Eyal Zamir tarafından dile getirildi. Bir basın toplantısı yapan Eyal Zamir’in cümleleri şöyle; * Dürzi bölgelerindeki varlığımız, onların talebi ve güvenliklerini sağlamak içindir. * Son günlerde Türk ordusunun mevzilerine düzenlenen İsrail saldırıları, İsrail’in gelecekteki güvenliğini sağlamak içindir. * Türk ordusunun Suriye’nin güneyinde veya sahil bölgesinde konuşlanma hakkı yoktur. * Suriye’nin güneyinde Sünni, Müslüman Kardeşler veya Suriye kaynaklı hiçbir askeri güç yeniden oluşturulmayacak.” * Erdoğan ve Türk ordusuyla iyi bir iletişimimiz var ve Suriye’de çizdiğimiz kırmızı çizgileri kabul ettiler. * Türkiye ile çatışma istemiyoruz ve Türk askeri liderler endişelerimizi iyi anlıyor. * Türkiye’nin, varılan anlaşmalara göre Suriye’deki ekonomik çıkarlardan büyük ölçüde faydalanmasını ve Suriye’deki tüm askeri veya güvenlik varlığından vazgeçmesini umuyoruz.” GÜNÜN SORUSU AKP Genel Başkan Yardımcısı’nın TÜSİAD’ı ziyaret etmesinden hemen sonra TÜSİAD’a neden yeni bir dava daha açıldı?",https://www.nefes.com.tr/yazarlar/can-atakli/siyasi-bir-kurum-da-nedir-32729
Can Ataklı,Cümle aynen olmayabilir,15 Nisan 2025 06:00,"ANALİZ DEM Parti Van Milletvekili ve İmralı Heyeti üyesi Pervin Buldan, İtalya’nın başkenti Roma’da, farklı ülkelerden 300’ün üzerinde katılımcının destek verdiği “Abdullah Öcalan’a Özgürlük, Kürt Sorununa Çözüm Uluslararası Konferansı”nda konuştu. Buldan konuşmasında, “Bu sürecin birkaç ay içinde tamamlanması öngörülüyor, yani Haziran sonuna kadar sürecin tamamıyla başarıya ulaşması bekleniyor. Çünkü biz biliyoruz ki atılacak olan her adım, Sayın Öcalan’ın fiziki özgürlüğüne giden yoldur aynı zamanda” dedi. Bu cümle doğal olarak “Öcalan haziran ayında hapisten çıkacak” yorumuna neden oldu. Öyle ya, sürecin tamamlanması Öcalan’ın fiziki özgürlüğüne kavuşmasına giden yolsa, bu yolun sonu Apo’nun hapisten çıkması anlamına gelir. Ancak konuşmanın bu şekilde yorumlanması belli ki sarayda bir tür telaşa neden oldu. Telaşın nedeni sanıyorum İmralı heyeti ile Erdoğan’ın yaptığı görüşme sonucu böyle bir anlaşma sağlandığı yolunda algı oluşturması. Bunun üzerine başında Fahrettin Altun’un olduğu Dezenformasyonla mücadele merkezi alel acele bir yalanlama yayınladı. Yalanlamada “DEM Parti Van Milletvekili Pervin Buldan, katıldığı bir programda, örgütün silah bırakması ve kendini feshetmesine yönelik sürecin, haziran sonuna kadar başarıya ulaşmasının beklendiğini belirtmiştir. Buldan, bahse konu programda, ‘Öcalan, haziran ayında serbest kalacak’ şeklinde bir ifade kullanmamıştır.” denildi. Teknik olarak doğru. Pervin Buldan böyle bir ifade kullanmadı. Ama cümle birebir aynı olmasa da kastedilenin o olduğunu inkar etmek bana göre pek mümkün değil. MERAK ETTİĞİM ŞEYLER Sabah Gazetesi yazarı Yavuz Donat da Bahçeli ile konuşanlar kervanına katıldı. Donat, “Erdoğan’la birlikte Diyarbakır’a gitseniz ne kadar iyi olur” demiş Bahçeli de cevaben “neden olmasın” karşılığını vermiş. Bence de çok iyi olur. Ama öncelikle Bahçeli’nin bir gün görüntüsü olmadan sesiyle (onu da konuşanların ifadesine dayanarak yazabiliyorum) bir gün fiziki görünümüyle ama sesi olmadan kamuoyunun karşısına çıkıyor. Bugün MHP’nin grup toplantısı var. Bahçeli gruba katılır ve sonunda sesini ve görüntüsünü birlikte izleyebilirsek Diyarbakır’a gitme planı da doğrulanmış olur. CANIMI SIKAN ŞEYLER Bazı maçlarda futbolcuların ellerinde pankartlarla sahaya çıkması görülmedik bir şey değil. Ama bu pankartlarla genellikle ya günün sosyal önemine göre bir slogan yazar ya da milli birlik beraberlik ruhunu yansıtan bir slogan olur. Ancak Sivasspor pazar günü sahaya çıkarken alışılmışın dışında bir pankart taşıdı? Futbolcuların taşıdığı pankartta, “Doğal olan normal doğum” yazıyordu. Nereden çıktı bu slogan? Kadınların nasıl doğum yapacağına futbol takımları mı karar verecek artık? Toplumun AKP iktidarına karşı öfkesini meydanlarda haykırdığı günlerde bu tür iktidar yalakalıkları anlamsızdan da öte saçma sapan bir şey. KAFAMI BOZAN ŞEYLER Eğer bütün dünya bir teröristin ülke yönetimine geçirmesine ses etmiyor ve onunla ilişki kuruyorsa Türkiye’nin bunu yapmasında bir sakınca yok. Ama işin suyunu çıkarırcasına herkesten farklı olarak bu teröristle kucaklaşıyor, sevgi gösterileri yapıyor, kola girip gülücükler saçıyorsanız işin rengi değişir. Hiçbir şey olmasa bile bu Colani denilen terörist iki Türk askerini diri diri yakan adam değil mi? Hakan bey bu pozu verirken yüreğinde o askerlerin sızısı hiç mi rahatsız etmedi kendisini?",https://www.nefes.com.tr/yazarlar/can-atakli/cumle-aynen-olmayabilir-28266
Can Ataklı,Oylar artmazsa ne olacak?,15 Mayıs 2025 06:00,"ANALİZ Gündemde PKK’nın kendini feshetmesi var ama sarayın aklı kesinlikle bunun oylara nasıl yansıyacağında. İktidar ve yandaşları fesih kararını bir bayram gibi kutlayabilir ama bunun siyasi sonuçları AKP’nin oylarını artırmazsa ne olacak? Şu ana kadar bir seçim anketi yapılmadı. Zaten yapılmamalı da. Dürüst bir şirketin yapacağı anket için en az bir hafta geçmesi gerek. Her şey konuşulsun, millet neyin ne olduğunu anlasın, seçim anketi ondan sonra yapılsın. Şu anki izlenimlerime göre yandaş medyanın zafer çığlıklarına ve estirdiği bayram havasına rağmen kamuoyunda çok olumlu bir tepki yok. Son iki günde kiminle konuştuysam hep kuşkulu yanıtlar aldım. Milletin önemli bir bölümü PKK’nın kendini feshettiğine tam inanmıyor ya da bunu kabul etse de durumun çok farklı olmayacağını düşünüyor. Erdoğan bu operasyondan sanıyorum oy patlaması bekliyordur. Bu konuda hüsrana uğrarsa, AKP’deki kan kaybı sürerse açılımın akıbeti de tehlikeye girebilir. Ama en az bir hafta sonra yapılacak anketlerde AKP oylarının ciddi biçimde arttığı görülürse, Erdoğan harekete geçer ve anayasa değişikliği için düğmeye basar. DİKKATİMİ ÇEKEN ŞEYLER PKK’nın kendini feshetmesinden sonra DEM partinin de talep ettiği anayasa değişiklikleri yeniden gündeme geldi. Erdoğan DEM parti desteği ile anayasayı değiştirecek sayıya ulaştı. Ancak değişiklikler bu sayı ile kabul edilirse mecburen referanduma gidilecek. Erdoğan’ın şu sıralar en büyük korkusu halkın gerçek nabzının ölçülmesi. Mecliste üstünlük sağlansa bile kamuoyunun yüzde 50 desteğinin alınamayacağı görünüyor şu an, yani referandum AKP için büyük tehlike. Bu nedenle Erdoğan bütün gücünü mecliste 400 oyu bulmak için harcayacaktır. Şu an itibarıyla mecliste Erdoğan’ın arasında duracak DEM Partililerle birlikte 379 milletvekili var. Demek ki 21 milletvekili daha gerekli. Bunları bulmak mümkün olur mu? Bazı milletvekillerinin duygularına seslenilmesi halinde 400’ü bulmak çok zor olmayabilir. KAFAMI BOZAN ŞEYLER Boğaziçi Üniversitesi rektörünün çalışmasına izin verdiği tek öğrenci kulübü İslami Araştırmalar Kulübü, sözleriyle kamuoyunda tepkilere neden olan Nurettin Yıldız’ı konferans vermesi için davet etmiş. Dışarıdan da getirilen küçük bir grubun izlediği bu konferansı protesto eden öğrenciler önce polis tarafından dövüldü sonra da 97 öğrenci gözaltına alındı. Öğrencilerin götürüldüğü Vatan emniyet binasının etrafı bariyerlerle çevrildi, avukatların bile içeri girmesine izin verilmedi. Oysa hem anayasaya hem yasalara göre avukatların bilgi ve temsil hakkını engellemek, savunma hakkını gasptır. CHP Milletvekili Mahmut Tanal gece Vatan emniyete gitti, bu duruma tepki göstererek “Bu karanlık ortamda gözaltı işlemleri şeffaf olmalı, hukuki temsil engellenmemelidir. Gözaltı değil rehin alma düzenine geçilmiş durumda!” dedi. Son günlerde sürekli “demokratikleşmeden” söz ediliyor. Böyle demokratikleşme mi olur? YENİ ÖĞRENDİM İktidarın yanlış ekonomi politikaları en çok kiralara yansıdı. Büyük kentlerde kiralar 10-15 kat arttı. Bu da ev sahipleri ile eski kiracılar arasında çok ciddi tartışmalara yol açıyor. Boş veya boşalmış evlerde sorun yok. Ancak örneğin 5 yıl önce, o günün fiyatlarıyla bile yüksek kabul edilen, 5 bin liralık evler bugün 50 bin lira oldu. Eğer evde kiracı hâlâ oturuyorsa ev sahibi kirayı 50 bin liraya çıkaramıyor ama tahliyeye zorluyor. Bir yakınımdan öğrendim, bazı mahallelerde eski kiracılar üzerinde birbiriyle akraba olan esnafın da baskısı başlamış. Eski kiracılar esnaf tarafından rahatsız edilerek evden çıkmaya zorlanıyormuş. Kötü ekonomik yönetim işte böyle tamiri güç sosyal sorunlara da neden oluyor. HOŞUMA GİDEN ŞEYLER Gazeteci Erdem Beliğ Zaman bugün için iki iğneleme göndermiş; ABD Başkanı Trump, Meksika Körfezi’nin isminin Amerika Körfezi; Basra Körfezi’nin isminin de Arap Körfezi olarak değiştirilmesini önermiş. Yalnız kendi fikrim olmadığına eminim, milyarlarca kişi tavsiyemi destekleyecektir; ben de Trump’ın adının “manyak” olarak değiştirilmesini öneriyorum! Dışişleri Bakanı Hakan Fidan, kendisinin 4-5 sene evvel ağır arsenik ve cıva verilmek suretiyle zehirlendiğini açıkladı… Bu açıklamayı şimdi yapabildiğine göre, açıklamasının içeriğine inanmamıza lüzum yok! GÜNÜN SÖZÜ Adalet Bakanı Yılmaz Tunç, “Dünyanın en şeffaf yargı sistemi Türkiye’dedir. Bu bir abartı değil, hakikattir.”",https://www.nefes.com.tr/yazarlar/can-atakli/oylar-artmazsa-ne-olacak-34730
Can Ataklı,Bavullardaki paradan sonra Jammer’da da çuvalladılar,30 Nisan 2025 06:00,"DİKKATİMİ ÇEKEN ŞEYLER Yandaş yani “operasyonel” medya devlet kurumları tarafından sızdırılan otel görüntüleri üzerine mal bulmuş mağrubi* gibi atladı. İmamoğlu ve ekibi rüşvet parasını bavullara doldurup bir otele gelmişler, bunların dağıtılması görünmesin diye otelin güvenlik kameralarını kapatmışlar. CHP bu iddiaya anında cevap verdi ve bavulların içinde “Jammer” yani sinyal kesici olduğunu açıkladı. Bu kez de “Belediye başkanının neden jammer kullandığı” sorulmaya başlandı, “kimin dinlemesinden çekiniyorsunuz” türü abuk sorular soruldu. Bu konuda cevapları bizzat Fatih Altaylı’ya konuşan Özgür Özel verdi. Dedi ki; “İBB’nin jammerlarını biz almadık, envanterde bu jammerlar vardı. Bizden önce İBB Başkanı’nın konvoyunda jammer minibüsü vardı” Sonra kamera kapatma olayına değindi. Şöyle dedi; “MİT Başkanı İbrahim Kalın partiye geldi. Otoparktan girişi, asansör çıkışı, toplantı odası gidişi, bütün kameralarımızı CHP’de bantlamak istediler, izin verdik bantladılar.” Ardından da sıra Erdoğan’a geldi. Bu konuda da şöyle konuştu; “7 Mart 2025’te Avrasya Toplantı Merkezi’nde hem salonun bütün kameraları hem de Erdoğan’ın çıkıp dinlendiği makam odasının olduğu kattaki kameralar koruma ekibi tarafından teker teker bantlandı.” *DEYiMİN ANLAMI: Büyük bir zenginliğe kavuştuğunu zannedenlerin aşırı sevinç ve coşku göstermesi. BUNU YAZMAK GEREK Bazı okurlar ve izleyiciler ara sıra takılıyor ama saray trolleri “yandaş medya” dememe çok bozuluyor ve “sen yandaş değil misin?” diye soruyor. Hemen söyleyeyim; “Hayır ben yandaş gazeteci değilim. Yandaş kelime anlamı olarak taraftar demektir ama yandaş dediğim gazeteciler sadece bir tarafta değiller. Onlar aynı zamanda operasyonlar yapıyorlar.” Devletin elindeki bilgiler bu sözde gazetecilere veriliyor, onlar da iktidarın operasyonlarına katkı sağlamak için ekranlarda ve köşe yazılarında bunları anlatıp algı oluşturuyorlar. Açıkçası “yandaş” dediklerim aslında “operasyonel” gazeteciler, yani aparattan öte bir şey değiller. KOMİK İmamoğlu operasyonundan sonra inanılmaz komiklikler de yaşanıyor. Özellikle son operasyonda gözaltın alınanlara sorulan sorular evlere şenlik. Örneğin ikinci el araba alan bir isme “Aracın eski sahibi yurtdışına çıkmış, neden?” diye sorulmuş. Dün de bir otoparkta “gizlenmiş” olduğu söylenen araçlar çıkmış. Ama yandaş medyada haberin yayınlanış biçimi içler acısı. Aynen şöyle haber; “İstanbul Cumhuriyet Başsavcılığı tarafından yürütülen soruşturma kapsamında tutuklanarak görevden uzaklaştırılan eski İBB Başkanı Ekrem İmamoğlu’nun lideri olduğu öne sürülen yolsuzluk örgütünün bir sitenin otoparkına gizlediği belirlenen milyonlarca lira değerindeki çok sayıda lüks otomobile el konuldu.” İyi de lüks otomobil alanlar bunu saklamak için mi alırlar? ANALİZ Aylardır anlattığım bir konu var. Diyorum ki “Erdoğan’ın parlamenter sisteme geçmesinden başka şansı yok. Bu ucube sistem çöktü, istese de gidemiyor, 4’üncü kez aday olma şansı da yok. Hem kendini korumak hem de dokunulmazlık zırhına bürünmek için parlamenter sisteme geçmek zorunda.” Bunu Erdoğan’ın kendiliğinden dile getirmesi zor. Ama Özgür Özel Erdoğan’a yardımcı oldu ve “parlamenter sisteme geçiş çağrısı” yaptı. Fatih Altaylı’nın programına katılan Özel, tam program bitecekken bombayı pimini çekip ortaya bıraktı ve “İmamoğlu serbest bırakılmazsa Mansur Yavaş cumhurbaşkanı olur, parlamenter sisteme geçilir o zaman İmamoğlu da başbakan olarak icranın başına geçer” dedi. Kısacası parlamenter sisteme geçiş tartışması artık başlayacaktır. Hayırlı olsun. GÜNÜN SÖZÜ Omuz omuza verip yapıları yenileyelim. Tabi tabi, 22 yıldır iktidarda ben varım zaten.",https://www.nefes.com.tr/yazarlar/can-atakli/bavullardaki-paradan-sonra-jammerda-da-cuvalladilar-31498
Can Ataklı,Akar’ın bitmeyen son kuruşu,06 Nisan 2025 05:00,"ACAYİP YAZILAR Bakanların “satın almama özgürlüğü” günündeki halleri pek hoştu. Gerçi daha neyin ne olduğunu bile anlamamışlardı. Bir günlük “satın almama özgürlüğü” ile CHP’nin başlattığı “marka boykotunu” karıştırmışlar. Sanıyorlar ki ikisi aynı eylem. Oysa CHP bazı markalara karşı sürekli boykot yaparken gençler ise bir günlük “satın almama özgürlüğünü kullanma” eylemine ön ayak oldu. Bakanlar etraflarına kalın bir koruma ordusu alıp çarşı pazarda alışveriş telaşına düştüler. Halkı “haydi gelin alışveriş yapın” diye coşturmaya çalıştılar. Hele eski genelkurmay başkanı Hulusi Akar coştukça coştu, “Şimdi çarşıya çıkıyoruz, son kuruşumuza kadar harcayacağız” dedi. Daha ayın 2’si. Son kuruşuna kadar harcayanlar kalan 28 günde ne yapacaklar acaba? Tabii Akar’ın umurunda değil, onun “son kuruşu” belli bitmek tükenmek bilmeyen bir son kuruş. Nitekim alışveriş olarak gitti kilosu 1640 lira (binaltıyüzkırk) olan pastırma aldı. Yahu milletin son kuruşu o pastırmanın bir dilimine bile yetmiyor. Bir başka bakan da gitti “İsrail’i protesto amacıyla boykot listesine giren” üründen aldı. Maliye bakanı Mehmet Şimşek ise şaşkın, hemen her gün “Aman fazla tüketmeyin, ihtiyacınız dışında bir şey almayın, enflasyonu düşürmemiz gerek” diye çırpınıyor. Komediye bakar mısınız? CANIMI SIKAN ŞEYLER Sarayda bir “Dezenformasyonla mücadele merkezi” var biliyorsunuz. Kendince “yalan” olan haberlere anında müdahale ediyor. Gerek bu merkez gerekse iktidarın diğer birimleri son iki günde yayınlanan bazı haberleri yalanlamadıkları gibi bir de duymazdan geldiler. Örneğin Dışişleri yetkilileriyle PYD temsilcilerinin İncirlik Amerikan üssünde Amerikalı ve Fransız gözlemcilerin katılımıyla ateşkes ilan edildiğinidünya medyası yazdı. Yine İsrail Suriye’deki T4 üssünü yerle bir etti. Buraya Türkiye’nin üs kuracağını iddia eden İsrail “Bu Erdoğan’a uyarıdır” dedi. Amerikalı senatör Chris Murphy. Murphy, “İmamoğlu muhtemelen Trump’ın onayıyla tutuklandı” dedi. İki günde yayınlanan bu üç habere de iktidardan tek tepki ve yalanlama bile gelmedi. KOMİK İktidarda ve yandaş medyasında bir sevinç bir sevinç. Neymiş Özgür Özel ATV ve ahaber’i boykot etmiş ama buna tepki gösteren millet çarşamba akşamı ATV’nin reytingini patlatmış, ATV o gün en çok izlenen kanal olmuş. “Reyting patladı” dedikleri Fenerbahçe-Galatasaray maçı. Bu iki takımın maçı paralı olmayan hangi kanalda olursa olsun reytinglerde ilk sıraya oturur. Boykotun anlamını bilmeyen ve anlamayanlar işte böyle saçma sapan bir tezle “Millet CHP’yi dinlemedi, ATV’ye koştu” diye yayın yapar. ATV’nin maç reytingi önemli değil, boykota konu olan markaların durumu ne ona bakmak gerek. ÇOK GÜLDÜM Fıkralarının tiryakisi olduğunuz Yıldırım Tuna bir müftünün Volkan Konak’ın arkasından söylediği iğrenç sözler üzerine şu bilindik kıssayı göndermiş; Bir kuş Hz. Süleyman’a gelerek, kanadını bir dervişin kırdığını söyler. Hazreti Süleyman dervişi hemen çağırtır: “Bu kuş senden şikâyetçi, neden kanadını kırdın?” Derviş “Sultanım, ben bu kuşu avlamak istedim. Yanına kadar gittim kaçmadı. Teslim olacağını düşünerek üzerine atladım. Tam yakalarken kaçmaya çalıştı, o esnada kanadı kırıldı” der. Hz. Süleyman kuşa döner: “Adam da haklı. Niye kaçmadın?” Kuş: “Onu derviş kıyafetinde gördüğüm için kaçmadım. Avcı olsaydı hemen kaçardım. Derviş olmuş birinden bana zarar gelmez, bunlar Allah’tan korkarlar diye düşündüm.” Hazreti Süleyman savunmayı doğru bulur ve kısasın yerine getirilmesini ister. “Kuş haklı, hemen dervişin kolunu kırın” diye emreder. Kuş o anda “Efendim, dervişin kolunu kırarsanız, kolu iyileşince yine aynı şeyi yapar. Siz üzerindeki derviş hırkasını çıkartın. Çıkartın ki, benim gibi kuşlar bundan sonra ona aldanmasın.” HOŞUMA GİDEN ŞEYLER Gazeteci Erdem Beliğ Zaman sizin için iki iğneleme göndermiş; Muhalif gazeteci Faruk Bildirici’yi kendinden habersiz AKP’ye üye yapmışlar… Ben olsam ses çıkarmazdım; bakarsınız bakan da yaparlardı da bir soluk alırdık! *** Önce Aybüke Pusat, TRT’deki Teşkilat dizisinden çıkarıldı; sonra Cem Yiğit Üzümoğlu hakim karşısına çıkarıldı… İktidarın bırakın muhaliflerine, kendinden iyi oyunculara bile tahammülü yok!",https://www.nefes.com.tr/yazarlar/can-atakli/akarin-bitmeyen-son-kurusu-26288
Can Ataklı,Bu ikramiyeleri kim kazanıyor?,13 Nisan 2025 05:00,"ACAYİP YAZILAR Yıllar önce Milli Piyango gelirlerini artırmak amacıyla bilet çekilişi haricinde örnekleri dünyada da olan yeni oyunlar devreye sokulmuşu. Bunlardan en çok tutan “Loto” oyunuydu. Milli Piyango bileti almaktan daha cazip olduğunu düşünen milyonlarca kişi Loto oynamaya başladı. Sonra bu Loto’ya Şans topu, Süper loto gibi isimlerle benzer oyunlar da eklendi. Ve bir gün Milli Piyango da özelleştirildi. Şimdi Milli Piyango özellikle internet üzerinden “Soft Casino” gibi çalışmaya başladı. Loto’ya ilgi de hayli arttı çünkü 6 rakam tutturulamadığı için birkaç hafta hatta birkaç ay devredile devredile ikramiye miktarı inanılmaz rakamlara çıkıyor. Son olarak Loto tarihinin en büyük ikramiyesini verdi. Haftalarca devredildikten sonra ikramiye rakamı 756 milyon liraya çıktı ve sonunda bir kişi bu parayı kazandı. Ancak burada çok dikkat çekici olan şey şu; Bir kaçı hariç çok büyük rakama ulaşan ikramiyeyi kazananları öğrenemiyoruz. Tabii şirket “Talihli isminin açıklanmasını istemiyor” açıklaması yapıyor. Tamam da yüz milyonlarca lira saklanabilecek bir para değil talihli ne kadar adını açıklamak istemese de bu mutlaka sızar, birileri öğrenir ve medyanın haberi olur. Nitekim geçmiş yıllarda Milli Piyango’dan büyük ikramiyeyi kazananı gazeteciler olarak mutlaka bulurduk. Oysa şimdi biri 760 milyon kazanıyor ve kimse bulamıyor. İşin doğasına aykırı bu. Çok şüpheli bir durum yani. Bİ SOR BAKALIM Artık Cumhur İttifakının bir ortağı haline gelen DEM parti sonunda muradına erdi ve AKP genel başkanı ile de görüştü. Üstelik bu görüşme sarayda yapıldığı için DEM’liler cumhurbaşkanı düzeyinde kabul gördüler. Görüşmeden sonra her zaman olduğu gibi DEM’liler dişe dokunur bir açıklama yapmadılar. Her zaman söyledikleri “Görüşme olumlu geçtiğini, sürecin güzel olduğunu” söylemekle yetindiler. Daha sonra ise medyaya DEM’in 13 maddelik bir talepler listesi yansıdı. DEM parti ise “zorunlu” diyerek bir açıklama yaptı ve AKP genel başkanına bir istek paketi sunmadıklarını, söz konusu taleplerin zaten defalarca dile getirildiğini ileri sürdüler. Dikkatimi çeken şu; DEM’liler ister Erdoğan’a böyle bir talep listesi vermiş olsunlar ister bunlar zaten daha önce açıklanmış olsun, 13 maddelik talepler listesinde Selahattin Demirtaş’ın özgür bırakılması yok. CHP genel başkanı her konuşmasında “Demirtaş’a özgürlük” derken DEM neden bunu dile getirmiyor? İRONİ Sarayın operasyonu ile önce diploması iptal edilen sonra da gizli tanıklı iddialarla hapse atılan Ekrem İmamoğlu Cuma gün üç duruşmaya birden çıktı. Ama güvenlik gerekçesiyle duruşmalar Çağlayan Adliyesi’nde değil Silivri’de yapıldı. Silivri’deki duruşmaları Ergenekon davasından biliyoruz. O zaman da Silivri’deki hapishanede kurulan özel mahkemelerde yargılanmıştı generaller, subaylar, aydınlar, gazeteciler, sanatçılar ve sendikacılar. Demek yine aynı şey olacak, yeri göğü inlettikten sonra “kumpas” diyecekler ve işin içinden sıyrılacaklar. MERAK ETTİĞİM ŞEYLER AKP genel başkanı Erdoğan kendisine “Cuntacı” diyen Özgür Özel’e 500 bin liralık hakaret davası açtı. İyi de “Cuntacı” tanımı hakaret sayılır mı? Cunta “genellikle silah gücünü de kullanarak iktidarı ele geçirmek ya da iktidarı sürdürmek” demek. Erdoğan “Ben cuntacı değilim” diyerek Özgür Özel’e “yalan beyanda bulunmak” iddiasıyla dava açabilir belki. Ama geçmişte bizde cuntalar vardı ve şimdi dünyada hala var. Siyasi bir tanım hakaret olamaz herhalde. ÇOK GÜLDÜM Yabancı gözüyle Türkiye belki böyledir Bu Pazar için Yıldırım Tuna’nın gönderdiği fıkra çok anlamlı. Kim bilir belki Türkiye hakkında hiç bilgisi olmayan yabancılar böyle düşünüyorlardır. - E gittin, gezdin ve geldin... Anlat bakalım, nasıl bir yer oraları?.. - Nüfusun çoğu damak tatları yüksek insanlardan oluşuyor dostum. Belli ki dünyanın en iyi ekmeğini oranın belediyeleri üretiyor... - Gerçekten mi? - Evet, inanamazsın. İnsanlar o ekmeği alabilmek için saatlerce kuyrukta bekliyorlar.",https://www.nefes.com.tr/yazarlar/can-atakli/bu-ikramiyeleri-kim-kazaniyor-27800
Can Ataklı,"Hişt, hişşt sakin ol sevincine hakim ol",13 Mayıs 2025 06:00,"ANALİZ Nihayet beklenen oldu ve PKK dün sabah saat 09.00 itibarıyla “kendini feshettiğini” açıkladı. Sorun bitti mi, Türkiye terörsüz ülke haline geldi mi? İşte orada durun. Çünkü PKK’nın “kendini feshettiği” açıklaması çok sorunlu. Doğal olarak “barış çağrısına” karşı çıkmak mümkün değil, kim ister terörün devam etmesini? Ancak PKK’nın “fesih açıklaması” iktidarın söylediği gibi “hiçbir pazarlık yapılmadı, devlet terörle masaya oturmaz, örgütü dağıtmaz ve silahları bırakmazlarsa kendileri bilir” söylemine hiç uymuyor. Çünkü PKK lafla kendini feshetmiş gibi görünse de kendini devlet yerine koymuş ve bir zafer kazandığını ilan etmiş gibi görünüyor. Açıklamada hiçbir geri adım yok, fesih dışında siyasi olarak yenilgi, çaresizlik görünmüyor tam tersine örgütün 100 yıllık bir savaşı kazandığı söyleniyor. Kararın açıklanmasıyla birlikte iktidar ve yandaşlarında çok büyük bir sevinç yaşanmaya başladı. Kürt nüfusunun daha yoğun olduğu bölgelerde devletin teşvik ve desteği ile halaylar çekildi. Operasyonel medya dün gün boyu “Erdoğan’ın büyük zaferi, terör bitti artık, Türkiye dünya lideri olduğunu gösterdi” yayınları yapıldı. Oysa sakin olmak gerek. Çünkü öyle bir aşamaya gelindi ki, yarın “keşke her şey olduğu gibi kalsaydı” bile diyebiliriz. BUNU YAZMAK GEREK PKK’nin kendini feshettiğini açıkladığı bildiri çok sorunlu. Lozan anlaşmasına gönderme yapılmış. Türkiye soykırımcı ülke olarak ilan edilmiş. Varılan noktanın bir diriliş devrimi olduğu belirtiliyor. Bütün siyasi partilerin, sivil toplum kuruluşlarının, dini inanç çevrelerinin bu devrime destek vermesi isteniyor. Anayasa değişikliği kelime olarak kullanılmadan meclisin derhal harekete geçmesi isteniyor. Türkiye üzerinde uluslararası bir baskının kurulması isteniyor. Olay çok sıcak ve iktidar kanadı PKK’nın bildirisinin içeriğini tartışmıyor. Ama bilin ki bu açıklama sorunlarla doludur ve çok ciddi tartışmalara neden olacaktır. ŞAŞIRDIM Yıllardır “Özal tedbirsiz davranması sonucu eceliyle mi öldü yoksa öldürüldü mü?” tartışması yapılır. PKK’nin fesih bildirisinde bu konuda müthiş bir iddia var. Açıklamada aynen şu cümle yer almış; “Turgut Özal’ın Kürt sorununu siyaset yoluyla çözme arayışı gelişti. APO bu arayışa 17 Mart 1993 Ateşkesiyle cevap vererek yeni bir süreç başlattı. Ancak reel sosyalizmin ağır etkileri, savaş çizgimize dayatılan çeteci anlayışlar ve derin devletin Turgut Özal ve ekibini ortadan kaldırması, Kürt inkâr ve imha siyasetinde ısrar ederek savaşı tırmandırması neticesinde bu yeni süreç sabote oldu.” Dikkat ettiyseniz bir tahminden ya da iddiadan söz etmiyorlar, doğrudan “derin devlet öldürdü” diyorlar. DİKKATİMİ ÇEKEN ŞEYLER İktidarın “terörsüz Türkiye” sloganının altında yatan gerçek şudur; Özellikle Amerika’nın baskısı ile PYD’nin Suriye’de kurduğu/kuracağı Kürt devletine zemin hazırlamak ve Türk vatandaşlarını bu konuda ikna etmek. Nitekim PKK açıklamasında “PKK 12. Kongresi, pratikleşme süreci Önder APO tarafından yönetilmek ve yürütülmek üzere PKK’nın örgütsel yapısının feshedilmesi ve silahlı mücadele yöntemini sonlandırması kararlarını alarak PKK adıyla yürütülen çalışmaları sonlandırdı” deniyor. Yani PKK silahlı mücadeleyi bırakarak yeni bir aşamaya geçildiğini ilan ediyor. İktidar “terörü bitirdik” söylemi ile bir taraftan puan kazanmaya çalışırken diğer taraftan da kendi arzuladığı yeni bir anayasa için kolları sıvıyor. Saray danışmanı Mehmet Uçum “demokratikleşme” adı altında yeni anayasa çalışmalarının hemen başlayacağını ilan etti bile. MERAK ETTİĞİM ŞEYLER İktidarın sevinçle karşıladığı PKK’nin fesih kararı için yapılan kongreye Abdullah Öcalan’ın da video konferans yöntemiyle katıldığı ileri sürüldü. İyi Parti milletvekili Turan Çömez “Apo’nun İmralı’dan görüşmelere katılması uygun ulunmadı, ama katarakt ameliyatı bahanesiyle hastaneye götürülen Öcalan kongreye buradan başkanlık yaptı” iddiasında bulundu Öte yandan PKK bildirisinde yer alan “Sürecin pratikleşmesi sürece önder Apo’nun yönetiminde olacak” açıklaması da kafa karıştırdı Buna göre Apo serbest mi bırakılacak yoksa İmralı’da kendine tahsis edilecek evden mi yönetecek süreci?",https://www.nefes.com.tr/yazarlar/can-atakli/hist-hisst-sakin-ol-sevincine-hakim-ol-34254
Can Ataklı,Bahçeli hiç mi sevilmiyor?,22 Nisan 2025 06:20,"Bİ SOR BAKALIM Açılım konusunda aynı yolda yürüyen iki önemli siyasetçi ağır kalp ameliyatı geçirdi. MHP genel başkanı Devlet Bahçeli 5 şubat günü hastaneye kaldırıldı, ameliyat edildi ama o günden beri gerçek anlamda ortaya çıkmadı. Bahçeli telefonlar ediyor, uzun açıklamalar yapıyor, bir kere de ortaya çıktı. Diğeri DEM milletvekili Sırrı Süreyya Önder. O da kalp ameliyatı geçirdi şu sıralar durumunun çok iyi olmadığı açıklandı. Gelelim bu iki ismin hastalığı nedeniyle yaşananlara. Sırrı Süreyya Önder için herkes hastaneye koştu, cumhurbaşkanı yardımcısı bile hastana önünde sağlık raporu verir gibi açıklamalar yaptı. Televizyonlar hala hastane önünden canlı yayın yapıyor saat başı haberlerde sağlık durumu kamuoyuna açıklanıyor. Hastane dolup taşıyor, siyasetçiler, akademisyenler, gazeteciler ve DEM’e oy veren halk merakla Sırrı Süreyya’nın sağlık durumunu izliyor. Oysa Bahçeli için bunların hiçbiri yapılmadı. Ne hastanenin önü doldu taştı ne iktidar yetkilileri saat başı açıklamalar yaptı. Sırrı Süreyya Önder’e gösterilen bu ihtimam Bahçeli’ye neden gösterilmedi acaba? DİKKATİMİ ÇEKEN ŞEYLER Başından beri şu diploma olayı bana gerçekçi gelmedi. Ancak ilk günden beri bu karardan dönüleceğine ve diplomanın iade edileceğine inandığımı söyledim. Çünkü 35 yıl önceki bir diplomanın iptali akıl alır gibi değil. Ayrıca aynı süreçten yararlanan ve İstanbul Üniversitesine yatay geçiş yaparak diploma alan çok sayıda kişi var, onların da diplomaları iptal edildi. Konu yargıya yansıyınca İstanbul Cumhuriyet Başsavcılığı mecburen soruşturma başlattı. Savcılık 47 kişinin ifadesini alacakmış. BENCE BU ŞU DEMEK OLUYOR; Akılsızca alınan bu karardan vaz geçilecek. Ama “vazgeçtim” demekle olmuyor, zorunlu olarak iş mahkemeye gidecek, bir süreç sonunda mahkeme büyük olasılıkla “Yatay geçişlerde maddi menfaat bulunmadığı görülecek, ayrıca “kazanılmış hak” kapsamında diplomalar iade edilecek. BUNU YAZMAK GEREK Kıbrıs’ta organize suç örgütü lideri olarak tanımlanan ve bir süre önce öldürülen Halil Falyalı’nın elinde tuttuğu 50 kasetten 45’inin MİT tarafından alındığı ancak 5 kasetin kayıp olduğu haberi geçen hafta ortalığı karıştırmıştı. Cumhurbaşkanlığı sarayına kadar uzanan iddialar şok etkisi yaratmıştı. Ancak tam bir hafta boyunca skandalda adı geçenler tek kelime bile açıklama yapmadı. Nihayet dün Dışişleri bakanlığından bir “yalanlama” geldi. Ama bu yalanlama sadece Hakan Fidan ile ilgili. Bakanlık “Bakanının adı geçen skandalla hiçbir ilgisi olmadığını” ileri süren bir açıklama yaptı. Daha sonra da Süleyman Soylu sosyal medya hesabından yaptığı paylaşımda “mafya ve uyuşturucu baronlarıyla nasıl mücadele ettiğini” anlatarak iddiaları yalanladı. Ama bu yalanlamalar pek ikna edici ve mantıklı değil. Dışişleri bakanlığı neden sadece kendi bakanını korudu? Soylu ise mafya ile mücadele ettiğini söylüyor ama Halil Falyalı Türkiye’de aranan bir isim olduğu halde neden kendisine dokunulmadı, neden Kıbrıs yönetimine bu konuda bir baskı yapılmadı, bunlara hiç değinmiyor. ŞAŞIRDIM Çok tanınmış bir ayakkabı firmasına milyonluk ceza yazılmış. Çünkü bu şirket ayakkabı imalatı sırasında bazı ayakkabılarda domuz derisi kullanmış ama bunu yasal tanıtımında belirtmemiş. Bir üründe kullanılan tüm malzemeler yazılmak zorunda. Eğer şirket bazı ürünlerinde domuz derisi de kullandığını yazmıyorsa bu elbette bir suç. Ancak Ticaret bakanlığının ceza gerekçesinde “dini hassasiyetleri aykırı bileşenlerin açıkça belirtilmesi” gerektiği vurgulanıyor. İslam dinine göre “domuz eti yemek” haram. Peki domuzun herhangi şekilde “yenmeden” kullanılması da haram mı? Değil ama toplumda böyle bir hassasiyet olabilir. Şirket de bunu gözeterek belli ki domuz derisini yazmamış. Ama kurnazlık işe yaramamış. NOT: Örneğin bazı ameliyat iplikleri domuz bağırsağından yapılıyor. Ameliyat olan pek çok kişinin vücudunda iplik eriyene kadar domuz bağırsağı duruyor yani. Bu haram mı? Değil elbette.",https://www.nefes.com.tr/yazarlar/can-atakli/bahceli-hic-mi-sevilmiyor-29813
Can Ataklı,AKP muradına erdi ve İstanbul’u ele geçirdi!,27 Nisan 2025 05:30,"Biri bana “bekleniyor muydu?” diye sorarsa kesinlikle “evet bekleniyordu” cevabını verirdim. Nihayet bu beklenen de gerçekleşti ve İstanbul Büyükşehir Belediyesine ikinci büyük operasyon yapıldı. Bu operasyonla İstanbul Büyükşehir Belediyesinin tüm yönetim kademeleri gözaltına alındı. Ana operasyon İSKİ üzeninden yapıldı ama gözaltına alınanlar arasında istifa eden genel sekreter, genel sekreter yardımcıları, Boğaziçi İmar Müdürlüğü’nün yetkilileri, zabıta müdürleri de var. Belediyenin en güçlü isimlerinden Murat Ongun’un eşi ile İmamoğlu’nun eşi Dilek İmamoğlu’nun kardeşi de gözaltına alınalar listesinde. Böylelikle Büyükşehir yönetimi de fiilen iktidarın kontrolüne girmiş oldu. Adliyeden aldığım bilgilere göre İmamoğlu operasyonunu yürüten savcılara dünden itibaren 8 savcı daha eklendi. Şimdi sıranın İGDAŞ’a geldiği belirtiliyor. İGDAŞ’ın da yönetiminin bertaraf edilmesi halinde belediye tümüyle AKP’nin eline geçmiş olacak. Erdoğan 6 yıldır büyük öfke içinde İstanbul’u kaybetmenin ve kaynaklara ulaşamamanın sıkıntısını yaşıyordu. Açıkça yazmalıyım ki belediyeye kayyım atanmasından bile daha etkili bir operasyondur bu. Henüz İstanbul’da adını bile milyonlarca kişinin bilmediği bir CHP’li belediye başkanının bu durumla baş etmesi ve denetimi elinde tutması pek mümkün değildir. Tabii bu operasyon ve arkasından dün bütün yandaş kanallarda yapılan yayınlara bakınca olağanüstü bir kirletme ve algı operasyonunun da başladığı anlaşılıyor. Amaç CHP’yi halkın gözünden iyice düşürmek ve erken seçim çağrılarına bir son vermek. İşte bu aşamada CHP’nin çok soğukkanlı davranması ve sürecin kontrolünü elinden kaçırmaması, hem kent mitinglerine hem de siyasi ve hukuksal savaşa aralıksız devam etmesi gerekiyor. Günün tesadüfü İSKİ operasyonu tam da İSKİ'nin Kanal İstanbul bölgesindeki inşaatları durdurma kararını verdikten bir gün sonra yapıldı. Mili Piyango bayileri çok dertli Biliyorsunuz CHP’nin boykot listesinde Demirören grubuna dahil olan Milli Piyango da var. Ancak bu boykotta küçük bir sorun var. Önceki gün Milli Piyango Bayileri Meslek Odası Başkanı ile konuştum. “Özgür Bey’in boykot çağrıları çok doğru, ancak Milli Piyango’ya boykotun fazla bir anlamı yok, üstelik zaten çok azalan bayi sayımız adeta açlığa mahkum edildi” dedi. “Neden?” diye sordum. Şöyle anlattı; “Milli Piyango en eski piyango kuruluşu, milli kuruluş. İktidar bu güzide kuruluşu sattı. Ama alan grubun en az kazancı Milli Piyango’dan. Millet sembol olarak gördüğü Milli Piyango biletini almıyor ama şirketin diğer oyunları bütün hızıyla devam ediyor. Hele internet üzerinden oynanan oyunlarda bir azalma yok. Milletin aklına Milli Piyango deyince lotolar, şans topları ve sanal oyunlar gelmiyor.” Haksız mı? Galiba haklı, öyle değil mi? Ondan ancak AKP’ye sağlık bakanı olur Gazeteci Erdem Beliğ Zaman’ın pazar için gönderdiği iğnelemeleri sunuyorum; İstanbul’da çarşamba günü meydana gelen 6.2’lik deprem sonrası AKP’li Cumhurbaşkanı Erdoğan, “Artık taş üstüne taş koymanın vakti geldi...” demiş… E yirmi küsur yıldır memleketi sanki onlar yönetmiyor! Divan edebiyatından şu beyti kendilerine hediye ediyorum: Erişir menzil-i maksuduna aheste giden, Tir-i reftar olanın payine damen dolanır! Çeviri: Gideceği yere yavaş giden salimen ulaşır, acele edenin ayaklarına şeytan dolanır! *** Sağlık Bakanı Kemal Memişoğlu, “evlenip de çocuk yapmayan çiftlerden aile olmaz, olsa olsa karı koca olur” dedi… Kemal Memişoğlu gibilerden de hiçbir cacık olmaz, olsa olsa AKP hükümetlerinden birinde sağlık bakanı olur! Sanki senin cep telefonun yok Bu pazar için gönderdiği fıkraya “Depremden bunaldık, e hava da pek iyi değil, biraz gülelim” notu eklemiş Yıldırım Tuna. Fıkra çok komik ama siz yine de çocuklarınızın yanında yüksek sesle okumayın veya yüksek sesle kahkaha atmayın; Gümrük memuru kadının çantasında yapay erkeklik organı bulunca “Evli misiniz?..” diye sormuş, “Evet?..” “O zaman bu ne?..” “Evinizde sabit hatlı bir telefonunuz var mı?..” diye sormuş kadın sinirlenerek. “Evet var?..” “O zaman sen niye yanında cep telefonu taşıyorsun?..”",https://www.nefes.com.tr/yazarlar/can-atakli/akp-muradina-erdi-ve-istanbulu-ele-gecirdi-30884
Can Ataklı,Çalık bu işten kurtulabilir mi?,11 Mayıs 2025 05:00,"İstanbul’da korkunç bir olay yaşandı. Çalık Holding’in Şişli’deki merkez binası önüne gelen bir kişi yıllardır hak ettiği tazminatı alamadığını söyleyerek yetkililerle görüşmek istedi. Erol Eğrek adlı işçi içeri alınmayınca yanında getirdiği ruhsatlı tabancayı çıkararak havaya üç el ateş etti ve intihar edeceğini söyledi. Holdingin korumaları ise Eğrek’in elindeki silahı almayı başardı ama ne olduysa ondan sonra oldu. Korumalar tabancalı işçiyi dakikalarca tekme tokat dövdü. Bir süre sonra hastaneye götürülen Erol Eğrek burada hayatını kaybetti. Çalık Holding yönetimi ise alel acele bir açıklama yayınlayarak söz konusu kişinin tüm haklarını aldığını ama 10 yıldır yargıyı sürekli meşgul ettiğini ileri sürdü. Çalık açıklamasında Erol Eğrek’in ölüm nedeninin daha sonra geçirdiği kalp krizi olduğu iddia edildi. Ne kadar kolay değil m? Arkasına iktidarı alan zenginler ölümlü bir olaydan bile hiçbir vicdani sorumluluk duymadan kolayca sıyrılacaklarını düşünüyorlar. Oysa sorumlu sadece gözaltına alınan korumalar değildir. Korumalar bu kadar vahşice hareket edebilecek cesareti herhalde patronlarından alıyorlardır. Demek ki patronlar “Buraya yaklaşan olursa ne yapabiliyorsanız yapın” talimatı vermişler. Çalık Holding yönetimi bu işte azmettirici konumundadır. Sarayın İmamoğlu operasyonunda yol kazaları da yaşanıyor. Her nasılsa operasyon sırasında AKP’li olduğu bilinen bir büyük holding patronu hakkında da tutuklama kararı verilmişti. Muhtemelen haber duyulunca AKP’de bir öfke oluştu. Gülaylar Altın, Nişantaşı City’s ve Meydan AVM gibi birçok markanın sahibi Mehmet İlhan Gülay hakkında tutuklama kararı verilince hemen harekete geçildi. İlhan Gülay hapse hiç girmeden aynı gün içinde üç kez savcı önüne çıkıp ifade verdi. Bu üç yeni ifadede daha önce adlarını söylediği bazı AKP’lilerin adını çıkaran Gülay tutuklanmaktan kurtuldu ve serbest bırakıldı. Elbette hakkında suçlama yapılanların tutuklu olarak yargılanmasından yana değilim. Ancak bu çifte standart Türkiye’de yargının bağımsız olmadığının bir kanıtı değil mi? Bu serbest bırakma olayı İmamoğlu operasyonunun bir yolsuzluğun hesabının sorulması değil CHP’yi kirletme amacı taşıdığı net biçimde ortaya çıkmıştır. PKK’yı PKK’lılar mı kurdu ki feshetmeyi PKK’lılar yapıyor? Yandaş medyayı izleyince “barış” adı verilen sürecin haritasını çıkarmak çok kolay oldu. DEM Parti buna göre müthiş bir fedakârlık yapmış. Hiçbir pazarlık yapmamışlar. Hiçbir şart öne sürmemişler. Hiçbir talepleri olmamış. Sarayın “PKK silah bırakacak o kadar” talimatına aynen uymuşlar. Kuzu kuzu istenilen her şeyi yapmışlar. Bu alkışlanmaz mı? Pazar fıkrası yine Yıldırım Tuna’dan geldi. Adam kahvaltıda sabah gazetesine göz gezdirirken “Hanım. Şu haberlere bak, Ekonomi ayvayı yemiş..!” diye bağırmış. “E zaten pek iyi olmadığı biliniyordu” diye cevap vermiş karısı umursamaz bir ses tonuyla. “Yok, yok… Bu son göstergeler bir felaket” demiş adam, “CEO’lar artık aralarında minyatür golf oynamaya başlamışlar, 2 TIR dolusu vatandaşımız gizlice başka bir ülkeye girerken yakalanmış, büyük holdingler yönetim kurulunda yer alan siyasileri işten çıkarmışlar, Ekonomi Bakanı borç para bulmak için gittiği Londra’da kaldığı otel odasını Hazine Bakanı ile paylaşmış, zengin aileler Filipinli bebek bakıcılarını kovup çocuklarının isimlerini öğrenmeye başlamışlar. Durum berbat yani.” MHP’lilere sormak istiyorum; Bahçeli Sırrı Süreyya Önder’in fotoğrafını okşarken ne hissettiniz?",https://www.nefes.com.tr/yazarlar/can-atakli/calik-bu-isten-kurtulabilir-mi-33863
Can Ataklı,Konu “cunta” değil ki,08 Nisan 2025 06:00,"BUNU YAZMAK GEREK İktidarın İmamoğlu operasyonunu başlattığı gün, “kendi ayaklarına ateş ediyorlar” demiştim. Saray İmamoğlu’nun önünü kesmek, CHP’yi kirletmek için müthiş bir operasyon başlattı. Ama tam tahmin ettiğim gibi bu konu ayaklarına dolandı şimdi çaresizlik içinde CHP genel başkanına laf yetiştirmeye çalışıyorlar. Bir kere hesaplar tutmadı, İmamoğlu’nun hapse atılması toplumda büyük tepki ve öfkeye neden oldu. Milyonlar sokaklara döküldü. İktidarın “sokak terörü, provokasyon, vandallık” söylemlerini kimse ciddiye almadı. CHP’nin karışacağını düşünerek kayyım konusunu ortaya attılar ama CHP yönetimi sağduyulu biçimde bunu atlattığı gibi Özgür Özel genel başkanlığını perçinleyerek gücünü artırdı. Sürekli gündem belirleyen saray şimdi CHP’nin belirlediği gündeme göre panik halinde açıklamalar yapıyor. Son örnek “cunta” konusunda yaşandı. Özgür Özel, Erdoğan’ı “cuntanın başı” olmakla suçladı. İktidar ayağa kalktı, bütün bakanlar aldıkları talimat gereği birer dakika arayla twitler atarak Özgür Özel’e ağır hakaretler yağdırdı. Ama bu tepkilerde bile asıl gerçeği sakladılar. Özgür Özel, Erdoğan’a “cuntacı” derken bunu Amerikalı senatör Chris Murphy’nin yaptığı açıklamaya dayanırdı. Dedi ki; “İmamoğlu’nun tutuklanacağından Trump’ın haberi vardı. Darbenin uygulayıcıları burada. Kimi hukuk alanında kimi Saray’da. Ama irtibat da okyanusun ötesinde. Erdoğan’a sesleniyorum. Milletten oy alan Erdoğan’a değil, cunta başkanı Erdoğan’a sesleniyorum. Kendinden sonraki Cumhurbaşkanı’na yapmaya çalıştığın darbeyi ABD’nin icazetini alıp almadığını açık açık söyle.” İktidar ise “Trump’ın onayı” konusunu yok sayıp sadece “cuntacı” üzerinden polemik açmaya çalışıyor. Oysa önce bu korkunç iddiaya bir yanıt verilmeli, cuntacı konusu işin magazin tarafıdır. Sahi; İmamoğlu’nun tutuklanmasında Trump’ın dahli var mı yok mu? GÜNÜN SÖZÜ Elektriğe okkalı zam gelmiş. Bunlar bizden ampulü söndürmemizi istiyor... Bİ SOR BAKALIM Yandaş medyamız pek ilgilenmiyor ama Amerika’da inanılmaz şeyler oluyor. Önceki gün ülkenin 50 eyaletinde birden aynı anda büyük gösteriler yapıldı. Milyonlarca insan Trump’ın politikalarını protesto etti. 50 eyalette birden aynı anda yapılan bu gösterilere karşı ne siyasetçiler ne de medyanın bir bölümü “Provokasyon, sokak terörü, vandallık” gibi yakıştırmalar yaptı. Şimdi merakım şu; Erdoğan Amerika’daki gösteriler için şey diyecek mi? Bizim yandaşlar Amerika’daki gösterileri neden hiç haber yapmıyor ve yorumlamıyor? DİKKATİMİ ÇEKEN ŞEYLER Mecburen yapılan olağanüstü kurultayla Özgür Özel genel başkanlığını pekiştirdiği gibi gücünü de artırdı. Kılıçdaroğlu’nu yeniden işbaşına getirmek ya da hiç olmazsa parti meclisine olabildiğince kişi sokarak güç göstermek isteyenler de büyük hayal kırıklığına uğradı, CHP’de uzun yıllardan sonra genel merkez listesini bir kişi bile delemedi. “Bu sonuç Ekrem İmamoğlu’nun durumunu sarsar mı, Özgür Özel arkasına aldığı güçle cumhurbaşkanlığı adaylığına soyunur mu?” türü soruları şu sırada sormak ve yorumlamak hem erken hem de yanlış geliyor bana. Ama dikkatimi çeken bir noktayı belirtmek istiyorum. Bazı köşe yazarları “Kazanacak tek aday İmamoğlu’dur, onu saf dışı bırakmaya kalkmak veya başka bir aday ortaya çıkarmak Erdoğan’ın kazanmasını sağlayacaktır” demeye başladılar bile. İmamoğlu şu an itibarıyla CHP’nin ilan edilmiş adayıdır, daha önceki seçimde olduğu gibi “kazanacak aday” tartışması başlatmak da hem gereksiz hem de çok yanlıştır. MERAK ETTİĞİM ŞEYLER Bir kalp ameliyatı geçirdikten sonra tam 59 gün hiç ortaya çıkmayan MHP genel başkanı Bahçeli sonunda ortaya çıktı. Ama nedense hiçbir gazeteciyle konuşmadı, kimseyle selamlaşmadı, sesini de hiç çıkarmadı. MHP sanki devlet memuruymuş gibi Bahçeli’nin “mesaiye” başladığını açıkladı. Bu yazıyı yazdığım saate kadar Bahçeli henüz mesai için odasına girmemişti. Bugün MHP grup toplantısı var. Bakalım kürsüye çıkacak mı, sesini duyabilecek miyiz? Öyle ya onca dedikodudan sonra Bahçeli’nin sağlık durumu ile ilgili bilgileri kendisinden duymamız gerekir, öyle değil mi?",https://www.nefes.com.tr/yazarlar/can-atakli/konu-cunta-degil-ki-26697
Can Ataklı,Övmüş mü oldu yani?,09 Nisan 2025 06:00,"KOMİK Önceki akşam bir çok dünya ülkesinde ekran başında oturanlar, Trump- Netenyahu görüşmesinin sonucunu bekliyordu. Aslına bakarsanız Netanyahu kimsenin umurunda değildi ama Trump dünyayı ateşe atan son kararları ile ilgili yeni açıklamalar yapabilirdi. Ve kimsenin aklına, birden Türkiye’nin de gündem olacağı gelmiyordu. Netanyahu’nun, “Türkler Suriye’den çekilsin” sözlerinden sonra sazı ele alan Trump, “Erdoğan diye biri var biliyor musunuz, ben onu çok severim, o da beni sever, çok akıllı adam, sorunlarımız oldu ama mesela rahip olayını çözdüm, sizin aranızdaki sorun da çözülür ama siz de biraz mantıklı olun” dedi. Trump ayrıca Erdoğan’a Suriye’yi aldığını söylediğini ama Erdoğan’ın “Yok ben almadım” dediğini de ekledikten sonra “Belki de benimdir” diye konuştuğunu aktardı. Bizim yandaş medya Trump’ın konuşmasını canlı izledikten sonra coştu. Bir sevinç bir sevinç görmeyin gitsin. Hepsi Trump’ın Erdoğan’ı övdüğünü, Erdoğan’ın bir dünya lideri olduğunu, İsrail’in bizden korktuğu için Amerika’ya sığındığını söylediler. Oysa Trump’ın konuşmasında övgüden çok bir tepeden bakma, “bizim oğlan” yaklaşımı vardı. Yargılanan ve hapse gren bir rahibi nasıl aldığını anlatması da aslında bir skandaldı. Üslubu “Onu dert etmeyin, ben bir şey istersem yapar” havasındaydı. Bizim yandaşların “İsrail’e mantıklı ol dedi, yani ayar çekti” diye sevinmesi de çok saçma, farkında değiller ama asıl ayarı Erdoğan’a verdi. Sadece şunu görelim yeter; Eğer Amerika başkanı tepeden bakan bir üslupla Erdoğan’ı pohpohluyorsa altında mutlaka bir şey vardır. CANIMI SIKAN ŞEYLER Amerikalı bir senatör İmamoğlu’nun tutuklanması için Trump’ın izin verdiğini tahmin ettiğini söyledi. CHP genel başkanı Özel de bu cümleyi tekrarlayarak “Demek yurtdışından icazet alıyorlar” diye konuştu. Adalet Bakanı Yılmaz Tunç, Özel’in bu sözlerine çok öfkelenerek “Böyle saçma sapan bir şey olur mu? Yargı bağımsızdır kimseden icazet almaz” diye karşılık verdi. Ama işe bakın tam da adalet bakanının konuştuğu günün akşamı Amerika Başkanı Trump “Rahibi (Brunson) nasıl aldıklarını” anlatmaz mı? Gerçi bildiğimiz olay; Rahip Brunson 15 Temmuz’a katılmak iddiasıyla tutuklanmıştı. Trump da Erdoğan’a telefon ederek “Rahibi bırak” demişti. Brunson çok kısa bir süre sonra serbest bırakılmış ve Trump’ın gönderdiği uçakla ülkesine gitmişti. Türkiye’nin bir hukuk devleti olduğunu da söyleyen Yılmaz Tunç, Trump’ı dinlerken acaba ne düşünmüştür? MERAK ETTİĞİM ŞEYLER Geçirdiği kalp ameliyatından sonra iki ay hiç görünmeyen Bahçeli, 4 nisan günü ortaya çıkmış ve “mesaisine” başladığını açıklamıştı. Makamında fotoğraf da çektiren Bahçeli hafta başı mesaiye gelmedi.. Dün yapılması gereken grup toplantısı da iptal edildi. Muhtemelen Bahçeli yine kayıplara karışacak. Ancak Bahçeli’nin ortada görünmemesi “mesaisine” devam etmediği anlamına gelmiyor. Belli ki sesiyle de kendini göstermek yerine yine uzun sosyal medya mesajlarıyla sürdürecek mesaisini. Zaten anladığım kadarıyla saray da Bahçeli’nin böyle devam etmesinden yana. ÖNERİ Yeniden ve ezici bir çoğunlukla genel başkan seçilen Özgür Özel’i diğer siyasi partilerden arayıp kutlayan oldu mu bilmiyorum. Bu tür seçimlerden sonra kutlamak âdettendir oysa. Sanıyorum Bahçeli de arayıp kutlamadı Özel’i. O halde Özgür Özel kendinden yaşça da hayli büyük olan Devlet Bahçeli’den kutlama beklemek yerine yeniden seçilmiş CHP genel başkanı sıfatıyla MHP liderini ziyaret etmeli ve geçmiş olsun dileklerini iletmelidir. Bu Türkiye’nin en büyük partisinin genel başkanına yakışacak bir siyasi nezaket örneği olacaktır. Ama bilemiyorum tabii, Bahçeli acaba ziyaret için randevu verir mi? Sanki vermez gibi geliyor bana. Çünkü “Yeni Türkiye”de siyasi nezaket pek umursanan bir haslet değil. GÜNÜN SÖZÜ Bakalım Apo’ya hakaretten ilk dava kime açılacak? ÇOK GÜLDÜM Tabii ki yine Yıldırım Tuna’dan gelen bir fıkrayla neşelenelim; Saray doktoru Saddam’ın bütün dublörlerini toplamış, “Sizlere bir iyi bir de kötü haberim var..” demiş, “İyi haber şu ki Saddam bombalı suikasttan kurtuldu, yaşıyor ve yakında yurt gezisine çıkacak.. Sizler için kötü haber ise bir kolunu, bir de bacağını kaybetmiş olması!”",https://www.nefes.com.tr/yazarlar/can-atakli/ovmus-mu-oldu-yani-26939
Can Ataklı,Saray bu sese de mi kulak vermeyecek?,08 Mayıs 2025 06:00,"Hafta başında çok önemli bir açıklama yapıldı. Açıklamanın içeriği kadar buna imza atan kişilerin kimlikleri de çok önemliydi. Çünkü imza sahipleri Türkiye Büyük Millet Meclisi başkanlığı yapmış 4 kişiydi. Hüsamettin Cindoruk, Hikmet Çetin, Mustafa Kalemli ve Cahit Karakaş, demokratik hukuk devletinin en yüce organı Türkiye Büyük Millet Meclisi başkanlığı yapmış bu isimler kimsenin itiraz edemeyeceği bir demokrasi ve hukuk dersi verdiler bu ortak açıklamalarında. “Yargıya güvenin kalmadığı yerde huzur olmaz” başlıklı bildiride demokratik bir hukuk sisteminde tutuklu yargılananın bir ceza gibi kullanılamayacağı belirtilerek ve Ekrem İmamoğlu’nun derhal serbest bırakılması istendi. 31 yıl önce alınmış bir diplomanın iptalinin siyasi amaçlı olduğu vurgulanan bildiride İmamoğlu’nun tutuklanması ise sadece bir bireye değil siyasete verilmiş bir gözdağı olarak nitelendi. Halkın adalete olan güveninin sarsıldığının belirtildiği bildiride haksız, hukuksuz ve keyfi uygulamalarla bu güvenin tamamen ortadan kalkabileceği ve devletin çökeceği vurgulandı. Bu 4 isim demokratik hukuk devletinin bekçisi olan Türkiye Büyük Millet Meclisini kendi dönemlerinde başarıyla yönetmiş ve hukuk devleti ve demokrasiye yönelik tehdit ve tehlikeleri göğüslemekten asla çekinmemişlerdi. Tek adam rejiminin kendine sağladığı büyük gücün etkisiyle “tek haklı, tek doğru benim” düşüncesiyle davranan Erdoğan’ın u çağrıya kulak vermesi doğru olacaktır. Farklı siyasetlerden gelen ama aynı ortak paydayı paylaşarak Türkiye’de demokrasi ve hukukun üstünlüğünü her koşulda sağlamaya çaba gösteren bu isimlerin deneyiminden yararlanmamak bir iktidar sahibini ne kadar güçlü olursa olsun mutlaka yanlışa götürür. CANIMI SIKAN ŞEYLER Sırrı Süreyya Önder’in AKM’deki cenaze töreninden sonra Özgür Özel’e saldıran kişinin önceden hazırlandığı ve aparat olarak kullanıldığı kesin de bunu kim neden yaptı o henüz meçhul. Polisin iz sürmesi bir sonuç verecek mi? Saldırganın ilişkileri eğer iktidarı zora sokacak bir hale gelirse polis soruşturmayı sürdürebilir veya sonucu açıklayabilir mi? Bence mümkün değil, çünkü polis bunu yapamaz. Nitekim daha işin başından itibaren polisin bu kişiye yönelik tavrı dikkat çekici. Gazeteciler, siyasetçiler, aydınlar terörle mücadele kapsamında sorgulanıyorlar genellikle. Ama CHP genel başkanına saldıran kişi asayiş şubede sorgulandı. Bu kişiye sanki sokakta herhangi biriyle kavga etmiş de yumruk atmış muamelesi yapıldı. Bu bile soruşturmanın sağlıklı yürüyemeyeceği yönünde bize karine sunmuyor mu? SOSYAL MEDYA Türk dünyasının önde gelen 4 devletinin Güney Kıbrıs Rum yönetimini resmen tanıması ve Türk askerini işgalci olarak tanımlayan belgeyi imzalaması doğal olarak kamuoyunda tepki yarattı. İktidar ise bu konuda sessiz, eleştirilere karşı “Bunları aile içinde çözeriz” demekle yetindi. Sosyal medya hesaplarımdan birine gelen Yaşar Yurtseven imzalı bir yazı ilgimi çekti ve sizinle de paylaşmak istedim; Türk devletleri Güney Kıbrıs’ı tanıyınca ağlamayacaksın. Evet onlara kızdık söylendik ama bu gerçekleri unutamayız ki. İRONİ Yandaş medyanın basın ödüllerini dağıtan Erdoğan’dan bir cümle; “Türkiye’de basın özgürlüğü öne sürülerek yapılan haysiyet cellatlıklarının, yalan haberin, iftiranın, dezenformasyonun Batı dahil dünyanın hiçbir demokratik ülkesinde bu kadar sorumsuzca yapılması mümkün değildir. Hep beraber el ele verip bunu değiştirmek, medya ekosisteminin kalitesini artırmak mecburiyetindeyiz.” Demek ki Erdoğan da yandaş medyanın hallerini nihayet gördü. GÜNÜN SORUSU Erdoğan’ı kapıda karşılayan, Sırrı Süreyya için Meclis’e giden Bahçeli’nin neden sadece yüzünü görüyoruz sesini hiç duymuyoruz?",https://www.nefes.com.tr/yazarlar/can-atakli/saray-bu-sese-de-mi-kulak-vermeyecek-33201
Can Ataklı,Bir sanatçının isyanı,01 Mayıs 2025 04:00,"YENİ ÖĞRENDİM Adı şimdilik bende saklı ama diyor ki “Eğer üzerine gitmeye karar verirlerle öyle gizil falan da değil açık tanık olurum.” Bu sanatçı AKP’li olmadığı bilinen bir sanatçı. “Nasıl oldu ama ben de bilmiyorum hem Güngören hem de Esenler’in AKP’li belediye başkanları benden halka açık bir gösteri yapmamı istediler” dedikten sonra bu gösteriler için 30 bin lira istediğini anlattı. Ben de merakla “Olabilir tabii, bilinen bir sanatçısın, her zaman da bizden mi değil mi diye bakmıyor olabilirler” dedim. Sanatçı “Elbette” dedikten sonra devam etti “İmamoğlu ve belediyeye yapılan operasyondan ve hele 11 bin liralık havalenin bile sorulmasından sonra içimde bir öfke oluştu” diye konuştuktan sonra devam etti; “Ben her iki gösteriden sonra 30’ar bin liramı elden aldım. Benden fatura istemediler, zarf içinde para verdiler. Sonuçta ben alacağım paraya bakacağım için fazla dert etmedim, ama şimdi olur olmaz her şeyi rüşvet alınmış verilmiş, yolsuzluk yapılmış gibi gösteriyorlar bu ağrıma gitti.” Soluklanan bu sanatçı daha sonra şunu söyledi; “Aslına bakarsanız benden fatura istemeden ve bir belge imzalatmadan para vermeleri de bir tür yolsuzluk değil mi, bunu CHP’lilere ilettim, gerekirse adımı da ortaya koyarak ve hatta kendimi de yakarak bunları çıkar anlatırım. Madem basit ve ne olduğu bile belli olmayan olaylardan yola çıkarak bir yolsuzluk soruşturması yapılıyor o zaman CHP’li olmayan belediyeler de incelensin.” 30 bin artı 30 bin aman aman bir para değil elbette. Ama yolsuzluğun küçüğü büyüğü olmaz değil mi? Ayrıca acaba sanatçıya elden verilmek için ödenen 30’ar bin liralar nasıl faturalandırıldı, bunun üzerinden birileri haksız kazanç elde etti mi bu da şimdilik bir sır. ŞAKA GİBİ Yandaş (operasyonel) gazetecilerin önde gelenlerinden biri köşesinde 1 Mayıs’ın neden Taksim’de kutlanmaması gerektiğini yazmış. Diyor ki; ÇÜNKÜ... Polisle çatışma görüntüleri kaybettiriyor. -ÇÜNKÜ... Ahalinin geneli eylemciliği sevmiyor. Geçen yılki 1 Mayıs İşçi Bayramı’nda Taksim’e yürümek isteyen bazı kişiler Bozdoğan Kemeri’nin altında barikat oluşturan polislere saldırmıştı. -ÇÜNKÜ... Sokak hareketleri kutuplaşmayı besliyor. -ÇÜNKÜ... Kutuplaşmadan iktidar da kârlı çıkıyor. -ÇÜNKÜ... Kanı deli akanların oy almak gibi dertleri yok. -ÇÜNKÜ... Sendika üyeleri bile sokakta polisle çatışmaya karşı. -ÇÜNKÜ... Mahmut Tanal, kamuoyunun hepsine sempatik gelmiyor. Neymiş? İktidar 1 Mayıs’ta Taksim’i açarsa bunun kendi yararına olacağını düşünüyormuş, yani bir anlamda muhalefete iyilik olsun diye Taksim’i kapatıyormuş. BUNU YAZMAK GEREK İstanbul trafiği ile baş edebilmek için çoğunlukla toplu taşımayı kullanıyorum. Marmaray ve metro istasyonlarında nedense oturma yeri fazla yok. Birçok istasyonda aralıkla sadece üç kişinin oturacağı yerler yapılmış, hepsi bu. Metroda genellikle 5-6 dakika Marmaray’da ise 8-10 dakikada bir tren geliyor. Bu sürede yaşlısı var, beden özürlüsü var, çocuklu kadını var, yorulmuşu var. Boydan boya oturma yeri yapmak herhalde zor olmasa gerek. ÇOK GÜLDÜM Hafta ortasında Yıldırım Tuna’dan bir fıkra sunayım; Küçükken canım annem yemekten bir kaşık alıp bize uzatır ve “Tren geliyor, tren geliyor..” der ve biz de her zaman ikiletmeden yerdik. Çünkü eğer yemezsek bilirdik ki bizi raylardan çözmezdi. MERAK ETTİĞİM ŞEYLER Zaman geçince hemen unutuyoruz. Geçenlerde CHP’li meclis başkanı Can Atalay ile ilgili Anayasa Mahkemesi kararını mecliste okutunca tekrar aklıma geldi. Anayasa Mahkemesi Can Atalay’ın hak gaspına uğradığı gerekçesiyle milletvekili olması gerektiğine karar verince Yargıtay da “Bu mahkeme yasaları tanımıyor” diyerek suç duyurusunda bulunmuştu. Sahi ne oldu o suç duyurusu, bir küçük ihbarla harekete geçilip parti başkanları bile hapse atılırken bu suç duyurusu neden işleme alınmıyor? GÜNÜN SÖZÜ",https://www.nefes.com.tr/yazarlar/can-atakli/bir-sanatcinin-isyani-31714
Can Ataklı,Trump da “smart”tır herhalde,10 Nisan 2025 05:00,"ANALİZ Amerika Başkanı Trump dünyayı karıştırdı. Başta Çin olmak üzere uzak Asya ülkeleri, Avrupa Birliği, gelişmekte olan ülkelerde ciddi bir panik var. Ekonomistler tarihe damga vuran 1929 krizi gibi bir dönem yaşanabileceğini bile belirtiyorlar. Gümrük mevzuatını ve ticaret savaşlarını ekonomi bilgimle tam değerlendirmem mümkün değil. Ancak bir konu kafamı karıştırıyor. Trump Amerika’nın gelmiş geçmiş en çılgın başkanlarından biri olabilir. Kibirli, başına buyruk, küstah tavırları ile diğer ülke liderlerinin de korkulu rüyası haline geldiği de kesin. Ancak Amerika örneğin Türkiye gibi bir kişinin her şeye karar verdiği bir ülke değil. Amerika başkanı çok güçlü olmasına rağmen aldığı her karar sayısız denetim mekanizmalarından geçiyor. Eğer Trump’ın gümrüklerle ilgili son kararı gerçekten Amerika için bir felaket olacaksa bunu açıkça dile getirebilecek ve önleyebilecek mekanizmalar var ve bunlar da çok güçlü. Trump da herhalde Erdoğan’a söylediği gibi kendisini “smart” biri. Ne kadar güçlü olursa olsun sonu belirsiz bir maceraya girmeyi düşünecek kadar gözünü karartamaz gibi geliyor bana. Bu nedenle ilk bakışta, “Amerika’nın dünyayı karıştırdığı gibi kendisinin de çökeceği” yönündeki yorumlara ihtiyatlı yaklaşıyorum. Bir anlamda “Amerika’nın Nas’ı” gibi görünen bu olay bir süre sonra Amerika’nın gerçekten en güçlü ülke olmasına evrilebilir. Biraz beklemek gerek diye düşünüyorum. BUNU YAZMAK GEREK Sarayın bir Dezenformasyonla Mücadele Merkezi var. Bu merkez işine gelmeyen her haberi yalanlıyor, haber yalanlanır yalanmaz savcılar hemen harekete geçiyor. Ancak doğru olmayan haberler iktidar kanadından gelirse bu merkez hareketsiz kalıyor. Son örnek AKP grubunda yaşandı. Partinin genel başkanı kürsüde “CHP’nin yerli ve mili ekonomiyi batırmak için başlattığı boykot” diye başladı bir cümlesine. Bu cümle doğru mu? Değil elbette. Ne CHP’lilerin ne de boykota katılanların birinin bile aklına “ekonomiyi batırmak” gelmedi gelemez. Ayrıca sadece bir günlük boykotla ne ekonomi yara alır ne şirketler zarara girer ne de esnaf mağdur olur. Dezenformasyonla Mücadele Merkezi’nden doğru olmayan bu beyan için bir yalanlama beklemek hakkımız değil mi? CANIMI SIKAN ŞEYLER Bundan 5 yıl öncesindeki bir tv yorumu nedeniyle hakkımda açılan bir dava için dün Çağlayan Adliyesi’ndeydim. Biraz erken gidince çevredeki bir kahvede çay içmek istedim. Ama adliyenin önündeki dev alan tamamen kapatılmış, labirent gibi bir yol açılmış, adliyeden çıkıp hemen karşıya geçmek için bütün meydanı dolaşmanız gerek. Nedir bu korku, nedir bu telaş? Dünyanın hiçbir yerinde bu kadar ilkel bir güvenlik önlemi yok. Ama bizde oluyor, çünkü iktidar sözde güvenlik adı altında gözle görünür bir baskı ve dehşet uyguluyor. Bu kadar geniş güvenlik önlemini gören herkes ister istemez korkuyor ve sessiz kalmayı daha akıllıca görüyor. İşte buna rağmen yıllar sonra halk ilk kez “yeter artık” diyerek öfkesini dile getiriyor ve bu iktidarı kalın bir korku bulutu altına itiyor. DİKKATİMİ ÇEKEN ŞEYLER Bugün 10 Nisan, polis teşkilatının kuruluşunun 180’inci yıldönümü. Türkiye Polis Emeklileri Dayanışma Platformu Başkanı Halis Kahraman’dan “Meslektaşlarımızın talepleri” başlıklı bir mesajını aldım. Bakalım polisler ne istiyormuş; **2023 yılı temmuz ayında çalışan memurlara 7456 sayılı torba yasa ile 8 bin 77 lira tutarında seyyanen ek ödeme verildi. Bu ek ödeme her 6 ayda bir maaş artışı ile 2025 yılı ocak ayından itibaren 16 bin 145 TL tutarına ulaştı. Bu tutar maaş katsayı artışına paralel olarak artacak. Ancak bu ek ödeme emekli memurlara verilmedi. Geçim sıkıntısı çeken emekli memurlara da bu ek ödemenin ödenmesini, **3600 ek gösterge sadece birinci dereceden maaş alan yüksekokul ve üniversite mezunu polislere verildi. Polisler arasında ayrımcılık yaratan bu ek gösterge düzenlemesinin tahsil farkı gözetilmeden çalışan ve emekli tüm polislere mecliste bir yasal düzenleme yapılarak verilmesini, **Ülkemizde halkın güvenliğini sağlamak amacıyla, can ve mal emniyetini için hayatlarını feda eden polislerimizin bu makul taleplerinin ilgili makamlarca değerlendirilerek karşılanmasını talep ediyoruz.",https://www.nefes.com.tr/yazarlar/can-atakli/trump-da-smarttir-herhalde-27121
Can Ataklı,Deprem de Ekrem İmamoğlu’na hak verdi,24 Nisan 2025 06:00,"ANALİZ İstanbul dün çok şiddetli sarsıldı. Öğle saatlerinde olması ve birkaç metruk bina dışında bir hasar oluşmaması en büyük tesellimiz. Ama sanki ilahi bir güç haber verdi dün. “Çok konuşuyorsunuz ama hiçbir şey yapmıyorsunuz hala” dedi bu ilahi güç. Daha bir gün önce iktidar tarafından hapiste tutulan Ekrem İmamoğlu Silivri cezaevinden çığlık çığlığa uyarılmıştı “Kanal İstanbul’u yine yapmaya kalkıyorlar. Bu İstanbul’a ihanettir” demiş ayrıntılı yazısında depreme de dikkat çekmişti. İşte gördünüz deprem bile İmamoğlu’na hak verdi bir anlamda. “Kanal İstanbul saçmalığından vazgeçin, bu bölgenin altı canlı faylarla dolu, şimdi sizi sallıyorum biraz ama siz beni sakın sallamamaya kalkmayın” dedi sanki. Bu deprem özellikle Kanal İstanbul konusunda çok büyük bir uyarıdır. İktidar bölgeyi çoktan sattığı, müteahhitler paraların büyük bölümünü aldıkları için gözlerini karartmış biçimde tam gaz Kanal İstanbul’un yapılması için kolları sıvamış durumdalar. Oysa bu uyarıya kulak verilmeli, öncelikle bu saçma sapan kanal hayalinden vazgeçilmeli, İstanbul’un riskli binaları derhal yıkılarak yenileri yapılmalı. DİKKATİMİ ÇEKEN ŞEYLER Sanki deprem tatbikatı gibiydi İstanbul’u şiddetli biçimde sarsan deprem gündüz saatlerinde yaşanınca adeta “deprem tatbikatı” yapmış gibi olduk. Hasarsız şiddetli depremden sonra çıkarmamız gereken dersler olduğunu yazmalıyım. Öncelikle haberleşme sistemi kısa süreli de olsa bir anda çöktü. Yüzbinlerce kişi telefonla birbirine ulaşamadı. İnternet üzerinden haberleşme ise daha seriydi. Deprem gündüz saatinde yaşanınca çok sayıda kişi panik halinde evine ulaşmak için trafiğe çıktı bu da birkaç saat süren trafik keşmekeşine yol açtı. Bence en önemli ders şu; Marmara’da bir gün mutlaka büyük deprem olacak. Ne kadar konuşsak da kentin depreme dayanıklılık konusunu çözemiyoruz. Bu canlı ve gerçek deprem tatbikatıyla en azından konunun bu kez daha ciddi biçimde ortaya serileceğinin habercisi oldu. CANIMI SIKAN ŞEYLER Bu cüreti nereden buluyor bunlar? Ortada “Abdülhamit’in torunu olduğunu” söyleyen biri geziyor. Kayıhan Osmanoğlu adındaki bu kişi hayli zamandır “Dedem Abdülhamit” diyerek AKP kanallarında boy gösteriyor. Son çıktığı kanalda liselileri tehdit etmiş. Demiş ki; “Bir iki gün önce liseli gençler, cahil gençler devletimize karşı ayaklanmışlar. Tabi onların gücü yetmez. Devletimizin yanında olmaya devam Elhamdülillah. Biz yaşadığımız sürece bu tür kör zihniyetin karşısında olacağız. Osmanlı torunu öldü mü zannediyorsunuz? Bir genç sıralamış... 1- Belediye başkanı serbest bırakılsın, 2- bir şey... Hayırdır siz kimsiniz?” Bunlar bu cüreti nereden buluyorlar. Küçücük bir eleştiri karşısında sabahın köründe insanları gözaltına aldıran savcılar bu hadsiz tehditlere neden hiç seslerini çıkaramıyorlar? KAFAMI BOZAN ŞEYLER Vatandaş buluyor iktidar bulamıyor Pahalılık dur durak dinlemeden sürüyor. İktidar ise “enflasyonu düşüreceğiz” nutukları atmaktan öte bir şey yapamıyor. Piyasa başıboş, dolu dizgin gidiyor. İnsanları hapse atmaktan başka icraat yapamayan iktidar ise kontrolü tamamen yitirmiş durumda. Yazılarıyla zaman zaman bu köşeye de konuk olan Ali Özdemir bir vatandaş olarak bilinen marketleri gezmiş ve aynı gün bu marketlerde satılan soğan fiyatlarındaki farkı ortaya çıkarmış. İşte 22 Nisan 2025 tarihi itibariyle çok şubeli bazı marketlerdeki kuru soğan fiyatları şöyleydi; GETİR: 22,99 TL A101: 20,50 TL ONUR MARKET: 19,99 TL MİGROS: 19,95 TL BİM: 18,50 TL ŞOK: 17,90 TL CARREFOURSA: 16,90 TL FİLE: 16,90 TL KOOPERATİF: 15,90 TL GİMSA: 13,90 TL SEMT PAZARI: 10 TL İktidar denetleyemiyor ama vatandaş buluyor işte. BUNU YAZMAK GEREK Kıbrıs skandalı unutturulmamalı Özgür Özel’in meclis konuşmasıyla pek çok gazetecinin bildiği ama dile getirmekten çekindiği içinde iktidar mensuplarının da adı geçen Kıbrıs skandalı son dönemin en önemli olaylarından biridir. İktidar çok büyük bir yolsuzluk olayının tam ortasında yakalanmıştır. Gazeteciler elbette üstlerine düşen görevi yerine getirerek “fikri takip” yapacaklardır ama önemli olan başta CHP olmak üzere tüm muhalefetin bu olayın üzerine gitmesi gerekir. İktidar çeşitli bahanelerle ve yıpratmalarla bu olayı unutturmak isteyecektir. Muhalefet unutulmamasını ve mutlaka hesap sorulmasını sağlamalıdır.",https://www.nefes.com.tr/yazarlar/can-atakli/deprem-de-ekrem-imamogluna-hak-verdi-30258
Can Ataklı,Böyle emperyalist (!) sömürüye can kurban,09 Mart 2025 03:00,"İRONİ Ukrayna devlet başkanı Zelenski’yi Beyaz Saray’da haşlayan Trump her şeye rağmen bu ülkedeki nadir elementlerin çıkarılması için yapılacak anlaşmayı imzalayacağını söylüyor. Zaten ağır fırça yiyen Zelenski de bu anlaşmanın iptalini istemiyor tam tersine Trump’a mektup yazarak görüşmelerin sürmesini istedi. Amerika Ukrayna’dan ne istiyor ne veriyor? Şu sıralar dünyada en büyük rağbet özellikle batarya yapımında kullanılan lityuma yönelik. Ukrayna’nın şu an itibarıyla lityum üretimi yok, bu konuda Brezilya, Arjantin, Çin ve Amerika başı çekiyor. Ancak Ukrayna’da henüz hiç el değmemiş lityum yatakları var. Lityum dışında nadir element olarak bilinen bazı madenler de Ukrayna toplarında var ve henüz ciddi bir üretim yok. İşte Trump bu madenlere talip ve diyor ki “Madenlerin gelininin yüzde 50’si sizin yüzde 50’si bizim olsun.” Bizim medyamızda bu anlaşma talebi için “İşte vahşi kapitalist emperyalizmin çirkin yüzü,” yorumları yapıldı. Oysa tam tersine keşke “Böyle emperyalizme can kurban olsun” diyebilselerdi. Çünkü Trump Ukrayna’ya yüzde 50 veriyor, buna karşı Türkiye’de yabancıların çıkardığı madenlerin kârının sadece yüzde 4’ü devlete kalıyor gerisi ise yabancı şirketler tarafından götürülüyor. Ukrayna’ya teklif edilen bize sunulsa maden gelirimizin 10 kattan fazla artacak. Meraklısı için yazayım; şu an Türkiye’de 598 maden ruhsatına sahip 113 yabancı şirket var. CANIMI SIKAN ŞEYLER Henüz gidip görmedim ama Zafer Partisi genel başkanı Ümit Özdağ’ın 21 ocaktan bu yana tutulduğu Silivri hapishanesi ziyaretçi akınına uğruyor. Özel izin alanlar Özdağ’ı ziyaret edebiliyor, buna karşı binlerce kişi de cezaevinin uzağındaki bir tarlada nöbet tutan Zafer partililerle toplantılar yapıyorlar. Zafer Partisi yönetimi bu amaçla Silivri’de boş bir tarlayı sahibinden kiraladı. Buraya önce bir çadır kuruldu, ama jandarma gelip bu çadırı söktü. Nöbet tutanlar aşırı soğuğa karşı bu kez ağaçlar arasına naylon perdeler gerdi, jandarma bunları da söktü. Son çare olarak daha kolay örülen strech filmler kullanıldı jandarma bunları da kaldırdı. Zafer Partisi gönüllüleri şimdi açık havda sürdürüyor nöbetlerini. Bu arada tarla sahibi de jandarma tarafından “neden burayı kiraya verdin?” diye sorgulandı. Böyle bir baskı ortamı Ergenekon Balyoz davasında bile oluşmamıştı. O zaman hapiste tutulanların yakınları ve duruşmalara gelen halk hapishanenin kapısının tam karşısındaki çadırda kalabiliyordu. ŞAŞIRDIM Suriye’de terör örgütü HTŞ işbaşına geldiği günden bu yana özellikle Lazkiye bölgesindeki Alevilere karşı korkunç katliamlar yapılıyor. Her gün bölgeden gelen vahşi cinayet görüntüleri insanın tüylerini diken diken ediyor. Youtube konuşmalarımda bunu defalarca dile getirmeye çalıştım ancak “Teyit edilmemiş görüntüler bunlar, Türkiye’de medya hiç ilgi göstermiyor, açıkçası iktidarın Colani’ye desteği nedeniyle bunları anlatmaya biraz çekiniyorum” dedim. Son iki gündür Lazkiye çevresindeki Aleviler karşı atağa geçtiler, vahşi cinayetler işleyen HTŞ terör örgütüne karşı direnişe geçtiler. Bizim yandaş medya bir anda ayağa kalktı. “Esed zulmü yeniden başladı” manşetleri atılmaya başladı. Birkaç aydır “kör-sağır-dilsiz” rolü yapanlar şimdi Aleviler direnmeye başlayınca telaşa kapıldılar. ÇOK GÜLDÜM Pazar gününün fıkrasını yine Yıldırım Tuna gönderdi; Sarhoş adam eczaneye girip, ilacın adını vererek bir ‘İştah şurubu‘ istemiş, eczacı ilacı raftan alıp tam adama uzatırken birden durmuş, “Olmaz!” demiş, “Siz sarhoşsunuz.. Bu şurubun içinde de yoğun alkol var. Onun için alıyorsunuz değil mi?” Adam “Saçmalamayın” diye cevap vermiş ciddileşerek, “Böyle bir şeye tevessül edebilecek bir insan tipi mi var bende? Rica ederim” Eczacı “Tamam, tamam, özür dilerim, buyurun, alın” demiş üzülerek ve şişeyi adama uzatmış, Teşekkür eden adam şişeyi eline almış, “Affedersiniz” demiş nazikçe, “Buzdolabında bunun soğuk olanlarından var mı?” HER GÜN DEM’E DESTEK VEREN BİRİNİ ARAYAN BAHÇELİ CHARLİE’NİN MELEKLERİNDEKİ HİÇ GÖRÜNMEYEN CHARLİE GİBİ OLDU...",https://www.nefes.com.tr/yazarlar/can-atakli/boyle-emperyalist-somuruye-can-kurban-20391
Can Ataklı,Yarı başkanlık sistemi,27 Şubat 2025 05:00,"İktidarın muhalefetten yaptığı transferleri parti yönetimine taşıması ve siyasi çevreler ile medyada, “hangi vaatler karşılığında oldu bunlar” tartışmasına farklı baktığımı dünkü yazımda dile getirmiştim. Özellikle bir anayasa profesörü olan Serap Yazıcı’nın, “parlamenter sisteme dönülmesini sağlamak için” AKP saflarına davet edildiği analizini yapmıştım. Erdoğan bir daha cumhurbaşkanı seçilemeyeceğini çok iyi biliyor, bu nedenle işi muhalefete bırakmadan yeniden “parlamenter sisteme” geçmeyi düşünüyor bana göre. Bu tezimi güçlendiren bir açıklama dün bizzat Serap Yazıcı’dan geldi. Özgür Özel grup toplantısında, Serap Yazıcı’nın CHP’ye gelmek istediğini söylemişti. Yazıcı önceki akşam hayli uzun bir mesaj paylaşarak, Özel’in doğru söylemediğini ileri sürdü. Yazıcı’nın açıklamasındaki bir bölüm bence çok önemli. Şöyle demiş Serap Yazıcı; “CHP’ye katılmamdan memnun olacaklarını, Türkiye’yi bir anayasa değişikliğinin beklediğini, bu değişiklikte belki yarı başkanlık sistemine geçileceğini, CHP’ye katılmamdan kendilerinin genç anayasa uzmanı olan Gökçe Gökçen Vekilin de çok memnun olacağını ifade etti.” Dikkatinizi mutlaka çekmiştir, Serap Yazıcı CHP’lilerin kendisine “yarı başkanlık sistemine geçilebileceğini” söylediklerini belirtiyor. Teşhisim şu; Erdoğan seçim yenilgisinden kurtulmak için yeniden parlamenter sisteme geçişin yollarını ararken, olası bir başbakanlığı halinde mevcut gücünün büyük bölümünü korumak istiyor. Bu nedenle anayasa değişikli maddesini özenle yazabilecek bir uzmana ihtiyacı var. Öyle sanıyorum ki şu sıralar fazla dikkat çekmeyen “parlamenter sisteme dönüş” konusu, yakında ciddi biçimde gündeme gelecektir. Soruları çalanlar ortada dolaşıyor Ekrem İmamoğlu’nun diplomasını dillerine dolayanlar, “diploma iptal edilmese bile İmamoğlu’nun sınavsız olarak yatay geçişle diploma kazanması ahlaka aykırıdır, başkalarının hakkını gasp etmiştir” diyorlar. Bunu savunanlara şunu hatırlatmak isterim 2010 yılında o dönem çok güçlü olan cemaatin (FETÖ) hem üniversite hem de KPSS sorularını kendi adamlarına dağıttığı ve bu yollarla on binlerce kişinin ya üniversitelere girdiği ya da memur olduğu ortaya çıkarılmışı. Bu ahlaksızlığın en az 7/8 yıl sürdüğü ileri sürülmüştü. Ancak sonuçta sadece 3 kişi yargılandı ve hapse mahkum edildi. Ama ne siyasi partiler ne toplum sorular çalındığı için yerlerine başkaları geçen, böylelikle hakları ellerinden alınan, daha doğrusu hayatları kaydırılan yüzbinlerce kişiyi sorun bile etmedi. O sözler nedense ilgi görmedi Siyasette silahlı kuvvetlere yönelik ağır eleştiriler pek görülmez. Askere yönelik eleştirileri son 20 yıldır sadece Erdoğan yapabiliyor. Ancak ilk kez CHP genel başkanı Özgür Özel, meclis kürsüsünden iki kuvvet komutanını hedef alan çok ağır bir konuşma yaptı. Bu konuşma şu ana kadar sadece Ömer Çelik’in, “Bunlar Yassıada zihniyetinin devamıdır” sözleriyle tepki gördü. Medyada neredeyse hiç yer almadı, siyasetçiler arasında tartışılmadı. Dikkatlerden kaçan o konuşmanın ilgili bölümünü size de sunmak istiyorum. Özel, teğmenlerin ihraç edilmesine karşı çıkan Korgeneral Tevfik Algan’ın sürülmek istenmesi üzerine istifa ettiğini belirterek şöyle dedi; “O süreçte Algan’a kimin baskı yaptığını, teğmenlerin ihracı için kimin çırpındığını, bu sürecin medyada köpürtülmesi için kimin uğraştığını biliyorum ve onlara isimlerini vererek sadece şunu söylüyorum: Kara Kuvvetleri Komutanı Selçuk Bayraktaroğlu ve Deniz Kuvvetleri Komutanı Ercüment Tatlıoğlu, ne yaptığınızı biliyorum ve Hulusi Akar’a söylediğimi size de söylüyorum. Siz arkadaşlarınızın hayır duasını değil, bedduasını almış adamsınız.” NOT: Bu konuda dün öğleden sonra Erdoğan çok sert bir konuşma yaptı. Şimdi diğerleri de konuşur. Çarşı karışacak yani. Siz kimin mahsulüsünüz? Gazeteci Erdem Beliğ Zaman, bugün de iki iğneleme göndermiş; Millî Savunma Üniversitesi’nin milliyetçi-muhafazakar rektörü Erhan Afyoncu, onurumuz teğmenlerin okuduğu Subay Andı için “28 Şubat mahsulü” dedi… Madem günlerden ve takvimlerden konuşuyoruz, siz de “15 Temmuz mahsulü” değil misiniz? *** Yüksek enflasyonda Suriye ve Arjantin’den sonra üçüncü sıradaymışız… Dünya lideri olduğumuza göre bu sıralama bize yakışmıyor!",https://www.nefes.com.tr/yazarlar/can-atakli/yari-baskanlik-sistemi-18243
Can Ataklı,Tuvalet 10 milyon lira,23 Şubat 2025 04:00,"Her şeye çılgınca zam geliyor. Genel tuvaletler eksik kalır mı? Onlar da hayli zamlandı. Artık sıkıştığınızda imdadınıza yetişecek tuvaletlere giriş parası en az 10 lira oldu. Ancak tuvalet deyip geçmeyin. AKP genel başkanı Erdoğan’ın “ekonominin ne kadar iyi olduğunu anlatmak için” kullandığı yerlerden biridir tuvalet. Ne demişti bir tarihte? “Tuvalete gitmek eskiden bir milyon liraydı, ama biz ne yaptık, tuvalet ücretini bir liraya düşürdük.” Hiç unutmuyorum Erdoğan bu açıklamayı yaptığında mitinge katılan binlerce kişi büyük sevinçle alkışlamıştı kendisini. Tabi Erdoğan bir milyon liradan bir liraya düşürdüğünü söylerken paradan atılan altı sıfırı kastediyordu. Tuvaletin bir milyon liradan bir liraya düşmesine hayli sevinenlere şunu hatırlatmak istiyorum. Erdoğan’ın altı sıfır atılmasından sonra yaptığı hesaba göre bugün tuvalete gitmek 10 milyon lira oldu. Örnekleri çoğaltabiliriz. Erdoğan iktidara geldiğinde Dolar bir milyon 600 bin liraydı bugün ise 36 milyon 430 bin lira. Simit bir milyon liraydı bugün 15 milyon lira. Ama olsun, ekonomi tıkırında. Yine sıfır atarlar “gördünüz mü nasıl da ucuzlattık her şeyi” derler. Hani siz milletin hizmetkârıydınız? AKP Genel Başkanı Erdoğan’ın en çok kullandığı ve aşağılamak için söylediği sözlerin başında “haddini bil” gelir. Erdoğan en son TÜSİAD’a “haddini” bildiren bir konuşma yaptı. Sonrası biliyorsunuz yargı hemen harekete geçti ve TÜSİAD başkanı ile yüksek istişare kurulu başkanı polis tarafından evlerinden alındılar, “yurtdışı yasağı ve adli kontrol” ile hapse girmekten kurtuldular. Erdoğan ve yandaşları iktidara yönelik en küçük eleştiriye bile tahammül edemiyor ve hemen “Karşınızda devlet var, önce haddinizi bileceksiniz” söylemine sarılıyor. Oysa Erdoğan sıra oy toplama gelince ısrarla “Biz milletin hizmetkârıyız, devlet milletin hizmetindedir” diyor. Ama eleştiri olunca devlet anında asla ses çıkarılamayacak bir güç merkezine dönüşüyor. İşin şakası, ikide bir “haddini bil” demek hizmetkârın evin sahibine ayar çekmesine benziyor. Fahrettin Altun’dan intikam itirafı Sarayın propaganda işlerini yürüten Fahrettin Altun yargının “intikam” amaçlı kullanıldığını itiraf etmiş sanki. Şöyle demiş TÜİSAD’a yapılanları eleştirenlere karşı; “Yassıada yargısı rezaletinden beslenenlerin, 12 Eylül ve 28 Şubat yargı sefaletinden medet umanların yargı bağımsızlığından söz etmeleri, darbe yasalarına duydukları özlemin dışa vurmasıdır. Amaçları yargı bağımsızlığı değil, bağımsızlığı hedef alarak yargıyı baskı altına almaktır.” Sonra da söyle devam etmiş; “Darbe dönemlerinde vesayetçilerin yargıya verdiği brifingleri alkışlayanlar, psikolojik harekât merkezlerinde hazırlanan söylemlerle sivil iradeyi hedef alanlar, özgürlükleri rafa kaldırıp milleti kafese alan yasakları onaylayanların bugün bağımsız yargıdan söz ederek Sayın Cumhurbaşkanımızı hedef alması tek kelimeyle rezalettir; organize kötülüğü ve illegaliteyi meşrulaştırmaya çalışmaktır.” Geçmişi bilmesek bu cümle anlamlı olabilir. Ama Fahrettin Altun aslında “Siz zamanında böyle yapmıştınız, şimdi niye kızıyorsunuz?” diyor. İyi de siz bu günleri bir daha yaşatmamak için iktidara gelmemiş miydiniz? Zamanında biz de aslandık Pazar günleri fıkrasız olmaz. Tabii Yıldırım Tuna’dan geldi; Aslan evlenirken düğününde fare çığlık çığlığa bağırarak aslanı kutluyormuş “Tebrik ederim kardeşim.. Şansın bol olsun kardeşim.” Bu laubaliliğe sinirlenen düğüne davetli başka bir aslan gelip fareyi pençesinin arasına almış “Ne o ?” demiş, “Kimsin sen? Sadece bir faresin.. Aslan nasıl senin kardeşin oluyor bakayım?” Fare “Yahu eskiden ben de aynı sizler gibi bir aslandım” demiş, “Vallahi, evlendik de böyle olduk!” Önce ameliyat sonra dua Gazeteci Erdem Beliğ Zaman bu pazar için iki iğneleme göndermiş; Türkiye’nin en başarılı doktor adaylarının yetiştirildiği Çapa Tıp Fakültesi’nde Kur’an kursu açılacakmış. Cübbeli Ahmet Hoca bile hastalanınca soluğu, dua etmek yerine ameliyat edilmekte bulmuşken şu yöneticilere ne demeli! *** Muhalefet kodeste, Gazeteci hapiste, Geleceğe bak deme; Ülke kaybolmuş siste!",https://www.nefes.com.tr/yazarlar/can-atakli/tuvalet-10-milyon-lira-17325
Can Ataklı,Bunun adı darbedir,19 Mart 2025 06:00,"Darbe anayasayı ve hukuku bir kenara bırakmak geçici bir süre için olsa da kendi hukukunu uygulamaktır. Darbeyi ister asker silah zoruyla ister siviller devlet gücünü ele geçirerek yapsın darbe darbedir. Türkiye uzun bir süredir darbe koşullarını yaşıyor. Hukuk artık keyfe göre uygulanıyor. Anayasa bir kenara bırakıldı, açık ihlaller sıradan olay haline geldi. Ekrem İmamoğlu’nun diplomasının iptali devlet gücünün bir hukuksuzluğu yerine getirilmesinde kullanılmasının çok çarpıcı bir örneğidir. Siyasi parti liderlerinin hapse atılması, geçmişe dönük operasyonlarla seçilmişlerin tutuklanması, gazetecilerin, sanatçıların, işçilerin, holding patronlarının soruşturmalara tabi tutulması akla ve mantığa olduğu gibi tüm hukuk kurallarına da aykırıdır. İktidar büyük yenilgiyi önlemek için darbeye başvurmuş ve olabilecek en saldırgan hale gelmiştir. Bunun sonu asla hayırlı değildir. Sonu henüz belirsiz yeni açılım süreci DEM partinin ziyaretleriyle sürüyor. DEM Parti’nin ziyaret ettiği MHP yöneticilerinin toplantı sonrası hallerini gördünüz mü? Neydi o Semih Yalçın’ın suratı öyle. Hele DEM sözcüsü “sayın Öcalan” dediğinde yüzünü öyle bir somurttu ki evlere şenlikti. Muhtemelen “sayın Abdullah Öcalan” tanımından hayli rahatsız oldu. Ama ne yapsın, o da emir kulu sonuçta, emir büyük yerden, DEM’lilerle iyi geçinilecek çünkü. Düne kadar “CHP demleniyor” diye vıcık espriler yapanlar şimdi koyu demli çay içmek zorunda kaldılar. Sokağa çıktıklarında kendi partililerine bile durumu anlatamamanın zorluğunu yaşıyorlar oysa. Allah kimseyi MHP’lilerin düşürdüğü duruma düşürmesin. Bir yandan yıllardır “bebek katili, terörist başı Apo” dedikleri kişiye neredeyse biat etmek zorundalar, diğer taraftan genel başkanlarının neden ortalığa çıkamadığını kendileri bile bilmiyorlar. İşleri çok zor. Ama konunun trajik tarafı şu; Her ne kadar resmi söylem olarak sürecin çok iyi gittiği ve “terörsüz Türkiye’ye” çok az zaman kaldığı söylense de sürecin yine kesintiye uğraması pamuk ipliğine bağlı. PYD konusu bir başka terörist Eş Şara marifetiyle farklı bir yola evrildi, artık PYD’ye de “silah bırak” deme şansımız kalmadı, öte yandan PKK’nın dağ kadrosu “Apo olmadan karar alınmaz” diye tutturdu. Süreç kesintiye uğrarsa şu an Abdullah Öcalan’a laf söylemeyen MHP ne yapacak çok merak ediyorum. Şu sıralar medyanın pek gündeminde değil ama iktidarın Suriye’de desteklediği SMO bir süre sonra başımıza büyük iş açacak. Çünkü başta Birleşmiş Milletler olmak üzere dünya ülkeleri Alevi katliamında SMO’nun da payının olduğunu ileri sürmeye başladı. Türkiye’ye yönelik “Suriye’deki askerlerini çek” baskıları da yapılıyor fazla gürültü çıkartmadan. SMO’nun akıbeti ne olacak belli değil. Şam’daki HTŞ’li teröristlerin de dışladığı SMO militanlarının Suriye içinde kendi başlarına kanlı eylemler yaptıkları artık çok konuşuluyor. Bu ülkede artık bir hükmü kalmayan ve çoğu teröristlerden oluşan bu gruba hala maaş ödeniyor mu ve ödenmeye devam ediliyor mu çok merak ediyorum. SMO başımıza çok ciddi bir iş açmadan bu sorunun mutlaka halledilmesi gerekir. Bu günün fıkrası Yıldırım Tuna’dan geldi; Aslan evlenirken düğününde fare çığlık çığlığa bağırarak aslanı kutluyormuş, “Tebrik ederim kardeşim. Şansın bol olsun kardeşim.” Bu laubaliliğe sinirlenen düğüne davetli başka bir aslan gelip fareyi pençesinin arasına almış, “Ne o?” demiş, “Kimsin sen? Sadece bir faresin. Aslan nasıl senin kardeşin oluyor bakayım?” “Yahu eskiden ben de aynı sizler gibi bir aslandım” demiş fare, “Vallahi, evlendik de böyle olduk!” Gazeteci Erdem Beliğ Zaman bugün de iki iğneleme göndermiş; AKP devrinde emeklilerin maaşlarından 618 simit eksilmiş… Bir de can simidi, etti 619! *** Dinci Millî Eğitim Bakanı Yusuf Tekin, Ekrem İmamoğlu’na okuduğunu anlamayan biri diyerek yüklenmiş. Hâlâ Erdoğan’ın Cumhurbaşkanlığı adaylığında ısrar eden kendileri, “Bir kişi en fazla iki kere Cumhurbaşkanı seçilebilir” maddesine sahip Anayasa’yı okumamış olamaz değil mi?",https://www.nefes.com.tr/yazarlar/can-atakli/bunun-adi-darbedir-22633
Can Ataklı,Yeni soruşturma önerileri,02 Mart 2025 02:00,"İktidar yargıyı sopa gibi kullanarak CHP’nin cumhurbaşkanı adayı Ekrem İmamoğlu’na karşı soruşturma üzerine soruşturma başlatıyor. Aslına bakarsanız çoğu dişe dokunacak soruşturmalar değil. O halde gelin İmamoğlu için açılabilecek bazı soruşturmalar için örnekler verelim. Zaytung diye her şeyi alaya alan, bir site var. Ben de oradan aldım. Okuyalım bakalım; * Sınıf Başkanlığı Yaptığı Dönemde (İlkokul 3. Sınıf) Konuşanların Adını Tahtaya Yazarak Kişisel Verilerin Korunması Kanunu’nu İhlal * Toplu Taşımada Yüksek Sesle ‘Yetersiz Bakiye’ Anonsu Yaptırarak Halkın Yetersiz Bakiyeli Kesimini Aşağılama ve Tahkir * Üniversite Mezuniyet Töreninde Kepi Çok Yukarı Fırlatarak Uçuş Güvenliğini İhlal Etmek * 2004-2005 Yılları Arasında Cep Telefonu Melodisini “Kurtlar Vadisi Cendere (Polifonik)” Yaparak Organize Suç Örgütlerini Desteklemek * 1975’te Gerçekleşen Sünnet Düğününde Davetlilere Dağıtılan Pilava Sünnet Derisinden Parçalar Karıştırmak Suretiyle Halk Sağlığını Tehlikeye Atmak * Hakkında Yeni Soruşturma Açılmayan Günlerde Savcıları Oturdukları Yerden Maaş Alıyor Gibi Göstererek Yargıya Hakaret * İmamoğlu soyadını alan büyük büyük dedesi aslında imam olmadığı için sahtecilik yapmak... Başta yandaş medya olmak üzere dün sabah bütün medya “silah bırakma çağrısına” karşı PKK’nın “ateşkes” kararı aldığını duyurdu. PKK’nın bu kararı belli ki bir sevinç ve heyecan yaratmış. Oysa PKK ve ardından da PYD kendilerini devlet yerine koyarak koskoca Türkiye Cumhuriyeti Devleti ile ateşkes ilan ettiklerini bildiriyor. Sevinilen bu. Ateşkes kararının anlamı şudur; “Tamam mesajı aldık, değerlendireceğiz önce ateşkes yapalım, sonra siz hukuki önlemleri alın, Apo’yu ve diğer mahkumları serbest bırakın, anayasada değişikliği yapın, silah bırakmayı sonra tekrar konuşuruz.” İmralı’da 15 yıldır cezasını çeken teröristbaşı Abdullah Öcalan’ın DEM heyeti ile yaptığı “çağrı toplantısı” nedeniyle iktidarın dağıttığı fotoğrafta ilginç bir ayrıntı var. Leonardo da Vinci’nin “Son yemek” tablosunu andıran fotoğrafta Abdullah Öcalan’ın tam önünde bir yaka mikrofonu olduğu göze çarpıyor. Bu da açıklama anının videosunun çekildiğini ve ses kaydı yapıldığını gösteriyor. Ancak medyada görüntü olarak sadece fotoğraf var. Bu durumda akla şu soru geliyor; “Açıklama anının videosu terör örgütün PKK’ya ve PYD’ye mi gönderildi?” Biliyoruz ki hem PKK hem PYD ,Abdullah Öcalan’ın açıklamasının inandırıcı biçimde kendilerine ulaşmasını istiyordu. Pazar günü fıkrasız olur mu, olmaz tabii. Yıldırım Tuna bakın bu Pazar için hangi fıkrayı göndermiş; ABD Başkanı Seçimini kazanınca, “Anneciğim, seni yemin törenime bekliyorum” diye annesini aramış, “Bilemiyorum yavrum ama uçak biletleri çok pahalı” diye cevap vermiş annesi, “Seni Air Force 1 ile aldıracağım anneciğim.” “Sağ ol yavrum da taksi ücretlerini de biliyorsun.” “Başkanlık konvoyu sizi havaalanından alıp buraya getirecek.” “Tamam da tören dolayısı ile otel fiyatları uçmuştur bir tanem?..” “Rica ederim anneciğim. Size Lincoln’ ün yatak odasını tahsis ettim.” Kadın isteksizce kabul etmiş, telefonu kapatınca sabah kahvesine gelen meraklı komşusu sormuş “Kimdi o?” diye. “ Oğlumdu.” “Mimar olan mı?” “Hayır. Onun küçüğü.” Gazeteci Erdem Beliğ Zaman’dan iki yeni iğneleme geldi. Birlikte okuyalım; PKK’nın başı Apo, PKK’ya kendini feshetme çağrısı yaparken yanında bulunan DEM Parti milletvekili Sırrı Süreyya Önder, sanki bir şov programı seyrediyormuş gibi gülüyordu. O da farkında herhalde faili bulunduğu bu işin bir müsamereye benzediğinin. *** Her sene gelen Ramazan ayının, “on bir ayın sultanı” olması bazılarının iştahını kabartmış olacak ki biz de “seksen beş milyonun sultanı” neden olmayalım düşüncesiyle hareket ediyor! ZELENNSKİ’NİN BAŞINA GELENDEN SONRA HİÇBİR ÜLKENİN LİDERİ BEYAZ SARAY’A GİTMEK İSTEMEZ ARTIK",https://www.nefes.com.tr/yazarlar/can-atakli/yeni-sorusturma-onerileri-18890
Can Ataklı,Bu mesajı anlayın artık,30 Mart 2025 05:00,"ANALİZ İstanbul dün tarihi bir gün yaşadı. Bir milyonu aşkın insan “hak-hukuk-adalet” için Maltepe’de toplandı. Bu mitingi seçim mitingleriyle kimse karıştırmasın. Bu miting halkın despot yönetime karşı bir isyanıydı. Bu miting adaletsizliği, baskıya, vahşi şiddete, ekonomide yapılan fahiş hatalar nedeniyle fakirleşmemize, dünyada itibarımızı kaybedişimize bir baş kaldırıydı. Elbette rivayetler üzerine açılan soruşturma sonucu adeta esir tutulur gibi hapse atılan Ekrem İmamoğlu bu büyük mitingin sembolüydü. Ama görünen o ki halkın kararlı tepkisi İmamoğlu’nu da aştı. Başta Erdoğan olmak üzere saray ahalisi ve yandaş medya halkın bu şanlı tepkisini kirletmek için elinden geleni yapıyor. Ama nafile. Artık akıllarını başlarına toplamaları gerekiyor. Böyle bir halk tepkisi karşısında şiddete dayalı direnci sürdürebilen bir iktidar olmadı bu dünyada. Kısa süreli can yakabilirler, halkı sindirdiklerini düşünebilirler ama tarih boyu bunların işe yaramadığı yüzlerce örnekle sabittir. Erdoğan ve iktidarı artık mesajı almalı, cıvık ve saçma sapan kirletme çabalarıyla bir yere varamayacaklarını anlamalı “nerede yanlış yaptık?” diye başlarını iki ellerinin arasına almalı. İktidarlar gelir geçer ama yıkımı halk yaşar. Unutmayın bu halk kışı geçirir ama yediği ayazı unutmaz. KOMİK Sanki AKP’liler aylardır “Gazze direnişi” bahanesiyle Starbucks’a, Coca Cola’ya ve neredeyse hepsi Türk markası olan ürünlere boykot adı altında şaklabanlık yapmıyormuş gibi tutturmuşlar CHP’nin bazı ürünlere olan boykotunu etkisizleştirmeye çalışıyorlar. Bakanlar sırayla EspressoLab mekanlarına gidip boy gösteriyor. Türbanlı bacılar, sarıklı cüppeli abiler ellerinde D&R poşetleri ile kahve kuyruğuna giriyor. Çok esprili olduğunu sanan eski bakan yeni milletvekili Mustafa Varank hakkında Ticaret Bakanlığının açtığı saçma sapan örtülü reklam soruşturmasını övüyor ve teşekkür ediyor. Ya bi gidin Allahaşkınıza. ÇOK GÜLDÜM Tiryakisi olduğumuz Yıldırım Tuna’dan bir fıkra; Kaçıran – Oğlunuz elimizde. Kadın – İmkansız bu. Oğlum şu anda odasında oynuyor ama. Kaçıran – (Sinirlenerek ) O zaman bu kim? Perdelere fıstık ezmesi sürerek hücre evinin içine etti, halılar çekirdek kabuğu içinde ve buna çikolatalı süt dayandıramıyoruz. Kadın – Amam Tanrım! Kaçıran – Ne? Kadın – Kocam elinizde! CANIMI SIKAN ŞEYLER İstanbul’da en çok ziyaret edilen dini merkezlerin başında Beykoz sırtlarındaki Hazreti Yuşa’nın mezarı vardır. Biz de ailecek defalarca gittik buraya. Geçen hafta perşembe günü yine uğradığımızda gözlerime inanamadım. El çabukluğu ile Hazreti Yuşa’nın mezarının önündeki boş bir alana “iğrenç” bir bina kondurmuşlar. Bölgenin tarihi ve manevi değerini ayaklar altına alan bu yapı güya satış yapanların daha güzel dükkanlara kavuşması için alelacele inşa edilmiş. Ne estetik ne dini bir kaygı duyulmuş. Üstelik ziyaret için gelenler Hazreti Yuşa’dan önce kocaman bir WC yazısı ile karşılaşıyor. Esnafa sordum, hepsi çok öfkeli “Bize sormadılar” bile diyorlar. Bu ucube binayı Diyanet Vakfı yaptırmış. Bayram boyunca burası dolup taşacaktır, lütfen bu durumu protesto edin, hiç olmazsa bir dini alana girenler önce WC yazısı ile karşılanmasın.",https://www.nefes.com.tr/yazarlar/can-atakli/bu-mesaji-anlayin-artik-24869
Can Ataklı,Erdoğan esti gürledi Peki Trump ne dedi?,18 Mart 2025 06:00,"ANALİZ Sonunda Erdoğan Trump ile telefonla da olsa bir görüşme yaptı. Önceki gece gerçekleşen bu telefon görüşmesinden sonra saraydan yapılan açıklamada Erdoğan’ın Trump’a bazı talepler ilettiği bildirildi. Erdoğan örneğin Trump’ın ilk döneminde konan ve Biden yönetimi tarafından kaldırılmayan CAATSA yaptırımlarının sona ermesini istemiş. F-16 satışı ve F-16’ların modernizasyonu sürecinin bitirilmesi gerektiğini söylemiş. Rusya’dan S-400 alındığı için çıkarıldığımız F-35 projesine geri dönmek istediğimi iletmiş. Sarayın açıklamasında iki ülke cumhurbaşkanın ikili ilişkiler konusunu ele aldıkları, başta Suriye ve Ukrayna olmak üzere bölgesel sorunlarını da ele aldıkları belirtildi. Buraya kadar güzel. CAATSA’dan çıkmamız gerek, yılan hikayesine dönen F-16 sorunun halledilmesi çok önemli, F-35 programına dönmemiz de çok gerekli. Ancak haberde eksik olan ve her zaman gördüğümüz şu; Sarayın açıklamalarında Erdoğan sanki sert bir ifadeyle kararlı biçimde konuşmuş gibi sunuluyor. Buna karşı tarafın yani Trump’ın ne cevap verdiğine ise hiç değinilmiyor. Trump CAATSA konusunda ne dedi, F-16’ların satışı gerçekleşecek mi, Türkiye yeniden F-35 programına dönecek mi, bunlar belirsiz. Ama olsun, Türk kamuoyu Erdoğan’ın “kararlı” konuştuğuna inandırılıyor mu, o yeter. BUNU YAZMAK GEREK MHP’nin genel başkanı Devlet Bahçeli tam bir buçuk aydır ortalıkta yok. Şu sıralar telefon konuşmaları de kesildi ama açıklamalar tüm hızıyla sürüyor. Bahçeli hayli uzun son açıklamasında İmralı’daki terör örgütü liderinden “kurucu önder” diye söz etti. Doğal olarak bu “önder” tanımı rahatsızlık yarattı. Bahçeli değil ama MHP’li yöneticiler “ne olursa olsun teknik olarak bu bir gerçektir” açıklaması yaptı. Oysa MHP’liler yanılıyor. Abdullah Öcalan “teknik olarak da” kurucu önder tanımıyla anılamaz. Çünkü devletlerin kurucu önderi olabilir. MHP’liler farkında olarak/olmayarak bir terör örgütü liderini “devleti kuran önder” mertebesine yükseltmiş oldular. ŞAŞIRDIM Hatırlayanlar olacaktır, Erdoğan’ın diploması ile ilgili en çetin mücadeleyi verenlerin başında Oğuz Tolga isimli bir vatandaş gelir. Oğuz Tolga neredeyse 10 yıldır Erdoğan’ın diplomasının peşinde. Hakkında sayısız davalar açıldı, evinin önünde vahşi bir saldırıya uğradı, sosyal medya linçine tabii tutuldu ama hiç yılmadı. Tolga’nın davaları sürüyor ama sonuçlanamıyor. Çünkü Oğuz Tolga savunmasında, “Madem bu konuda Erdoğan’a hakaretle yargılanıyorum o halde diplomanın aslını mahkemeye getirdin” diyor. Mahkeme usulen yazı yazıyor tabii ama hem cevap alamıyor hem de peşine düşmüyor. Anladığım kadarıyla bu konuda mahkemeler de tam olarak ne yapacaklarını bilemiyor. Sonunda ne yapmışlar biliyor musunuz? Oğuz Tolga’nın “akli dengesinin yerinde olup olmadığının teşhisi için” psikiyatri servisine nakletmişler. Tolga dün Burhaniye Devlet hastanesine giderek “akıl sağlığı yerindedir” raporu aldı. Bİ SOR BAKALIM Zafer Partisi genel başkanı Ümit Özdağ Erdoğan’a hakaret iddiasıyla 18 Ocak’ta yemek yediği restorana düzenlenen polis operasyonuyla gözaltına alındı, 21 Ocak günü ise bambaşka bir suçtan tutuklandı. Özdağ tam iki aydır tutuklu. Ama hakkındaki iddianame hala hazırlanmadı. Neden? Anladığım kadarıyla gözaltına alınma gerekçesi ile tutuklanma gerekçesi farklı olan Ümit Özdağ’ı uzun süre hapiste tutabilecek bir iddianame hazırlayamıyorlar. Kayseri’de Suriyelilere yönelik bir eyleme “destek verdiği ve halkı kin nefrete ittiği” ileri sürülen Özdağ hakkında iddianame hazırlanırsa hapiste tutmak mümkün olmayacak. Ancak belli ki Özdağ’ı hapse atan irade uzun süre hapiste kalmasını istiyor. Sanıyorum Özdağ ile ilgili hazırlanmış başka dosyalarla hapiste kalma süresinin uzatılmasına çalışılıyor.",https://www.nefes.com.tr/yazarlar/can-atakli/erdogan-esti-gurledi-peki-trump-ne-dedi-22389
Can Ataklı,Le Pen olayı aynı değil,03 Nisan 2025 06:30,"Fransa’da cumhurbaşkanlığı seçimlerinde hali iddialı olan Marie Le Pen’in “yolsuzluk” iddiasıyla mahkum edilmesi ve 5 yıllık siyaset yasağı konması bizim yandaş medyada çok yankı yarattı. Söylenen şu; “Fransa cumhurbaşkanı Macron İmamoğlu’nun tutuklanmasına demokrasi açısından karşı çıkıyor ama kendi ülkesindeki en büyük rakibini aynı yolla tasfiye etti.” İlk duyulduğunda doğru gibi görünse de aynı şey değil. Öncelikle Le Pen hakkındaki dava 2 yıl önce başladı. Le Pen’in Avrupa fonlarını usulsüz kullandığı yönündeki belgeler net içimde ortaya kondu. Dava süresince Le Pen tutuklanmadı, mahkumiyetten sonra da tutuklanmadı. Dava açıldığında Fransa’da hiç kimse “Le Pen’in önü kesiliyor” demedi diyemedi çünkü Fransa’da yargı siyasi otoritenin emriyle iş yapmıyor. Benzer biçimde yine Fransa’da Sarkozy ve Chirac yolsuzluktan mahkum oldu, Almanya’da cumhurbaşkanı Wolf yolsuzluk suçlaması sonucu istifa etti, Kohl parti başkanlığından ayrılmak zorunda kaldı, Avusturya başbakanı Wullf yolsuzluk suçlaması sonucu istifa etti, yine Estonya başbakanı Ratas da aynı gerekçeyle istifa etmek zorunda kaldı. Bu ülkelerde hiç kimse yargıdan kuşku duymadığı için “siyasi rakipler ortadan kaldırılıyor” diye eleştiride bulunmadı. İmamoğlu ise tamamen cumhurbaşkanlığı adaylığının önünün kesilmesi için operasyona uğradı, ortada gerçek belge yok, sadece tanıkların “duydum, söylediler, zannediyorum” türü ifadeleriyle hapse atıldı. Le Pen üzerinden “gördünüz mü çifte standardı” sözleri saçmalıktan öte bir şey değildir. Gençlerin orantısız zekasıyla “e-devlet” lakabı taktığı Devlet Bahçeli hala ortada yok, bayram sonrası günlük mesaisine döneceği söyleniyor ama görünmeden yaptığı açıklamalar sürüyor. Bahçeli son açıklamalarında yeni bir anayasanın mutlaka yapılması gerektiğini söyledi ve tek adamlık sisteminin devam etmesini istedi. Bahçeli yeni anayasa istiyor ama yıllar önce hazırlayıp mavi bir dosya içinde gösterdiği buna karşı içeriğini açıklamadığı 100 maddelik anayasa paketi hala ortaya çıkmadı. Umarım ve dilerim Bahçeli bayramdan sonra (sanıyorum tatilin bitmesini bekliyordur, yani önümüzdeki hafta mesaisine dönecek) göreve başladığında çok istediği “yeni anayasanın” içeriğini de açıklar. Malum AKP de yeni anayasa istiyor ama içeriği ile ilgili tek kelime etmiyorlar. Sonuçta “sır” anayasa için tartışıyoruz yani. Siz de farkındasınızdır mutlaka, 5 Şubat’tan bu yana ortada hiç görünmeyen Devlet Bahçeli ile ilgili CHP’den tek kelime bile çıkmıyor. Özgür Özel’in “geçmiş olsun” demek için Bahçeli’yi aradığı ama görüşemediği bildirilmişti. CHP o günden bu yana Bahçeli’yi hiç sorun etmiyor. Oysa Bahçeli sürekli çok çarpıcı açıklamalar yapıyor, CHP’yi tehdit ediyor, barışçıl amaçlarla sokağa çıkanlara “15 temmuz gibi halk karşınıza dikilirse ne olacak” diye soruyor ama CHP bunlara hiç aldırmıyor. Oysa CHP yönetimi Bahçeli’nin sağlık durumunu sorsa belki gerçeği öğrenebileceğiz. Bu ilgisizlik neden acaba? Uzun amandır TEM otoyolunun İstanbul Edirne bölümünü kullanmamıştım. Ümit Özdağ’ı ziyarete gittiğim gün kullandım bu yolu. Yol tam bir felaket. Sanki otoyolda değil de pek kullanılmayan kasaba yolunda gibi gidiyorsunuz. Adım başı yama yapılmış, kar çalışmaları nedeniyle bu yamaların çoğu hasar görmüş, otoyol delik deşik vaziyette. Karayolları eskiden en iyi çalışan kamu kurumlarından biriydi. Bu otoyol nasıl bu kadar kendi haline bırakılmış anlamak mümkün değil. Sanki sürücüler hayli pahalı olan Kuzey Otoyoluna yönlendirilmek isteniyor gibi geldi bana. Yakından tanıdığım bir İzmirli dostum, İmamoğlu’nun tutuklanmasına tepki gösteren vatandaşlara uygulanan aşırı şiddetli polis saldırısını yaşadığını anlatarak “Suriyeliler arasında polis yapılanların olduğunu öğrendik” dedi. Tüm Türkiye’de tepki çeken bir görüntüyü herhalde hatırlıyorsunuzdur. İzmir’de iri kıyım bir polis genç bir kızı yere yatırıp sırtına dizini dayamıştı. Çığlıklar atan genç kıza yumrukla da vuran bu polisin Suriyeli olduğu ileri sürülüyor. Suriye’den gelenlere iş bulma bahanesiyle bazılarının polis yapıldığı iddiası çok ciddidir. Emniyetin bu konuda açıklama yapması yerinde olacaktır.",https://www.nefes.com.tr/yazarlar/can-atakli/le-pen-olayi-ayni-degil-25709
Can Ataklı,Hiçbir şey yok sanki sadece küfür edilmiş gibi anlatıyorlar,26 Mart 2025 05:45,"CANIMI SIKAN ŞEYLER Halk günlerdir ayakta. CHP’lilerin bile tahmin edemediği, iktidarın aklına bile getirmediği bir büyük olay yaşanıyor. Her gece ülkenin birçok yerinde milyonlar son derece barışçıl, akıllı, sağduyulu protesto eylemleri yapıyor. Bu gösterilerde en küçük bir saldırı, taşkınlık yok. Sadece protestoların sonuna doğru polisin güya “izinsiz gösteriye kalkışan” bazı gruplara su ve gaz sıkması var. Bunların da neredeyse tamamı aklı başında kalabalıklar ve bazı yerlere anında koşan CHP milletvekillerinin sağduyulu yaklaşımları sayesinde önleniyor. Ancak yandaş medya ne Saraçhane’ye toplanan bir milyonu aşkın kişiyi ne de ülkenin çeşitli yerlerinde protesto eylemi yapan on binleri haber yapmıyor. Hepsi gösteriler sonunda polisin saldırısıyla yaşanan olayların görüntülerini veriyor ve CHP’yi, alanlardaki milyonları “vandallıkla, provokatörlükle, terörist olmakla” suçluyor. İnsaf yani. Bunun üstüne bir de “küfür edebiyatı” geldi. Saraçhane’de miting dağılırken kim oldukları belli olmayan beş-on kişi polisin gözü önünde Erdoğan ve ailesine sinkaflı küfür etmiş. İktidar ve medyası işi gücü bıraktı “Erdoğan’ın annesine küfür edildi, bunun hesabı sorulmalı” çığlıkları atıyor. Amaç gerçeği halkın gözünden saklamak ve muhalefeti olabildiğince kirletmek. Ama farkında değiller ki vatandaşın büyük çoğunluğu uyandı artık bu eskimiş numaraları yemiyor. ÖNERİ İstanbul Büyükşehir Belediye Meclisi bugün hapse girdiği için görevinden geçici olarak alınan Ekrem İmamoğlu’na vekalet edecek ismi seçecek. Belli ki iktidar (muhtemelen şimdilik) İBB’ye kayyum atamaktan vazgeçti. (Bunun yerine CHP’nin kurultayını iptal etme seçeneğini henüz diri tutuyorlar, ama ben yazımı gönderdiğim ana kadar net bir karar çıkmamıştı.) Belediye başkan vekili olarak bazı isimler konuşuluyor ama bana göre bu geçici göreve deneyimli, belediye hukukunu iyi bilen, saygı ve sevgi duyulan, ağabey niteliğine sahip bir kişi seçilmeli. Şu anda bu tanıma bana göre en çok Büyükçekmece Belediye Başkanı Hasan Akgün uyuyor. Akgün kökten CHP’li değil, 30 yılı aşkın süredir belediye başkanlığı yapıyor, bugüne kadar duyulmuş bir falsosu yok, diğer belediye başkanları ve meclis grubu kendisine saygı duyuyor. Geçici dönemde böyle bir isim sanki daha mantıklı olur. DİKKATİMİ ÇEKEN ŞEYLER Tanımın mucidi benim sanıyorum, bu iktidar için “teflon tava gibiler” diyorum çünkü üzerlerine hiçbir şey yapışmıyor. AKP genel başkanı Erdoğan tutuklama ile biten İmamoğlu operasyonundan sonra yapılan protesto eylemlerini “vandallık” olarak niteliyor ve CHP’nin halkı kışkırttığını ileri sürüyor. Örneğin “Bu vandallar çok zarar verdiler, esnafın camını çerçevesini kırdılar, zarar milyarlarca lira” diyor. Oysa örneğin Saraçhane’de kırılacak cam çerçeve veya esnaf yok, kim neyi kırmış; nereyi tahrip etmiş? Ama aynı Erdoğan, İmamoğlu operasyonu nedeniyle Türkiye’nin bir gecede kaybettiği 75 milyar dolardan hiç söz etmiyor ve bunu “CHP yüzünden yaşanan ekonomik dalgalanma” olarak tanımlıyor. Cümlesi aynen şöyle; “CHP’nin yolsuzluk operasyonuna verdiği hukuku hiçe sayan tepki, diğer alanlarla birlikte ekonomide de temelsiz ve suni bir dalgalanmaya sebep olmuştur. İki yıldır uyguladığımız yeni ekonomi programımız sayesinde elde ettiğimiz kazanımlara halel gelmesine asla izin vermeyeceğiz.” E pes yani! KAFAMI BOZAN ŞEYLER Saraçhane’de toplanan bir milyonu aşkın kişi evine dönmeye başlamışken bir grup Bozdoğan Kemeri’ne doğru yürümek istiyor, polis gaz ve su sıkıp plastik mermilerle ateş ediyor. Bu sırada gazdan korunmak için yüzlerce kişi Şehzadebaşı Camii’ne sığınıyor. Ertesi gün Vali camiye geliyor, bazı mezar taşlarının kırıldığını, bunu gösteriye katılan CHP’li vandalların yaptığını söylüyor. Bunun üzerine İBDA-C örgütü ortaya çıkarak Şehzadebaşı Camii’nde iftar yapacaklarını ve CHP’lilere hadlerini bildireceklerini açıklıyor. Özgür Özel’in sağduyulu bir biçimde Vali ile görüşmesi, onun da bu provokasyon “İBDA-C’nin kendiliğinden iftarı iptal etmesi” ile biraz çözülüyor. Bu nasıl Vali’dir ki camiyi kullanarak halkı kışkırtıyor, hiçbir savcı İBDA-C’nin halkı ayrıştıran, kin ve nefret oluşturmaya çalışan iftar açıklamasına karşı bir şey yapmıyor? İBDA-C çok tehlikeli bir örgüt. Bunları sahaya sürmeye kalkmak ihanet gibi bir şeydir.",https://www.nefes.com.tr/yazarlar/can-atakli/hicbir-sey-yok-sanki-sadece-kufur-edilmis-gibi-anlatiyorlar-24058
Can Ataklı,“Hükümet istifa” sloganı yanlış,23 Mart 2025 05:00,"BUNU YAZMAK GEREK Gerek İmamoğlu için yapılan gösterilerde gerekse daha önceki mitinglerde en çok duyduğumuz sloganların başında “hükümet istifa” sesleri geliyor. Oysa “hükümet istifa” demek yanlış. Sanıyorum muhalefetteki pek çok kişi hala yaşadığımız rejimi bilmiyor. “Tek adam” rejimindeyiz ve “hükümet istifa” demenin bir anlamı yok çünkü ortada hükümet yok. Velevki göstermelik hükümet istifa etse bile, ki teknik  olarak hükümetin istifası da söz konusu değil, durumda bir değişiklik olmaz. Tüm bakanlar istifa etse bile ortada güvenoyu diye bir şey olmadığı için tek adam rejimi devam edecek ve cumhurbaşkanı sıfatını taşıyan kişi yeni bakanları atayacaktır. Bu nedenle doğru slogan “Erdoğan istifa” şeklinde olmalıdır. İktidar ancak Erdoğan’ın istifası ile değişebilir. Çünkü o zaman 45 gün içinde seçime gidilmesi zorunluluğu vardır. DİKKATİMİ ÇEKEN ŞEYLER Her taraf polis kaynıyor, Saraçhane’ye, Vatan Caddesi’ne, Çağlayan Adliyesi’ne giden bütün yollar ya tam kapalı ya da barikatlar arasından izin verilen araçlar geçebiliyor. Bu hengâme içinde kalan bir arkadaşım protesto amacıyla değil evine gitmek için polis barikatına yanaşmış ve bir polise “Evim hemen bu sokakta bırakın geçeyim” demiş. Polis ise “Buradan geçiş yok ara taraftan dolan” demiş. Arkadaşım da “Memur bey arkadan dolaşın dediğin yeri bilmiyor musun, en az bir kilometre yürümek zorunda kalırım” deyince, polis, “Ben nereden bileyim?” diye cevaplamış. Arkadaşım bunun üzerine, “Sen İstanbul’u tanımıyor musun?” diye sorunca, polis, “Tanımıyorum tabii bizi dün gece Kayseri’den özel görevle getirdiler” karşılığını vermiş. Bunu öğrenince bir polis muhabiri arkadaşıma sordum, meğer İmamoğlu operasyonu için Türkiye’nin her yerinden binlerce polis getirilmiş İstanbul’a. CANIMI SIKAN ŞEYLER Savcılığın İmamoğlu ve ekibi için düzenlediği büyük operasyonla birlikte İstanbul kapsamında büyük bir sosyal medya kısıtlaması yapıldı. İki gün boyunca milyonlarca kişi sosyal medya hesaplarını kullanamadı, internet de yavaşladığı için başta banka işlemleri olmak üzere pek çok hizmet aksayarak yapılabildi. İnternete sınırlama getirme yetkisi ve gücü sadece devlette var. Bu yetki ancak çok özel durumlarda kullanılabilir. Ancak AKP başının sıkıntıya gireceğini gördüğü an, anayasaya aykırı biçimde haberleşme özgürlüğünü kısıtlıyor. Burada amaç belli ki iktidara yönelik eleştirilerin yaygınlaşmasını önlemek. Aynı uygulama, büyük Malatya-Kahramanmaraş depreminde de yaşanmıştı. İktidara karşı eleştirileri azaltmak için sosyal medya kısıtlanmıştı. 8 saat süren bu kısıtlama sonunda, yıkıntılar altında kalan, cep telefonu ile dışarıya ulaşamayan ve soğuktan ötürü can veren belki binlerce kişinin hesabı sorulamamıştı. İktidar değişikliği olduğunda bu konunun da hesabının mutlaka sorulması gerek. Bİ SOR BAKALIM Ergenekon kumpasının sembol isimlerinde biri olan Teğmen Mehmet Ali Çelebi daha sonra siyaseti atılmış ve CHP’den milletvekili seçilmişi. Ancak bu teğmen daha sonra, “CHP’nin PKK ile işbirliği yaptığını” ileri sürerek partisinden istifa ederek AKP’ye geçmişti. Oysa şimdi bizzat kendi partisi ve bağlı olduğu Cumhur İttifakı başta Apo olmak üzere PKK’lı teröristlerle içli dışlı. Siz hiç Teğmen Mehmet Ali’den bir tepki duydunuz mu? Bahçeli önce Apo’yu meclise davet etti, şimdi de 4 mayısta PKK’nın Malazgirt’te kongre toplamasını istiyor. Mehmet Ali teğmenden ise çıt çıkmıyor. Neden acaba? Dilini mi yuttu, yoksa PKK terörüne karşı fikri mi değişti? ŞAŞIRDIM Soylu beyin öfkesine bakın hele… Süleyman Soylu Almanya’ya gitmiş, havaalanı güvenliğinden geçerken görevli kişi belindeki kemeri çıkarmasını istemiş. Çok öfkelenen Soylu bey de kemerini çıkarıp fırlatmış sonra da “Bu da bizden hediye olsun” diyerek kemerini almadan yürüyüp gitmiş. Niye bu kadar öfkelenmiş anlamadım. Türkiye’de de usul bu değil mi? Başta havaalanları olmak üzere bazı güvenlik noktalarında kemerimizin hatta ayakkabılarımızın çıkarılması istenmiyor mu? Soylu bey kendini Türkiye’de zannetti herhalde, burada yaşadığı ayrıcalıkların Almanya da geçerli olduğunu düşündü.",https://www.nefes.com.tr/yazarlar/can-atakli/hukumet-istifa-slogani-yanlis-23414
Can Ataklı,Menderes’in mezarı nerede?,05 Mart 2025 06:00,"MERAK ETTİĞİM ŞEYLER Önce bir resmi bilgi vereyim. “27 Mayıs Darbesi sonrası başlatılan Yassıada Yargılamaları sonrası Başbakan Adnan Menderes, Maliye Bakanı Hasan Polatkan ve Dışişleri Bakanı Fatin Rüştü Zorlu, İmralı Cezaevi’nde asılarak idam edildi. 1990 yılında çıkarılan yasa ile Adnan Menderes ve arkadaşlarının itibarları iade edilerek İmralı Adası’nda bulunan naaşları, dönemin Cumhurbaşkanı Turgut Özal’ın da katıldığı devlet töreni ile 17 Eylül 1990 tarihinde İstanbul Vatan caddesindeki anıt mezara nakledildi.” Bu hepimizin bildiği bir konu değil mi? Öyle olmasına öyle de İmralı’daki terörist başı Abdullah Öcalan’ı devlet adına ziyaret eden DEM partili milletvekillerinin sosyal medyada paylaşılan bir fotoğraf kafaları karıştırdı. Çünkü bu fotoğrafta Pervin Buldan ve Sırrı Süreyya Önder, Menderes ve asılan diğer iki bakanın mezarının başında poz vermişler. Nasıl oluyor bu? Üç kişinin mezarı hala İmralı’da mı yoksa İstanbul’daki anıt mezarda mı? Anıt mezar büyük törenle açıldı ve idam edilen üç kişinin naaşlarının buraya nakledildiği açıklanmıştı. Oysa İmralı’daki mezarlar aynen duruyor. 35 yıl sonra bile kaldırılmamış. O mezarlar sembol olarak mı tutuluyor yoksa naaşlar hala orada da İstanbul’a sadece sembolik bir anıt mı yapıldı? BUNU YAZMAK GEREK Bazı tanımlamalar dile pelesenk olur. Çoğu kez sözün sihrine kapılarak doğru mu değil mi diye bile düşünmeyiz. Terör örgütünün lideri ile yapılan pazarlıklardan sonra, rahatsızlık duyanlara karşı iktidar sözcülerinin bu pelesenk olmuş klişe sözleri tekrarladığını görüyoruz. Bunlardan biri, “Barışın kaybedeni olmaz” sözü. Diğeri ise “En kötü barış bile savaştan iyidir.” İkisi de gerçekten “sihirli” cümle gibi. Ancak gerçeği yansıtmıyor ve bunu kimse düşünmüyor. Birinci Dünya Savaşı’ndan sonra imzalanan Sevr Anlaşması bir barış anlaşmasıydı. Ama barışın kaybedeni Osmanlı İmparatorluğu idi. Eğer arkasından Kurtuluş Savaşı’nı vermemiş olsaydık bugün yoktuk. Demek ki “en kötü barış” savaştan daha iyi değilmiş. DİKKATİMİ ÇEKEN ŞEYLER Şubat ayı enflasyon rakamı yüzde 39.05 olarak açıklandı. İktidar sözcüleri ve yandaş medya “son 20 ayın en düşük enflasyonu” diye neredeyse zil takıp oynayacak. Ama gelin gerçeğe bir bakalım. Büyük umutlarla ekonominin başına oturtulan Mehmet Şimşek, Haziran 2023’te makamına geçtiğinde enflasyon yüzde 38.21’di. Sonraki aylarda tırmanmaya başladı ve yıl sonuna gelindiğinde enflasyon rakamı yüzde 64.77’ye çıktı. 2024 Mayıs’ına geldiğimizde enflasyon oranı yüzde 75.45 olmuştu. Yıl sonu ise düşüşle yüzde 44.37 ile kapandı. Düşüş yeni yılın ilk iki ayında da sürdü ve 39.05’e indi. Sevindikleri bu. Geldiği günden beri enflasyonu yükselten Mehmet Şimşek, 20 ay sonunda göreve geldiği noktaya geri dönmüş oldu. Enflasyon düşüyor gibi görünse de fiyatlar anormal arttı ve o noktada kaldı. Satın alma gücünde ise çok az bir artış oldu. Bu durumda Mehmet Şimşek ne yapmış oldu? NOT: Tabii bu rakamlar sarayın rakamları, gerçek enflasyon ise bunun tam iki katı. HOŞUMA GİDEN ŞEYLER Gazeteci Erdem Beliğ Zaman’dan gelen iğnelemelerden iki örnek daha sunuyorum; AKP’yi tebrik etmeli!.. Senelerdir emekçiyi, çalışanı sömürenlerden müteşekkil TÜSİAD’a bile vatandaşın halini hatırlatmayı başardığı için! *** Temeli 30 yıl önce atılan Niğde Havaalanı’nın o gün bu gündür tabelası varmış ama kendisi yokmuş… Bu durum size de bazı devlet kurumlarını hatırlatmadı mı? ÇOK GÜLDÜM Lig maçlarında hakemlerden çok yakınılıyor ya Yıldırım Tuna da bir hakem fıkrası göndermiş: Hakem psikiyatra gidip, “Kimseyi mutlu edemiyorum” demiş, “Herkes benden nefret ediyor. Hele o seyircilerin koro halinde bana söyledikleri.” Son derece anlayışlı doktor, “Sizi çok iyi tanıyorum, geçen hafta maçınızı izledim. Merak etmeyin, ben size yardımcı olacağım” diyerek önündeki kağıda bir şeyler yazmaya başlamış, sonra da “Şu adrese gidin” diye eklemiş, “Göz doktoruna benim selamımı ve sizi benim gönderdiğimi söyleyin!”",https://www.nefes.com.tr/yazarlar/can-atakli/menderesin-mezari-nerede-19519
Can Ataklı,Muhalefet CİMER’i kullanmalı,13 Mart 2025 05:45,"Bilenler biliyor tabii ama tekrar hatırlatayım, Flashhaber TV’nin biraz da zorunlu olarak AKP’li bir isme satılmasından sonra ayrılmak zorunda kalmıştım. Youtube kanalımdaki konuşmalarım ve Nefes’teki yazılarım devam ediyor tabii. Haftada bir gün, Salı akşamları ise Tele1’deki gazeteciler masasına konuk olarak katılıyorum. Bu haftaki programda diğer konuk arkadaşım Ayşen Şahin ilginç bir öneri attı ortaya. Dedi ki, “Bugün muhalefete yönelik açılan soruşturmaların çoğu CİMER’e yapılan şikayetler sonucu oluşuyor. Bize pek uymasa da CİMER’i kullanmakta yarar var, muhalefet de CİMER’e şikayette bulunsun, bakalım ne olacak?” Bu öneri çok hoşuma gitti. Çünkü gerçekten de benim hakkımda da açılan davaların tamamı CİMER’e yapılan vatandaş şikayeti üzerine açıldı. CİMER’in yabana atılmayacak bir özelliği var. Milletvekillerinin bile soru önergelerine cevap verilmezken, CİMER her başvuruyu mutlaka cevaplıyor. CİMER aldığı şikâyeti aynı anda ilgili birime de iletiyor. Ayşen Şahin’in önerisinde şu var; “CHP daha önce yaptığı suç duyurularını CİMER’e de bildirsin. Ayrıca bunları bir metin haline getirip sosyal medyada dağıtsın. Dileyen vatandaşlar bu metni kopyalayıp CİMER başvuru formuna yapıştırsın ve göndersin. Tek bir şikayet üzerine bile harekete geçen ve davalar açtıran CİMER aynı konuda gelen yüzlerce belki binlerce şikayeti mutlaka değerlendirmek ve bir cevap vermek zorunda kalacaktır.” İyi fikir değil mi? PKK kalmadı DHKP-C verelim İktidarın CHP’yi yıpratmak için sürdürdüğü operasyonlara şimdi de DHKP-C aparatının kullanılması eklendi. CHP’yi terörle bağlantılı göstermek için bugüne kadar hep PKK ile sözde ilişkiler dile getiriliyordu. Ancak şu sıralar PKK ile “cicim ayları” yaşanıyor. İşte DHKP-C bu amaçla ortaya çıkarıldı. Yani bir anlamda PKK kalmadı DHKP-C verelim durumu yaşanıyor. Ama onda da yeni bir şey bulamamışlar, 7-8 yıl önce sahibi kaçıp giden bir fabrikanın işçilerine emekleri karşılığı yapılan ödemeler üzerinden “teröre destek” iddiası ortaya atılıyor. Büyük bir tehlike kapıda Kırgızistan Milli Güvenlik Konseyi Başkanı Marat Aymenkolov, Şanghay İşbirliği Örgütü Konferansı’nda konuşmuş. İnanılmaz şeyler söylemiş. Demiş ki; “Doğu Türkistan’dan 20 bini aşkın savaşçı, aileleriyle birlikte Türkiye üzerinden gönderilerek Suriye’nin yeni güvenlik güçleri olan “Genel Güvenlik”e katıldı. Bölge güvenliğine doğrudan tehdit oluşturan Suriye’ye, Orta Asya ve Kafkaslar’dan 5 bini aşkın savaşçı nakledildi. Bu aşırılıkçıların Suriye dışına sızmaları halinde güvenlik tehdidi oluşturma olasılıkları yüksektir”. Bu dehşet açıklamalara bizim yetkililerin söyleyecek bir sözü var mı acaba? Son günlerde Suriye’de katliamlar yapan, korkunç saldırılarını utanmadan telefonla videoya çekip yayınlayanların çoğunun işte bu dışarıdan getirilen teröristler olduğu söyleniyor. Yeni dönemde bu teröristler tasfiye edilirse, ülkelerine dönemeyeceğine göre nereye giderler acaba? Kadıköy çarşıda neler oluyor Sosyal medyada takipçisi olduğum bir hesapta önceki gün şöyle bir mesaj vardı; 14 yaşındaki Mattia Ahmet Minguzzi’nin (ünlü şefin oğlu) öldürüldüğü yerde, Kadıköy Salı Pazarı’nda bugün yine bir grup erkek bireyler, yüksek ihtimalle reşit değillerdir, bit pazarının ortasında ortalığa biber gazı sıkarak yürüdüler. İsviçreli misafirlerim şok oldular tabii ki. Dingonun ahırı mı oldu bu ülke? Bu mesaja cevap yazan bir başkası ise şu notu düşmüştü; “Öksürük krizine girdik hepimiz dakikalarca. Düz yolda yürürken biber gazı sıktılar gerçekten eğlence olsun diye. Yemin ederim hastalıklı bir toplum bu.” Sahi neler oluyor böyle? Kadıköy Salı Pazarı magandaların cirit attığı yer mi oldu? Polis bunun farkında değil mi? Tabii Colani adını kullanmak istemez Gazeteci Erdem Beliğ Zaman’dan bu haftanın ilk iğnelemeleri geldi. Birlikte okuyalım; Suriye’yi ele geçiren köktendinci terör örgütü HTŞ’nin lideri, “Golani” kod adını bırakarak Ahmet eş-Şara olarak anılmak istediğini söylemiş… Kod adını aldığı Golan Tepeleri artık Suriye değil de İsrail toprağı olduğuna göre bu kod adına da ihtiyaç kalmadı haliyle. *** Eski CHP Milletvekili Gürsel Tekin, Kararsızlar Partisi adında bir parti kuruyormuş… Daha kendisi siyasette bir “karar” kılmamışken, milyonlarca “kararsızı” partisine katmasını beklemek safdillik olur.",https://www.nefes.com.tr/yazarlar/can-atakli/muhalefet-cimeri-kullanmali-21317
Can Ataklı,15 Temmuz’daki gibi halkı karşılarına dikerlermiş,02 Nisan 2025 06:00,"Bİ SOR BAKALIM Gençlerin “orantısız zekası” Bahçeli için “e-Devlet” diyor. Çünkü Bahçeli 5 Şubat’tan beri fiilen ortada yok ama sanal alemde sürekli tur atıyor. Açıklamalar yapıyor, twitler atıyor, telefonlar ediyor ama bir türlü yüzünü göstermiyor. İşte Bahçeli yüzünü göstermeden yaptığı son açıklamasında halkın sokaklara barışçıl eylemlerle taşmasına öfkelenmiş. Diyor ki; “Şayet sokağa davet edilenlerin karşısına 15 Temmuz’da olduğu gibi başkaları dikilirse, kaçınılmaz çatışma nasıl önlenecek, olayların önüne nasıl geçilecektir? Sokak çağrısı yapan provokatörler acaba o vakit ortada bulunacaklar mı yoksa çoktan ülkeyi terk etmiş mi olacaklar.” Ne demek şimdi bu? 15 Temmuz’la bugün aynı mı? Sokağa çıkanlar darbe mi yapmaya çalışıyor? Böyle önemli bir siyasetçinin, “iç çatışma” olarak algılanabilecek açıklama yapması ne anlama gelir? Ne yani mahallelerde evlerinin önündeki sokağa çıkıp birkaç dakika tencerelere kaşıkla vuranlara saldırılar mı başlayacak? Üniversite öğrencilerinin üzerine polisin yanı sıra sivil milisler mi saldırtılacak? CHP’nin devam edeceğini açıkladığı büyük il mitinglerine, “kanlı pazarda” olduğu gibi AKP ve MHP’li militanlar mı sürülecek? Neresinden bakarsanız bakın şantaj kokan bir açıklama bu. Devlet Bey, Allah aşkına şu sözünüzü tutun ve bayramdan sonra milletin önüne çıkın artık. ŞAŞIRDIM Haberi sosyal medyada gördüm. Ayrıca Twitter üzerinden yapılan bir sohbet odası toplantısını izleyen arkadaşımdan dinledim. Suriye’deki PYD bölgesinden yayın yapan bir medya kuruluşunun haberi şöyle; “Rojava’da YPG Savunma Bakanlığı ile Türkiye Savunma Bakanlığı, ABD ve Fransa’nın garantörlüğünde, Adana İncirlik Üssü’nde ROJAVA barış ve ateşkes anlaşması imzaladı. Bu anlaşma Rojava’nın federatif yapı haline geleceğini garanti altına alındı. Süleyman Şah Türbesi de YPG’nin kontrolünde yeni yerine taşınacak.” Bu haber doğru mu? YPG’lilerle Adana İncirlik üssünde bir toplantı yapıldı mı? “Sabrımızın da bir sonu var” cümlesinin vardığı nokta, PYD yönetimi ile bir anlaşmaya varmış olmak mı? DİKKATİMİ ÇEKEN ŞEYLER Mutlaka sizin de dikkatinizi çekmiştir, TRT hemen her akşam mutlaka CHP’yi karalama haberleri yapıyor, konuklu toplantılarda CHP yerden yere vuruluyor. Çoğu yalan ve dedikodu haberler dakikalarca anlatılıyor, yorumcular da CHP’nin ne beter bir parti haline geldiğini anlatıyor. İktidarın propaganda makinası gibi çalışan TRT bu tavrıyla en militan kanal olan ahaber’i bile sollamış durumda. TRT’de sürekli CHP konu ediliyor ama CHP’den tek çağrılı bile yok. Hele geçen akşam olası bir kurultayda nasıl listeler olacağı bile tartışıldı, konunun asıl tarafı olan CHP’den yine bir kişi bile yoktu. TRT, RTÜK denetiminden muaf biliyorsunuz. Sürekli yalan haber üreten TRT’ye Dezenformasyonla Mücadele Merkezi de karışmıyor. Böylelikle TRT, köpeksiz köyde değneksiz gezen adam örneğindeki gibi dilediği gibi at koşturuyor. Anadolu’nun birçok yerinde muhtar ve jandarma emriyle köy kahvelerinde sadece TRT ve ahaber’in açık tutulduğu bilinince, durumun vahameti de ortaya çıkıyordur sanırım. CANIMI SIKAN ŞEYLER Sosyal medyada Furkan Bölükbaşı isimli biri var. Bu ülkeyi seven herkesin sinir uçlarıyla oynayan bir AKP trolü bu kişi. Sürekli saçma sapan paylaşımlar yapıyor ve tepki çekiyor. Ancak amacı belli. Arkasında saray koruması olduğu için işlediği suçların hiçbirine işlem yapılmıyor, sürekli kollanıyor ama bu kişiye tepki gösterenler ciddi tazminatlar ödüyor. Bu trol bayramda “Bana bakınca ne görüyorsunuz?” gibi saçma sapan bir paylaşımda bulundu. Doğal olarak pek çok kişi bu paylaşımın altına ağır hakaretlerle dolu yorumlar yaptı. Bu oyuna gelmeyin. Bu adam para kazanmak için yapıyor bunu. Bu trol sinir uçlarına dokunduğu kişilerin öfke ile mesaj yazacaklarını biliyor ve içinden kıs kıs gülerek binlerce tazminat davası açıyor. Mesajların çoğu gerçekten hakaret içerdiği için de hayli para kazanıyor. İzlemeyin, yorum yazmayın bu adama.",https://www.nefes.com.tr/yazarlar/can-atakli/15-temmuzdaki-gibi-halki-karsilarina-dikerlermis-25474
Can Ataklı,Dönüşü olmayan yol,20 Mart 2025 05:00,"ANALİZ Dün sabah yepyeni bir Türkiye ile uyandık. Bunun artık geri dönüşü yok. İktidar, muhtemelen olası bir seçimde ağır bir hüsrana uğrayacağına inandığı için topyekûn bir atağa kalktı. Geri adım atması ya da yargıyı rahat bırakması bana göre artık mümkün değil. Bunun sonu ne olur? Kestirmek gerçekten çok güç. İktidarın amacı kalıcı hale gelmek, bu uğurda belli ki yapmayacakları bir şey yok. Konu artık İmamoğlu’nun önünü kesmekten çok daha ileri boyuttadır. Hep anlatmaya alıştığım gibi iktidar muhalefeti kamuoyu önünde itibarsızlaştırmak, güveni sarsmak ve seçmen iradesine ipotek koymaya çalışıyor. Toplumda “bu muhalefet her türlü olumsuzluğun içinde, bunların ülkeyi yönetmesi mümkün değil” algısı yaratılmak isteniyor. İktidar o kadar gözünü karartmış durumda ki bu yapılanların toplumda ters etki yaratacağından bile korkmuyor, çünkü korkunun ecele faydası yok. Bundan sonra asıl iş başta CHP olmak üzere muhalefet son derece kararlı ama sakin olmak zorunda. Öfkeyle kararlar almak yerine etkili eylemler bulmak ve hemen uygulamaya sokması artık bir mecburiyettir. İktidarın atakları durmayacak, belki bugün belki çok kısa süre sonra bir büyük operasyona daha tanık olabiliriz. Gün artık iktidarın hukuka uymadığını, yaptıklarının anayasaya aykırı olduğunu yüksek sesle söyleme günü değil, toplumu etkileyecek siyasi eylemler yapma günüdür. Sine-i millet bu eylemlerden biri olabilir. Saklamaya gerek yok böyle bir operasyonun geleceğini tahmin etmemek mümkün değildi. İmamoğlu ve ekibine yönelik gözaltı operasyonu adeta bağıra bağıra geldi. Yandaş medya tamtamlar çalarak günlerdir “büyük operasyon” çığlıkları atıyordu. Şimdi de şımarık bir sevinç içindeler. Ancak şunu söylemek isterim, ki özellikle Ergenekon, Balyoz operasyonları sırasında sıklıkla söylemiştim ve sonunda bu gerçek olmuştu. Bu tür siyasi operasyonlar yapmak sahibini mutlu edebilir ama unutmayın ki “bu yol olur” ve sonunda şimdi çok sevinenler bir anda hüsrana uğrayabilir. Ergenekon olayında da aynı şımarıklıkla “ordu da hizaya gelecek” diyenler daha sonra başlarına benzer operasyonlar gelince “hak-hukuk” diye feryada başlamıştı. Siyasi operasyonları asla “şimdi bittiler” diye görmemek lazım, yarın kimin biteceği hiç belli olmaz çünkü. CANIMI SIKAN ŞEYLER İstanbul büyükşehir belediye başkanına Ekrem İmamoğlu’na yönelik gözaltı operasyonu sırasında ve sonrasında alınan güvenlik önlemleri İstanbul’u “perişan etti. Başta Vatan Emniyet olmak üzere birçok yol kapatıldı, metronun bazı durakları iptal edildi. Taksim alanı ablukaya alındı, polis kentin pek çok yerinde görünür önlemler aldı. Sosyal medyaya İstanbul içinde daraltma uygulandı. Milyonlarca kişi sosyal medya hesaplarına ya hiç giremedi ya da çok ağırlaştırılmış internet ağı saç baş yoldurdu. Biliyoruz ki uzun zamandır demokratik hukuk kuralları ülkemizde uygulanmıyor. Ancak buna rağmen “korkunun” da etkili olduğu bu çok geniş güvenlik önlemleri halkta “darbe günlerini” hatırlattı. Bunun vebali ağır olur. BUNU YAZMAK GEREK Haklı çıktım video çekilmiş Parlamentonun, her ne kadar sadece DEM Partililer de olsa İmralı’da cezasını çeken terör örgütü lideri Abdullah Öcalan’ı ziyareti sırasında video da çekilmiş olabileceğini ama bu görüntülerin medyaya servis edilmediğini yazmıştım. “Bu görüntüler bana göre ikna edilmelerini sağlamak için PKK’nın dağ kadrosuna gönderilmiş olabilir” diye de eklemiştim. Sonunda adalet bakanı görüşmenin videoya çekildiğini doğruladı. Bakana göre bu görüntüler şu anda istihbarat teşkilatının elinde. Videonun PKK kadrosuna gönderilip gönderilmediği ise şimdilik belirsiz. Adalet bakanı Nevruz törenleri nedeniyle Öcalan’ın görüntülü bir mesaj verilmesine ise “mevzuat gereği” izin verilmediğini söyledi. BAHÇELİ İMAMOĞLU OPERASYONUNA ANINDA TEPKİ VERECEK KADAR SAĞLIKLI AMA FOTOĞRAF ÇEKTİREMEYECEK KADAR KÖTÜ MÜ GÖRÜNÜYOR?",https://www.nefes.com.tr/yazarlar/can-atakli/donusu-olmayan-yol-22844
Can Ataklı,Her gün bunları anlatın,06 Mart 2025 06:00,"ANALİZ İstanbul Büyükşehir Belediye Başkanı Ekrem İmamoğlu dün yine savcılıktaydı. 35 yıl önce Kıbrıs’taki bir üniversiteden İstanbul Üniversitesi’ne yatay geçişi sırasında evrakta sahtecilik yaptığı iddiası ile hakkında soruşturma açıldı çünkü. Yetmiyor, savcılar dedikodular üzerine harekete geçerek bir yandan İmamoğlu’nu diğer yandan da CHP’yi sıkıştırmaya çalışıyor. Yok şaibeli kurultay, yok, yok il kongresi, yok sanatçılara para saçılması gibi uyduruk suçlamalarla soruşturmalar açılıyor. Savcılar dedikodulara bile bu kadar hassas davranırken, CHP’nin belgeli, kanıtlı suç duyurularını ise sümen altında tutuyor. İmamoğlu bugüne kadar görevi devraldığı AKP’li belediye hakkında 130 suç duyurusu yaptıklarını ancak biri ile ilgili soruşturma açılmadığını açıkladı. Aynı şekilde Mansur Yavaş da Erdoğan’ın görevden aldığı Gökçek hakkında 100’e yakın suç duyurusunda bulunduklarını ama biri için bile işlem yapılmadığını anlattı. AKP iktidarı elinde tuttuğu ve yargıya egemen olduğu için CHP aleyhine dedikodulara bile soruşturma açtırabiliyor, CHP’nin ise suç duyurusu yapmak ve beklemekten başka çaresi yok. Ama şunu yapabilir; Bu suç duyuruları bir dosya haline getirilir, başkanlar her gün bunlardan en az 5’er tanesini açıkladığı gibi yeniden suç duyurusunda bulunabilir. Böylelikle günlerce sürecek bir kampanya yapılır, eş zamanlı olarak bu suç duyuruları kentlerin görünür yerlerindeki dev bilboardlarda sergilenir. Belki dava açılmasını sağlayamazlar ama CHP’ye yönelik tek taraflı ve mesnetsiz saldırıların önüne geçerler. BAŞIMDAN GEÇEN ŞEYLER O soruya cevap vermiyor ama İstanbul Valisi Davut Gül, İBB Başkanı Ekrem İmamoğlu’nun bir törende yaptığı konuşmaya sosyal medya hesabından cevap vermiş. İmamoğlu yaptığı bir açılış törenine gelmeyen Vali Gül için, “Benim açılışıma vali, kaymakam gelemez. Niye? Cumhurbaşkanı öyle talimat verdi!” demişti. Vali ise bu sözlere şöyle karşılık verdi; “Talihsiz bir açıklama olmuş. Sayın Cumhurbaşkanımızın böyle basit bir gündemi yok. Büyükşehir belediyesinin etkinliklerine katılmama sebebim, şehri ilgilendiren mahallî ve müşterek görevlerden çok genel siyaseti ilgilendiren konuların konuşulmasıdır.” Vali bey kendini hedef alan bir konuşmaya anında refleks göstermiş. İyi de CHP’liler aynı valinin, “Galata Köprüsü’nde miting yapma isteğine” karşılık olarak “Valiliğin belirlediği miting alanları bellidir, Galata Köprüsü miting alanı değildir” cevabına da tepki göstermişti. Başta CHP genel başkanı olmak üzere pek çok CHP’li yetkili valinin görevini kötüye kullanmakla suçlamıştı. Vali o açıklamalara neden hiçbir cevap vermedi? Bİ SOR BAKALIM Bu kişi CHP’ye ne katacak? Salı günkü grup toplantısında CHP’ye katılan Adnan Beker için bir tören yapıldı. Genel Başkan Özgür Özel, Beker’in rozetini bizzat kendi eliyle taktı. Bu Adnan Beker, 6’lı masanın ortağı İyi Parti’den milletvekili seçilmiş ama bir süre sonra istifa etmişti. Beker, “28 Mayıs’ta Tayyip Bey’e oy verdim. Başka aday mı vardı?” diye konuşmuştu. Ama ne olduysa oldu, Beker CHP’ye alkışlarla katıldı. Merak ettiğim şu; Bugüne kadarki başarılarını tam bilmiyorum ama bu adamın CHP milletvekili olmasının partiye nasıl bir katkısı olacak, ilk seçimlerde CHP’ye çok büyük oy mu getirecek yoksa üstün nitelikleriyle CHP’nin politikalarına büyük katkısı mı olacak? Bu tür transferler, AKP’nin Erdoğan’ı yeniden aday yapabilmek için 360’ı bulmak için transferler. DİKKATİMİ ÇEKEN ŞEYLER “Suriyeliler dönüyor” balonu da patladı Dünyanın en kanlı terör örgütlerinden İŞİD’den bozma HTŞ’nin Şam’ı ele geçirmesinden sonra nasıl da sevinmişti yandaş medya. Suriye’de devrim olmuştu, özgürlük ve demokrasi geri gelmişti, bunu gören Türkiye’deki sığınmacı Suriyeliler akın akın geri dönüyordu. Yandaş kanallar gün boyu sınır kapılarından canlı yayınlar yaparak dönen Suriyelilerle konuşuyor, onlar da Erdoğan’a minnettar olduklarını artık özgürlüğe koştuklarını anlatıyorlardı. Neredeyse, “Suriyeliler dönmüyor, bunlar göstermelik hareketler” diyenleri “hainlikle” bile suçluyorlardı. Peki şimdi ne oldu? Neden sınır kapılarından geriye dönen Suriyeliler haber yapılmıyor? Yoksa artık geri dönen mi yok?",https://www.nefes.com.tr/yazarlar/can-atakli/her-gun-bunlari-anlatin-19747
Can Ataklı,Sokak terörü değil öfke,01 Nisan 2025 05:00,"ANALİZ Ekrem İmamoğlu’nun tutuklanmasıyla başlayan büyük tepki dalga dalga tüm yurdu sardı. Erdoğan ve AKP’liler yandaş medyayı da kullanarak bu büyük tepkiyi kirletmeye çalışıyor. Erdoğan halkın tepkisini “sokak terörü” olarak niteliyor. Oysa ortada bir terör yok. Polisin orantısız güç kullanması dışında yaşanan tek olay bile yok. Milyonlarca insan yurdun dört bir yanında anayasanın kendilerine tanıdığı hakkı kullanarak barışçıl biçimde sokağa çıkıyor. Kimi evlerinin önündeki sokakta toplanıyor, kimi parti binalarının önüne gidiyor, öğrenciler de üniversitelerde yasal hakları çerçevesinde eylem yapıyor. Ne zaman polis gaz sıkmaya, plastik mermi atmaya başlıyor, “olay/provokasyon” denilen şey ortaya çıkıyor. Giderek zayıflayan ve ülke yönetimindeki disiplini elinden kaçıran iktidar ise sertleşerek başa çıkabileceğini sanıyor. Dayaklar, gözaltılar, tutuklamalar bunun için. Oysa bu çare değil. Toplum kışkırtmalarla, provokasyonlarla sokağa çıkmıyor. Öfkeli olduğu, bu iktidardan bıktığı için her türlü dayatmaya, yaşam biçimine karışılmaya, baskı ve zulme duyduğu büyük kızgınlıkla sokağa çıkıyor. İktidar bunu görmediği, anlamadığı sürece bu kısır döngü ve sertleşme başımıza bela olacaktır. BUNU YAZMAK GEREK Yargı literatüründe değil ama halk arasında “yatarı yok” sözü çok yaygın. Bu söz suç ve ceza kavramı için kullanılır. Bazı suçlarda hapis cezaları da verilir ama bu ya paraya çevrilir ya da benzer bir suç işlememek kaydıyla ileri bir tarihe bırakılır, sonra da ortadan kaldırılır. Tutuklama suçüstü durumlarda, ağır suçlarda kanıtların yok edilmesini ve kaçmayı önlemek için kullanılır. Oysa bu iktidar siyasi konularda beğenmediği kişileri sözde cezalandırmak, aslında burun sürttürmek için gözaltı, adli kontrol, ev hapsi ve tutuklama uygulamalarını kullanıyor. Yasada olmasa da tutuklamayı bir hak gibi görüyor, böylelikle toplumu korkutmak, sindirmek istiyor. Bizlere uygulanan gözaltı, ev hapsi veya adli kontroller aslında AKP’nin kendi yandaşlarını sevindirmek, “bakın cezasız bırakmıyoruz” demek için uygulanıyor. ÜZÜLDÜM O yerel sanatı bütün dünyaya sevdiren nadir bir sanatçıydı. Sesiyle, yorumuyla, esprileriyle Karadeniz kültürünü sadece Türkiye’ye değil dünyaya da benimsetti. Çok büyük bir kitlenin sevgisini kazanmasına rağmen Türkiye aşkını, Atatürk sevgisini, demokrasi düşkünlüğünü, aralarında başka görüşlerden milyonlarca insanın olduğu büyük kitleler karşısında saklama gereğini asla duymadı. Dimdik durdu. Asla taviz vermedi. “Seyirci küser” kompleksine hiç kapılmadı. İşte bunun için iktidar trolleri hariç herkesin sevgilisi oldu. Nurlar içinde yatsın. BUNU YAZMAK GEREK Hep şunu sordum; “Amerika ile ilişkilerde ‘şunu dedik, bunu dedik’ diyorsunuz, peki onlar ne cevap veriyorlar?” Erdoğan’ın Trump’la konuşmasından, ardından Hakan Fidan’ın Amerika’ya çağrılmasından sonra da bu soruları sordum. Ama hiçbirinde cevap alamadık. Şunu dedim; “Bize bir şey söylemeyebilirler ama göreceksiniz birkaç gün sonra Amerikan basınından gerçeği öğreneceğiz.” Yine tam söylediğim gibi oldu. Amerikan medyası önce “İmamoğlu hassasiyetinin dile getirildiğini” yazdı ve “demokrasi olmazsa ticaret de zora girer” dedi. Şimdi ise “Türkiye F-16’ları istiyor, F-35’e projesinde tekrar yer almak istiyorsa Rusya’dan aldığı S-400’leri ya imha edecek ya da geri verecek, öyle paketler açılmadan kenarda tutmayı kabul etmeyiz” diyorlar. Bizimkilerden bir cevap var mı? Şimdilik yok. Bakalım ne diyecekler.",https://www.nefes.com.tr/yazarlar/can-atakli/sokak-teroru-degil-ofke-25250
Can Ataklı,Yapay zekâya göre Erdoğan’ın durumu; sakal bıyık hikayesi,04 Mart 2025 06:00,"ANALİZ Tanıdığım bir siyasetçi “yapay zekaya sordum” diyerek bir metin gönderdi. Yapay zekaya şu sorulmuş; “Yaşanan son Ukrayna kriz nedeniyle, Erdoğan Trump’a ya da Putin’e yanaşırsa Türkiye’nin durumu ne olur?” Yapay zekâ önce iki cümlelik bir yorumda bulunmuş BİRİNCİSİ: Erdoğan kendi siyasi geleceğini korumak için Trump ve Putin ile ayrı ayrı pazarlık yapmaya kalkarsa, Türkiye iki büyük gücün arasında sıkışabilir ve bölgesel etkisini kaybedebilir. İKİNCİSİ: Şu anda Erdoğan, ne tam olarak Batı’ya yanaşabiliyor ne de tamamen Rusya’ya teslim olabiliyor. Ama koltuğunu korumak için mecbur kaldığında, iki tarafa da büyük tavizler vermek zorunda. Yapay zekâ ardından şöyle bir durum değerlendirmesi yapmış; TRUMP’A YANAŞMA: Amerika Türkiye’yi tekrar Batı bloğuna çekmek için Erdoğan’dan ciddi şeyler talep edebilir. S-400’ler tamamen kaldırılabilir, NATO içindeki rol değişebilir. ABD, Türkiye’nin İsrail ve Arap ülkeleriyle daha uyumlu hareket etmesini isteyebilir. Erdoğan, Batı’dan gelen ekonomik destek karşılığında iç politikada değişimler yapmak zorunda kalabilir. Türkiye’nin savunma sanayi ve enerji sektörü, Amerikan şirketlerine daha bağımlı hale gelebilir. PUTİN’E YANAŞMA: Türkiye, Batı’dan tamamen uzaklaşabilir ve Rusya’nın etki alanına daha çok girebilir. Enerji bağımlılığı (doğalgaz, Akkuyu Nükleer Santrali gibi projeler) daha da artabilir. Türkiye’nin Karadeniz ve Orta Doğu politikası, Rusya’nın taleplerine göre şekillenebilir. Rusya, Türkiye’de daha fazla askeri ve istihbari nüfuz kurabilir. KOMİK Ay başı geldi TÜİK enflasyon oranlarını açıkladı. Geçen ay enflasyonu yüzde 2.87 çıkmış Yıllık enflasyon ise yüzde 39.05 olarak belirlenmiş Gerçek enflasyonu gösteren ENAG rakamları ise her zaman olduğu gibi TÜİK rakamlarının iki katı kadar. ENAG’a göre yıllık enflasyon yüzde 79.51 çıkmış. Yandaş medyada ise bir sevinç hakim. Neymiş son 20 ayın en düşük enflasyon rakamına ulaşılmış. Ne fark eder, fiyatlar düşmüyor ki, daha yavaş artıyor. Buna karşı satın alma gücü yerinde sayıyor hatta geriliyor. Nesine seviniyorlar bu kadar? CANIMI SIKAN ŞEYLER Muhalif medyanın bile AKP içinde en sevdiği isimlerden biri Hüseyin Yayman’dır. Özellikle Ankaralı gazeteciler Hüseyin Yayman’ın olumlu yaklaşımlarını, muhalif medya ile bile kurduğu düzgün ilişkileri pek överler. Ben de bu gözlemler altında Hüseyin Yayman’ı farklı bir yere koymayı tercih ettim hep. Ama son açıklaması çok canımı sıktığı gibi, içimden “Yapma be Hüseyin Bey, nasıl böyle konuşursun” diye geçirdim. Yayman Zelenski olayı üzerine şunu söyledi; “İşte Zelenski’yi gördünüz. Bizim dünya liderimiz Recep Tayyip Erdoğan 23 yıldır böyle bir manzaraya izin vermedi.” İyi de Hüseyin Bey bırakın Türkiye’yi dünyada hangi ülkenin lideri Beyaz Saray’da böyle bir davranışın hedefi oldu? Yayman öyle bir konuşmuş ki sanki Erdoğan’dan önceki liderler Beyaz Saray’a gittiklerinde hep azar işiten, aşağılanan insanlarmış gibi tanımlıyor. Çok ayıp değil mi? Bİ SOR BAKALIM MHP lideri Bahçeli 5 Şubat’tan beri ortaya çıkmıyor ama maşallah her gün uzun yazılı açıklamalar yapıyor, başta DEM’liler olmak üzere telefonla konuşuyor. Ama nedense hala bir fotoğraf paylaşmadı son durumu ile ilgili, tabii bu da dedikoduları artırıyor. Bahçeli son açıklamalarında ve DEM’lilerle görüşmelerinde, “Türkiye’yi birlikte demokratikleştireceğiz” dedi. Buradan anlıyoruz ki Bahçeli iktidarın “Türkiye’ye demokrasiyi biz getirdik” sözlerine pek katılmıyor ve asıl demokratikleşmenin DEM parti ile olacağına inanıyor. İyi de Bahçeli hiç ortaya çıkmadan bu önemli açıklamaları yaparken, “demokratikleşmenin” nasıl gerçekleşeceğini, hangi adımların atılacağını da anlatsa güzel olmaz mı? Demokratikleşme DEM ile olacaksa, bu partinin ve Apo’nun talepleri ortada. Genel af, teröristlerin serbest bırakılması, anayasadan Türklük tanımının çıkarılması, Kürtçe’nin de resmi dil olarak sayılması var.",https://www.nefes.com.tr/yazarlar/can-atakli/yapay-zekaya-gore-erdoganin-durumu-sakal-biyik-hikayesi-19288
Can Ataklı,Cemal Enginyurt ile Serap Yazıcı aynı değil,26 Şubat 2025 06:00,"BUNU YAZMAK GEREK Başta Gelecek Partisi’nden istifa eden Serap Yazıcı olmak üzere İYİ Parti’den istifa ederek AKP’ye geçen ve son genel kurulda AKP yönetimine giren isimlerle ilgili yoğun tartışma yapılıyor. Siyasetçiler, akademisyenler, gazeteciler bu isimlerin hangi menfaatler karşılığında AKP saflarına geçtiklerini sorguluyor. Yandaş medya kalemleri ise bu transferlerin gayet normal olduğunu ileri sürerek “Cemal Enginyurt CHP’ye geçince sesi çıkmayanlar sıra AKP’ye geçenlere gelince kıyameti koparıyor, bu nasıl bir hakkaniyettir” diye soruyor. İlk duyulduğunda haklı gibi görünüyor bu karşı çıkış. Ama öyle değil. Cemal Enginyurt 2020 yılında tarım politikaları konusunda eleştirilerde bulunduğu için MHP’den ihraç edildi. Ardından DP genel başkanı Gültekin Uysal tarafından partiye davet edildi. Enginyurt 2023 seçimine 6’lı masada varılan anlaşma sonucu CHP listesinden milletvekili seçildi ve seçimden sonra da partisine döndü. Ancak daha sonra parti içinde çıkan tartışmalar sonucu Salih Uzun’la birlikte DP’den istifa ederek bağımsız kaldı. Enginyurt ve Uzun bu ayın başında seçildikleri parti olan CHP’ye geçtiler. Serap Yazıcı ise tıpkı Cemal Enginyurt ve Salih Uzun gibi CHP listesinden seçildi. Ancak her ikisi de CHP’ye geçerek yine muhalif cephede yer alırken, Serap Yazıcı ise başından bu yana ağır eleştiriler yaptığı iktidar partisini tercih etti. Kısacası Enginyurt muhalefete devam ederken, Yazıcı çok eleştirdiği partinin hizmetine girdi. Bu açıdan bakınca Enginyurt ile Yazıcı’nın aynı kefeye konmaması çok normaldir. ÖNERİ İktidarın açtığı saçma sapan diploma atağı nasıl sonuçlanacak bilmiyoruz. Hiçbir açıdan tutarlı olmayan bu davanın İmamoğlu aleyhine sonuçlanması hukuken mümkün değil elbette. Ancak iktidarın İmamoğlu üzerinden CHP’yi kirletmek için elinden geleni yaptığını bildiğimize göre çıkacak aleyhte sonuç çok şaşırtıcı olmayacaktır. İstanbul Büyükşehir Belediyesi’nde dün düzenlenen basın toplantısında Prof. Dr. Adem Sözüer ve avukat Mehmet Pehlivan konuyu bütün ayrıntıları ile anlattılar. Kamuoyunun zihninde sanırım bir kuşku kalmamıştır. Şimdi benim de bir önerim var. İmamoğlu’nun diploması tartışma konusu yapıldı ama Erdoğan’ın diploması yıllardır tartışıldığı halde hala bir sonuç alınamadı. Bir tarihte Ekrem İmamoğlu’na bir çağrı yapılmış ve Erdoğan’ın 1994’te İstanbul belediye başkan adayı olduğu sırada verdiği öğrenim belgesini açıklaması istenmişti. İmamoğlu ise özel hayata girdiğini belirterek “bunu yapmam” demişti. Artık işin “özel hayat” ile ilgisi kalmadı. İmamoğlu bu belgeyi göstermeli. Bakalım Erdoğan aday olurken hangi diplomayı belge olarak vermiş. Evrakta sahtecilik yapılarak kamuoyuna sunulan Marmara Üniversitesi diplomasını mı yoksa aldığı gerçek diplomayı mı göstermiş, hepimiz öğrenelim. ÇOK GÜLDÜM Pazar günü yapılan AKP’nin 8’inci olağan kongresini elimde uzaktan kumanda ile kanalları gezerek izliyordum. Erdoğan konuşmasının bir yerinde “Şu anda dışarıda birikmiş 60 bin vatandaşımız da bu coşkumuza katılıyor” dedi. Ama o da ne? Satın alma yöntemiyle yandaşlığa dönüşen bir kanalın yayın yönetmeni çırpınırcasına “Şu an salon dışında yüzbinler var” diye haykırıyor. Yalakalık yapılır da bu kadarı da olmaz ki. Senin televizyonun az önce Erdoğan’ın kendi ağzından “dışarıda 60 bin kişi var” sözünü yayınlamadı mı? Peki bu telaş bu abartma da neyin nesi? DİKKATİMİ ÇEKEN ŞEYLER Yandaş medya Fransız Le Point dergisinin kapağında, Erdoğan’ın Trump, Putin ve Xi Jinping ile birlikte yer almasını “Dünyaya yön veren liderler” başlığı ile yorumlayarak övgüler düzüyorlar. Yandaşlar, Erdoğan’ın dünya liderliğini herkesin kabul ettiğini bir tek Türkiye’deki muhalefetin bunu kabullenemediğini ileri sürüyorlar. Oysa o kapak Erdoğan’a övgü olarak kullanılamaz. Dergiyi bulup baktım. Tam 112 sayfalık bir analiz ve bu analizde dünyanın otokrat ve despotik liderlerin kontrolüne geçtiğini anlatıyor. 122 sayfa içinde Erdoğan’dan bir cümle ile söz ediliyor, diğer despot yöneticilerin yancısı gibi tanımlanıyor. Övünülecek bir durum yok yani. Ayrıca aynı dergi 2018’de Erdoğan’ı yine kapak yapmış ve “diktatör” başlığı atmıştı.",https://www.nefes.com.tr/yazarlar/can-atakli/cemal-enginyurt-ile-serap-yazici-ayni-degil-17976
Can Ataklı,Bu adama nasıl izin verildi?,16 Mart 2025 05:00,"Cuma sabahı beklenmedik bir haber herkesi çok şaşırttı. Yapılan operasyonla, Bank Pozitif, Payfix ve Flashhaber TV’nin tüm mal varlılarına el konuldu ve şirketlerin sahibi Erhan Kork ile 59 kişiyi gözaltına aldı. Erhan Kork yasadışı bahis siteleri yönetmek, kara para aklamakla suçlanıyor. Kork hakkında yasadışı bahis ve kara para aklama soruşturması bundan 8 yıl önce başlamış. Bu nokta çok önemli. Çünkü 8 yıllık soruşturmanın son iki aylık diliminde bu kişi Türkiye’nin en analitik muhalefetini yapan Flashhaber TV’yi satın aldı. Bir gecede el değiştiren haber kanalı aynı anda iktidarın yayın organı haline geldi. Peki 8 yıldır inceleme altında olan ve operasyon yapılmasına ramak kalan bir kişinin son anda bir de televizyon kanalı almasına nasıl izin verildi? Adeta kanalı satmak zorunda kalan Flashhaber TV’nin sahipleri bu konuda neden bilgilendirilmedi? Bence nedeni şu; Flashhaber TV çok ciddi, objektif ve çok düzgün muhalefet yapıyordu. Bu nedenle kanala ceza verilemediği gibi dava da açılamıyordu. Devreye operasyona uğrayacak bir şirket sokuldu, bu şirket aracılığı ile ve muhtemelen baskı yapılarak kanalın satışı sağlandı, böylelikle bir muhalefet kanalı susturuldu. Ardından da zaten inceleme altında olan şirketin bütün mal varlığına el konuldu. Flashhaber TV’ye ise Yeni Şafak’tan getirilen biri kayyım olarak atanarak daha kontrollü bir yandaş kanal daha yaratıldı. Bir taşla iki kuş birden vuruldu. Bahçeli yine çok iyiymiş 5 Şubat gününden beri Bahçeli’yi gören yok. Ama o Bahçeli özellikle DEM partililere telefonlar ediyor, uzun açıklamalar yapıyor ama yüzünü gören yok. Sanki Charlie, meleklerine sadece telefon eden ama hiç ortaya çıkmayan adam. MHP yöneticileri sıklıkla Bahçeli’nin sağlık durumu ile ilgili bilgilendirme açıklamaları yapıyorlar. En son Ulvi Yönter Bahçeli’nin sağlık durumunu anlatan bir açıklama yaptı ve “Allah’a binlerce kez şükürler olsun, Genel Başkanımız son derece iyi. İnanıyoruz ki olabilecek en kısa zamanda da çalışmalarına başlayacaktır. Hamdolsun, Allah’a binlerce şükürler olsun, hiçbir sorunumuz yok” dedi. O halde hala niye sürüyor bu gizem? Sanki herkesten daha vatanseverler Araç plakalarının nasıl olacağı kanunla belirlenir. Buna göre bizde sivil araçların plakaları beyaz zemin üzerine il kodu, harfler ve numaradan oluşur. Plakanın sol kenarındaki mavi bant üzerinde TR yazar. Ancak hayli zamandır bu mavi bandın yerine Türk bayrağı yapıştıran araçlar trafikte geziyor. Bunu yapanlar sanıyorum kendilerinin “en vatansever” olduklarını göstermeye çalışıyorlar. Yasaya aykırı duruma polis de bir şey diyemiyor çünkü “Plakanız standart dışı bu suçtur” denildiğinde, bu “en vatanseverler” lafı hemen yapıştırıp “Türk bayrağından mı rahatsızlık duyuyorsun?” diyorlar. Pazar fıkrasız olmaz elbette Bu pazarın fıkrası Yıldırım Tuna’dan geldi her zaman olduğu gibi. Rahip kilisenin önünde ölmüş bir eşek bulunca hemen semt karakolunu aramış, onunla her seferinde ters düşüp didişen komiser, “Peder, bu senin uzmanlık alanın değil mi?” demiş alaylı bir ifadeyle, “Mevtayı hangi dualarla define hazırlayacağını biliyor olman lazım. Bu senin işin.” Rahip “Tamam da” diye cevap vermiş dişlerini sıkarak, “Biz önce mevtanın yakın akrabalarına haber veriyoruz..!” Daha ne olacağı var mı, bunlar olacak Gazeteci Erdem Beliğ Zaman’dan bu pazar için iki iğneleme geldi; Memur-Sen Başkanı Ali Yalçın, eşcinsel evliliğe savaş açmış! Sonra öğrendik ki oğlunun kurduğu kooperatif, kamudan arazi alıp, bina yapıp satıyormuş… Savaşın nedeni böylece belli oldu: çoluklu çocuklu aile olmadan o evler satılır mı hiç? *** Emeklilerin 3000 liralık bayram ikramiyesine 1000 liralık zam yapan Erdoğan, ilave zam gelecek mi sorusuna, “Daha ne olacak?”, diyerek kapıyı kapatmış… Sayın Cumhurbaşkanının sorusunu cevaplayalım: açlık, sefalet, yokluk!...",https://www.nefes.com.tr/yazarlar/can-atakli/bu-adama-nasil-izin-verildi-21959
Can Ataklı,Mansur Yavaş neden hâlâ anketlerde halka soruluyor?,11 Mart 2025 06:00,"Eğer zamanından önce bir seçim yapılacaksa CHP’nin cumhurbaşkanı adayı kesinleşti. Her ne kadar 23 Mart’ta bir eğilim yoklaması yapılacak olsa da İmamoğlu dışında bir adayın öne çıkması mümkün değil. İmamoğlu ancak kendi isteği ile adaylıktan çekilebilir ya da iktidarın yargı sopası yüzünden adaylıktan olabilir. O halde araştırma şirketleri neden hâlâ Mansur Yavaş’ı adaymış gibi anketlerde gösteriyor? Mansur Yavaş aday mı? Hayır? Yavaş ancak İmamoğlu’nun aday olmaması halinde CHP’nin alternatif adayı olarak ortaya çıkabilir. Tabii bir ihtimal daha var. Eğer merkez sağda bir birleşme sağlanırsa o zaman bu kesimin ortak adayı olarak gösterilebilir. Bu nedenle hâlâ ısrarla her gün bir kamuoyu araştırması yapıp, “İmamoğlu mu Mansur Yavaş mı” diye sormak art niyetli bir tutumdur. Üstelik araştırma şirketleri hep iki sorulu anket yapıyor. BİRİNCİSİ: İmamoğlu ile Erdoğan arasında kimi tercih edersiniz? İKİNCİSİ: Mansur Yavaş ile Erdoğan arasında kimi tercih edersiniz? Oysa araştırma şirketleri ille Mansur Yavaş’ı da aday göstermek istiyorsa üçlü anket yapmalı. Kamuoyuna üç aday aynı anda sunulmalı ve “kime oy vereceksiniz?” diye sormalı. Son yapılan seçim anketlerinden biri ORC şirketine ait. Bu araştırmaya göre CHP yüzde 29,3 ile birinci parti. İkinci sırada ise yüzde 28.9 ile AKP var. Ancak üçüncü sıra 2023 genel seçiminden bu yana ilk kez değişti ve MHP, DEM Parti’nin üzerine çıktı. MHP yüzde 8.3 oy alırken, DEM Parti’ye destek verenlerin oranı yüzde 7.8’de aldı. Demek ki Bahçeli’nin APO’ya çağrısı, DEM parti ile sıcak ilişkiye girmesi, düne kadar terörist olarak nitelediği kişileri telefonla araması MHP’nin oylarına olumlu etki yapmış. Amerika Başkanı Trump işbaşına geldiği 20 Ocak’tan bu yana neredeyse bütün dünya liderleriyle görüştü. Görüşmediği nadir isimlerden biri Erdoğan. Trump, Erdoğan için birkaç iyi söz söyledi (daha önce akıllı ol demişti şimdi akıllı olduğunu söylüyor) ama sonrası gelmedi. İlk başlarda bir Erdoğan-Trump görüşmesi ayarlamak için yoğun çaba gösterilmişti şimdi o da kesildi. Merakım şu; Erdoğan mı şimdilik görüşmeye çekiniyor, yoksa Trump mı görüşmek istemiyor? Suriye’de Nusayriler HTŞ’li teröristler tarafından katliama uğruyor. Colani’nin teröristleri “devrim” diye sunulan Amerika-İsrail operasyonundan bu yana Lazkiye, Halep, Humus, Hama’da Nusayrileri vahşice dövdükten sonra öldürüyor. Nedense medyamız bu konuda hep sessiz kaldı. Ne zaman Nusayriler “yeter artık” diye ayağa kalktı, iktidar kanadı hemen “yapılanlar provokasyondur, kimse bu konuda yanlış yapmasın” demeye başladı. Yandaş yazarlar isyan halindeki Nusayrileri, “Esed artıkları” diye küçümseyerek “Geberiyorlar işte” diye yazılar bile yazdı. Suriye’de büyük bir katliam var, buna provokasyon diyerek bahane üretmek en hafif deyimle ayıptır. Türkiye’nin en bilinen “gurme yazarlarından” biri olan Vedat Milor İstanbul’da gittiği Kent Lokantası’nın yemeklerini hem kaliteli hem lezzetli hem de ucuz bulduğunu söylemişti. Bunun üzerine, Ticaret Bakanlığı harekete geçerek Milor hakkında, “örtülü reklam yapmak” suçlamasıyla soruşturma başlattı. Bu akıllara ziyan soruşturma ile ilgili Ticaret Bakanı Ömer Bolat evlere şenlik bir açıklama yapmış. Bolat, soruşturmayı bakanlığın değil, bakanlığa bağlı “Tüketicinin Korunması ve Piyasa Gözetimi Genel Müdürlüğü içindeki reklam kurulunun” başlattığı söylemiş. Neymiş bir vatandaş CİMER’e şikâyette bulunmuş, CİMER şikâyeti bakanlığa iletmiş, onlar da reklam kuruluna göndermişler, mesele buymuş. Soruşturma var mı, var. Bakan beyin derdi başka. Diyor ki, “Vedat Milor üzerinden bu olay köpürtülüyor, maksatlı kullanılıyor.” Maksatlı olan ne, köpürtülen ne? Bakanın sözleri tüy dikmek gibi geldi bana.",https://www.nefes.com.tr/yazarlar/can-atakli/mansur-yavas-neden-hala-anketlerde-halka-soruluyor-20843
Can Ataklı,PYD masalı da bitti,12 Mart 2025 06:00,"ANALİZ İmralı’da cezasını çeken terörist başı Abdullah Öcalan’la “silahları bırakma pazarlığı” yapılırken hep anlatmaya çalıştığım şuydu, belki onlarca kez dile getirdim. “Asıl konu Suriye’de oluşan Kürt özerk bölgesi. Amerika’nın da zoruyla bu yapılanma çoktan kabul edildi. Ama Türkiye’de kamuoyunu hazırlamak için silah bırakma senaryosu uygulanıyor.” Önceki gece PYD ile Şam yönetimi arasında imzalanan 8 maddelik anlaşma ile sonunda bu gerçekleşti. İktidar kamuoyunda algı yaratarak, “Sadece PKK değil PYD de silah bırakacak, bırakmazsa gömeriz” diyordu hep. Buna karşı PYD ile Şam yönetiminin anlaşması halinde bu strateji çökecekti ve sonunda çöktü. Artık PYD Suriye’nin yasal gücü haline geldi ve bu durumda PYD’ye silah bırakma çağrısı yapmanın bir anlamı kalmadı. Ancak iktidar bundan da kendisine bir pay çıkaracaktır. Nitekim önceki gece ve dün yandaş medya, PYD’nin tasfiye edildiğini, bölgedeki petrol kaynaklarının merkezi yönetime geçtiğini ve bunu Türkiye’nin kararlı tutumunun sonucu olduğunu anlatmaya çalıştı. Ama konu bitti kapandı artık, iktidar kendine “dünyayı parmağımızda oynatıyoruz” havası yaratacak yeni bir konu bulmak zorunda. ÖNERİ Aylardır süren katliamlar artık üstü kapatılamaz hale gelince Lazkiye’deki korkunç dram dünyanın gündemine geldi. Türkiye’de medya uzun süredir bu gerçeği sırtını çeviriyordu ama yaşananların dehşeti ister istemez bizim medyamızı da harekete geçirdi. Yandaş medya, bu katliamları “Esed artıklarına” bağlamaya çalışıyor ama nafile, oradaki insanlık dramının üstünü kapatabilecek bir gerekçe bulunması artık çok zor. PYD ile Şam yönetiminin imzaladığı anlaşma, Lazkiye’deki Arap Alevilerinin güvenliğini belki bir parça güvence altına alabilir. Ama benim önerim, Türkiye’nin de geleceğini düşünerek Hatay’ın hemen altındaki Lazkiye bölgesini geçici bir süre için Türkiye’ye bağlamak bir çözüm olabilir. Böylelikle hem Lazkiye halkı kurtulur hem de Türkiye’ye muhtemel bir göç önlenebileceği gibi Türkiye’deki Suriyelilere de geri dönüp yeni bir yaşam sürdürebilecekleri bir alan açılmış olur. DİKKATİMİ ÇEKEN ŞEYLER CHP cumhurbaşkanı adayının Ekrem İmamoğlu olduğunu 23 Marta yapılacak eğilim yoklamasıyla resmileştirecek. Mansur Yavaş ise şu anda devre dışı kalmış gibi görünüyor. Ancak Yavaş’ın yaptığı açıklamalardan adaylık konusunun peşini asla bırakmayacağı anlaşılıyor. Bir iftar programında konuşan Yavaş, Ankara halkına hizmete devam edeceğini belirterek, “Hizmeti aksatıp, daha günü belli olmayan cumhurbaşkanlığı seçimi için harekete geçmiş durumda değiliz. Günü geldiği zaman ortama bakılır, Türkiye’nin o günkü şartlarına bakılır ve gerekirse bu konudaki fikrimizi bütün Türkiye kamuoyu ile paylaşacağız” dedi. Yavaş’ın, “günü belli olmayan seçim” ve “şimdiden harekete geçmek” sözleriyle İmamoğlu’na üstü kapalı bir gönderme yaptığını anlamamak mümkün değil. Kısacası Yavaş’ın adaylıktan vazgeçtiği falan yok. ŞAŞIRDIM Aydın’ın en küçük ilçesi Karpuzlu’da yaşayan bir dostum haber verdi. Bölgedeki polis ve jandarma ekipleri “plakasız” motosikletlere karşı savaş açmış. Yasa gereği motosikletlerin plakasının ve ruhsatının olması gerek, bu durumda ekipler motosikletleri trafikten men edebilir elbette. Ama Karpuzlu’daki uygulama çok şaşırtıcı. Çünkü polis ve jandarma, gece yarısından sonra evlerin bahçesindeki ya da önlerindeki plakasız motosikletleri toplamaya başlamış. Plakasız motosiklet ancak trafiğe çıkarsa suç oluşur, evin bahçesinden gece yarısı gasp eder gibi motor toplamak da neyin nesidir? Ayrıca motosikletler satılırken tıpkı otomobil gibi neden ruhsat ve plaka çıkarılması zorunlu değil orası da ayrı konu. Bu zorunluluk olmayınca Anadolu’nun küçük yerlerinde fazla masraf yapmamak için birçok kişi motorunu plakasız kullanıyor. ÇOK GÜLDÜM İkisinden de dışkı örneği alın görürsünüz Siyaseti çok konuşuyoruz ya Yıldırım Tuna da politik bir fıkra göndermiş bu köşe için; Ülkenin birinde başbakan, kendisini suçlayan muhalefet partisi genel başkanına makamına hakaret ettiği için dava açmış. “Başbakan için ‘Bu yüce makamının içine etti’ demişsiniz. Bu suçlamayı nasıl ispat edeceksiniz?” diye sormuş hakim. “Çok basit” diye cevap vermiş muhalefet partisi genel başkanı ayağa kalkarak, “Davalıdan ve oturduğu koltuktan yüce mahkemeniz aracılığı ile dışkı örneği alınmasını talep ediyoruz!”",https://www.nefes.com.tr/yazarlar/can-atakli/pyd-masali-da-bitti-21075
Can Ataklı,“Gökçek’e dokunulmayan ülkede hiçbir başkan sorgulanamaz”,25 Mart 2025 06:00,"BAŞIMDAN GEÇEN ŞEYLER Tam da Ekrem İmamoğlu’nun tutuklandığı saatlerde Silivri cezaevindeydim. Ümit Özdağ’ı ziyaret ettim. Özdağ’ı çok sağlıklı ve moralli gördüm. Biraz kilo vermiş ama “Bunu ben yaptım, bir diyet uyguladım, kilo verdim, başka bir nedeni yok” dedi. Yakında bu esaretten kurtulacağına inanıyor Zafer Partisi genel başkanı. Biliyorsunuz cumhurbaşkanına hakaret ettiği gerekçesiyle gözaltına alınmış ama bu süreçte Kayseri’deki olaylar bahane edilerek tutuklanmıştı. Özdağ Kayseri’de Suriyelilere yönelik eylemlere Zafer Partili tek kişinin bile katılmadığını, gözaltına alınan 985, tutuklanan 28 kişi arasında Zafer Partili hiç kimse olmadığını söyleyerek, “Beni attığım iki twit nedeniyle tutukladılar, bu twitler halkı tahrik etmek değil yatıştırmak içindi oysa, ayrıca emniyet müdürlüğünün düzenlediği bir tutanak da bunu doğruluyor ama bu tutanak mahkemeye bir türlü gelmemişti, sanıyorum bugün ulaşmış bu tutanak savcılığa artık hiçbir bahaneleri kalmadı, beni tahliye etmek zorundalar” dedi. Özdağ’la konuşurken İmamoğlu’nun Silivri’ye getirileceği haberi henüz gelmemişti, bu operasyonla ilgili ne düşündüğünü sordum. Çok kısa ve net bir cevap verdi; “Melih Gökçek’e hiç dokunulmayan bir ülkede hiçbir belediye başkanına dokunulamaz.” Sonra devam etti; “Bugün Türkiye’de iki hukuk var. Birincisi AKP’lilere uygulanıyor, ikincisi ise muhalefete karşı uygulanan düşman hukuku. Bu böyle devam edemez.” Özdağ’dan sonra Zafer Partisi’nin dayanışma çadırını da ziyaret ettim. ANALİZ Sanıyorum hiç beklemiyorlardı böyle bir tepkiyi. Türkiye’nin her yanında ayağa kalktı insanlar. Korku duvarları yıkılıyor. 20 milyonluk kentin belediye başkanı hapse girdi ama kimsenin hayal etmediği biçimde toplumun üzerindeki karamsarlık, umutsuzluk, endişe ve korku kara bulutu dağılıyor. CHP’nin 22 yıldır başaramadığını yaşlılar, emekliler, işçiler, memurlar, işsizler ve özellikle apolitik diye nitelendirilen gençler başardılar, muhalefet ruhunu canlandırdılar ve bir anda sahaya indiler. Halk Erdoğan’a cevaben, “turpun büyüğü asıl bizim heybemizde” dedi. CANIMI SIKAN ŞEYLER İktidar sözcüleri ve yandaş medya günlerdir halkın sokağa çıkmasından korkularını, “sokağa çağırmak provokasyondur, demokrasilerde sokak çözüm değildir” nutuklarıyla dile getiriyor. Çünkü müthiş korkuyorlar. Halkın tepkisini gördüler şimdi bunu kirletmeye çalışıyorlar. “Sokak çare değil” diyorlar ama 15 Temmuz gecesi çare olarak halkı sokağa çağırmayı bulmadılar mı? Silahsız ve savunmasız insanları tankların önüne iterken akıllarına hiç provokasyon gelmedi. Gazze için devlet organizesi için sokağa dökülmek demokratik hak sayılmadı mı? Avrupa ülkelerindeki sokak hareketleri “halkın meşru tepkisi” olarak dillendirilmiyor mu? Ne söylerlerse söylesinler artık nafile, tüp macundan çıktı, korkuları bundan. ŞAKA GİBİ Yandaş medya Amerika’nın Ortadoğu temsilcisi Witkoff’un yaptığı bir açıklamayı manşetlerine taşıdı. Witkoff’un Türkiye’yi övdüğünü sanan yandaşlar, “Amerika ile ilişkilerimizin fevkalade iyi olduğunu” anlatmaya çalışıyor. Witkoff, “Erdoğan ile Trump’ın 16 Mart’ta yaptığı telefon görüşmesi muhteşem ve dönüşümseldir. Başkan’ın (Trump) Erdoğan’la bir ilişkisi var ve bu önemli olacak. Bence iyi şeyler geliyor. Şu anda o görüşmenin sonucu olarak Türkiye’den çok fazla olumlu haber geliyor” demiş. Çok sevindikleri haber bu. İyi de Türkiye’den Amerika’ya hangi “olumlu” haberler gidiyor olabilir. Amerikalılar bu kadar sevindiklerine göre bu olumlu haberlerin Türkiye için de olumlu olması mümkün mü? ÇOK GÜLDÜM Fıkralarıyla çok sevdiğimiz Yıldırım Tuna bu hafta yine fıkralar gönderirken, “Herkesin de tadı yok ama bu günlere ‘pat diye’ gelinmedi.. Normal hayatımıza devam etmek zorundayız. Umarım artık fişi çekeceğiz” notunu iliştirmiş. Haksız mı? O halde canımız sıkılsa da gülümsemeyi elden bırakmayacağız. İşte bugünün fıkrası; Çocuklarıma demokrasiyi öğretmek amacıyla akşam yemeği için seçim düzenledim, iki aday vardı, Tost ve Pizza.. Hepsi Pizza’ya oy verdiler, ben de onlara Brokoli pişirdim.. Her seçim sonucundan sonra, ömür boyu neler yaşayacak-larını şimdiden hissetsin keratalar..",https://www.nefes.com.tr/yazarlar/can-atakli/gokceke-dokunulmayan-ulkede-hicbir-baskan-sorgulanamaz-23825
Can Ataklı,PYD olayı artık bitti,25 Şubat 2025 06:00,"DİKKATİMİ ÇEKEN ŞEYLER İktidarın aylardır diline doladığı “PYD ya silah bırakacak ya da…” söylemi artık “gerçekleştirilemez” hale geldi. Erdoğan “terörsüz Türkiye” sloganını PYD’ye karşı kullanıyor sürekli. Ancak PYD’nin arkasında Amerika var ve Erdoğan konuştukça PYD aslında daha da güçleniyor. Geldiğimiz aşamada ise artık PYD’ye “silah bırakacaksın” çağrısının bir anlamı kalmadı. Çünkü Suriye’de Amerika’nın desteklediği HTŞ ile PYD anlaştı. Terör örgütü HTŞ başkanının atadığı enerji bakanı önceki gün PYD ile petrol anlaşması imzalandığını duyurdu. Buna göre Suriye’deki elektrik santrallerine günlük bir milyon metreküp gazı PYD sağlayacak. Bunun yanı sıra PYD merkezi Suriye yönetimine günde 15 bin varil petrol taşıyacak. PYD’nin hakim olduğu bölgeden çıkacak petrolün yüzde 15’ini Suriye yönetimi alacak. Anlaşmanın sağlanmasından sonra yüzlerce tanker Suriye yönetimine ait bölgelere petrol taşımaya başladı. Bu arada bir ilginç gelişme daha yaşandı. Trump’ın “general” diye nitelediği PYD komutanlarından Mazlum Abdi bir açıklama yaparak PYD’nin Suriye ordusu ile 2 yıllık bir süreç içinde entegre olacağını bildirdi. Böylelikle iktidarın PYD’ye silah bırak çağrısı tümüyle boşa düşmüş oluyor. ŞAŞIRDIM Ergenekon-Balyoz döneminde ekranların etkili isimlerinden Serap Yazıcı’nın Erdoğan’a anayasa konusunda ağır eleştiriler yapmasından sonra ani biçimde Gelecek Partisi’nden istifa etmesi ve AKP yönetimine girmesi büyük yankı yarattı. Pek çok kişi Yazıcı’nın Erdoğan aleyhine söylediği sözleri dile getirerek, “Bu nasıl iş, Serap Hanım ne aldı?” diye soruyor. Ben konuya farklı açıdan bakıyorum. Serap Yazıcı uluslararası alanda “liberal anayasa hukuku” konusunda referans kaynağı isimlerden biri. Erdoğan sanıyorum yeni anayasa ve parlamenter sisteme dönüş konusunda Serap Yazıcı’ya bir söz verdi. Yazıcı çok eleştirdiği “tek adam” rejiminin değişmesi ve parlamenter sisteme dönülmesi kaydıyla yeni anayasa konusunda çalışmak sözüyle AKP’ye geçti. Bu durum Erdoğan’ın kendi anayasa uzmanlarına artık pek güvenmediği gerçeğini de ortaya çıkarıyor. BUNU YAZMAK GEREK Artık yok cumhurbaşkanına hakaret, yok ayırımcılık yapmak, yok halkı kin ve nefrete itmek gibi suçlamalarla insanların gözaltına alınması, adli kontrol uygulanması ya da tutuklanması kabak tadı verdi. İktidar bu uygulamaları tamamen bir tür intikam ya da “burun sürtme” olarak kullanıyor. Bu tür suçların cezası hapsi gerektirmiyor genellikle. İşte son örnek akademisyen Çiğdem Bayraktar Ör’ün durumu. Ceza alsa bile asla hapis yatmayacak bir suçtan tutuklanan ve 25 gün hapiste yatan Ör dün tahliye edildi. Yine ceza alsa bile hapis yatması mümkün olmayan Özlem Gürses’e 52 gün ayağında elektronik kelepçe takılarak ev hapsi cezası verildi. Yine ceza alsa bile hapis yatmayacak olan Halk TV genel yayın müdürü Suat Toktaş 26 gündür hapiste. Bütün bunlar muhalefete “yargı sopası” kullanılarak gözdağı verilmek, AKP tabanına da “gördünüz değil mi nasıl hesap soruyoruz” demek için yapılıyor. * Bİ SOR BAKALIM Halen evinde dinlenen ve sağlık durumu hakkında kamuoyunu tatmin edici hiçbir açıklama yapılmayan MHP genel başkanı Devlet Bahçeli, AKP’nin 8’inci olağan kongresine katılamadığı için bir çiçek göndermiş. MHP yönetimi gönderilen çiçek aranjmanının anlamlı olduğunu şu bilgiyi vererek anlatmış; “Bu anlamlı armağan, 1071 adet gülle Malazgirt Zaferi’ni, 1453 adet karanfille İstanbul’un Fethi’ni, Türk bayrağı çerçevesiyle birlik ve dayanışmayı, 23 beyaz orkideyle AK Parti’nin 23 yıllık yönetimini temsil etmektedir. Sayın Genel Başkanımızın bu takdiri, güçlü Türkiye inancımızın ve birlik ruhumuzun en anlamlı ifadesidir.” Bahçeli’nin çiçeğe yüklediği anlamda Malazgirt var, İstanbul’un fethi var ama bugün asıl dayanağımız olan Cumhuriyet ve 100’üncü yılı yok. Erdoğan’ı sevindirmek için ikide bir “Türkiye yüzyılı” nutukları atan Bahçeli acaba Cumhuriyeti de sembol olarak kullanmayı neden unuttu?",https://www.nefes.com.tr/yazarlar/can-atakli/pyd-olayi-artik-bitti-17742
Can Ataklı,Amerika’dan da Rusya’dan da bekledikleri destek gelmedi!,27 Mart 2025 05:00,"YENİ ÖĞRENDİM İktidar muhalefete karşı dolu dizgin gidiyor. Sürekli yalanlar uydurulurken sarayda garip bir telaş var, bütün bu olanların aslında aleyhlerine olduğunu görüyor ve biliyorlar ama belli ki dış desteklerle bu vartayı atlatacaklarına inanıyorlar. Ama sanki bekledikleri olmuyor. Amerika’nın destek vereceğine güveniyorlardı, Trump ile görüşme “çok olumlu geçti” diye sunuldu, ardından Hakan Fidan Amerika’ya çağrıldı, gitti görüştü ama hayli karamsar geri döndü. Hakan Fidan’a Amerika’da ilgi gösterilmedi, karşılama uğurlama yapılmadı, ortak basın toplantısı düzenlenmedi, Türkiye tarafı sade suya tirit açıklama yaparken Amerika tarafı açıklama bile yapmadı. Ancak Amerikan medyasına yansıyan haberlere göre görüşme çok gergin geçti, Amerika Dışişleri Bakanı Marco Rubio Türkiye’deki demokrasi ihlallerinden ve tutuklamalardan rahatsız olduklarını dile getirdi. Rubio Hakan Fidan açık biçimde “Ticaret ve güvenlik, Türkiye’ye demokratik normlardan ödün verme hakkı vermez” dedi. Bu beklenen ticaret hacmi genişlemesi ve 50 milyar Dolarlık kredi hayalini suya düşürüyor. Rubio Suriye’de PYD’ye dokunulmamasını tekrar söyledi. Bir hayal kırıklığı da Rusya’dan geldi. Putin’in önemli isimlerinden Alexander Dugin İmamoğlu’nun Rusya düşmanı olduğunu ancak bu biçimde tutuklanmasının kabul edilemeyeceğini belirten uzun mesajında Erdoğan’ın Suriye’de bir terörist destekleyerek korkunç bir hata yaptığını ve bu hasarın yakın gelecekte düzeltilmesinin zor olduğunu belirtti. BUNU YAZMAK GEREK Başta Erdoğan olmak üzere AKP’liler koro halinde “Sokaklara döküleceğine yolsuzluk iddialarına cevap verin” diyorlar. Gerekten insaf. Özgür Özel tam 6 gece yandaş medyada dolaşan iddialara tek tek ve belgelerle cevap veriyor. Daha ne istiyorlar anlamak mümkün değil. Bir anda “namuslu” kesilen AKP’lilere şunu sormak ve hatırlatmak isterim. 22 yılda nice yolsuzluk iddiaları atıldı ortaya, hangisinin üzerine gittiler, hangisi için savcılar resen harekete geçti, hepsi sümen altı edilmedi mi? Örneğin iktidar bu kadar namusa ve dürüstlüğe düşkünse 17-25 Aralık yolsuzluk dosyasını ele alsa ya. O dosya kapanmadı, Erdoğan soruşturmanın savcılarını ve operasyonu yapan polisleri görevden aldı, dosya da tozlu raflara kaldırıldı, yani aslında kapanmadı. KOMİK CHP genel başkanı AKP’ye hizmet ettiklerini söylediği bazı markaları boykot çağrısı yaptı. AKP’liler bir anda ayağa kalktı ve “memleket ekonomisini batırmak mı istiyorsunuz, boykotun ne anlamı var, zaten tutmaz” diye söylenmeye başladı. Boykot ekonomiye zarar veriyorsa Gazze için çoğu Türk markasına karşı yapılan boykot neyin nesiydi? Ayrıca başta milletvekilleri olmak üzere AKP’liler gruplar halinde boykota maruz kalan bir kahve zincirine gidiyorlar. Böylelikle “Buralar bizim, bunlar has AKP’li” demiş oluyorlar. Bu da boykotçuları daha biliyor, haberleri olsun. HOŞUMA GİDEN ŞEYLER Gazeteci Erdem Beliğ Zaman 3 iğneleme göndermiş. Demokrasi katliamı sonrası Saraçhane’de toplanan yüzbinlerden rahatsız olan iktidar cenahı, oraya gelen kalabalığın Şehzade Camii’nin haziresindeki mezarlıklara zarar; orada yatanların ruhlarına da rahatsızlık verdiğini söyledi! Keşke bu ülkenin ölülerini düşündükleri kadar dirilerini de düşünseler; bu olayların hiçbiri yaşanmayacak! Hazine ve Maliye Bakanı Mehmet Şimşek, “Gereken her şeyi yapıyoruz..”, dedi… Son olaylarla gördük sayın bakan; evet yapıyorsunuz ama ekonomiyi düzeltmek için değil, koltuğunuzu sağlamlaştırmak için! Hükûmet, dünyaca ünlü içki firmalarının internet sitelerine erişim engeli getirmiş.. Engelli sitelere girmekte artık uzmanlaştığı için karara vatandaş pek tınmadı! Olimpiyatlarda koşuda engeli aşmak gibi internette engeli aşmak gibi bir alan olsaydı ülkemiz tüm madalyaları toplardı!",https://www.nefes.com.tr/yazarlar/can-atakli/amerikadan-da-rusyadan-da-bekledikleri-destek-gelmedi-24277
Can Ataklı,Ne oluyor böyle yahu?,29 Ocak 2025 06:00,"Bİ SOR BAKALIM Gün geçmiyor ki muhalefete yönelik bir operasyonla karşılaşmayalım. Gazeteciler gözaltına alınıyor, tutuklanıyor, ayak bileklerine kelepçe takılıyor. Sanat dünyasına karşı saldırı başlatılıyor. Gezi direnişi bahanesiyle ünlü isimler üzerinde baskı uygulanıyor. Belediyelerde yolsuzluk adı altında görevden alma operasyonları sürdürülüyor. Bir siyasi parti genel başkanı tutuklanıyor. Bir büyükşehir belediye başkanı daha kürsüde konuşurken hakkında soruşturma başlatılıyor derhal ifade vermeye çağrılıyor. Ekonomi berbat, halk pahalılıktan yıkılıyor. Doğal olarak bunlara karşı bir öfke birikimi yaşanıyor, insanlar isyan ediyor. İktidar ise sanki her şey güllük gülistanlıkmış gibi davranarak üste çıkıyor ve “haydi sokağa çıkın da boyunuzun ölçüsünü alın” tehditleri savuruyor. Kimsenin sokağa dökülme niyeti yok. Kimse ortalık karışsın bir olay yaşansın diye beklemiyor. Peki iktidarın bu hırsı ve öfkesi nedir? Erdoğan gençlere “her şeye hazır olun” çağrısı yapıyor, Bahçeli “sokağa çıkanın belini kırarız” diyor, Ülkü Ocakları “Haydi dökülün sokağa bu kez 15 Temmuz’daki gibi karşınızda olacağız” şantajı yapıyor. Durun yahu ne oluyoruz? Amacınız zihnen kutuplaştırdığınız toplumu bir de iç çatışmaya sürüklemek mi? CANIMI SIKAN ŞEYLER AKP genel başkanı Erdoğan partisinin gençlik kolları genel kurulunda konuşuyor. Şöyle diyor; “Sevgili gençler; işte sizin yolunuz, gayeniz, hedefiniz, ufkunuz budur. Sizin ufkunuz, Hoca Ahmet Yesevi’nin ufkudur. Sizin ufkunuz Yunus Emre’nin, Hacı Bektaş-ı Veli’nin ufkudur. Sizin ufkunuz Bilge Kağanların, Alparslanların ufkudur. Sizin ufkunuz, ‘ya ben İstanbul’u alırım ya İstanbul beni’ diyen Fatih Sultan Mehmet’in, dünyayı dize getiren Yavuz Sultan Selim’in ufkudur. Sizin ufkunuz bilgeliği siyasetnamelere sığmayan hepsini bugün rahmetle andığımız büyük devlet adamlarının ufkudur. Sizin ufkunuz, istiklal ve istikbal yiğitlerinin, şehitlerin, gazilerin ufkudur. Sizin ufkunuz Kuvayı Milliye’nin ufkudur. Sizin ufkunuz bu toprakları yurt kılan Anadolu Alpleri’nin, Anadolu erenlerinin, Anadolu ahilerinin, Anadolu bacılarının ufkudur.” Dikkatinizi çekmiştir, gençlerin ufkunu tanımlarken sadece Anadolu’da yaşamış olan ve İslami kimliği ile öne çıkarılmış isimleri sayıyor, Türk tarihindeki güçlü isimler ve en önemlisi Atatürk yok. Atatürk’ü gençliğin ufku olarak saymamış sadece Kuvvayı Milliye’den söz etmiş. ŞAŞIRDIM Dizi sektörünün önemli isimlerinden Ayşe Barım tutuklandı. Bu iş başından beri çok belli ki AKP’nin artık çok karlı hale gelen dizi sektörüne çökme operasyonudur. Ancak görünen o ki dizilere oyuncu seçiminde kayırma yapılması tutuklama gerekçesi olamayacağı için hiç akla gelmeyen başka bir yöntem bulunmuş. Ayşe Barım birçok sanatçıyı 12 yıl önceki Gezi direnişine katılması için zorlamış. Sanatçılarla defalarca telefon konuşması yapmış. Devletimizin istihbarat örgütü de tüm bu telefonları tek tek kayda almış, şimdi delil olarak yargının önüne koymuş. Gezi direnişinde milyonlarca kişi telefonla konuştu, birbirini Taksim’e ya da eylem yapılan alanlara çağırdı. Bir gösteriye arkadaş çağırmanın da suç sayıldığı günler yaşıyoruz artık. BUNU YAZMAK GEREK Hep söylerim “lafla boykot, eylem olmaz” diye. Gazeteleri boykot edelim. Taksileri boykot edelim. Marketleri boykot edelim. Bunların hiçbiri tutmaz. Çünkü kimin boykota katılıp katılmadığı anlaşılmaz bile. Buna karşı “süre konulan” boykot başarıya ulaşır. “Şu tarihte hiçbir markete gitmeyeceğiz” denir ve gerçekten hiç kimse marketlerden içeri girmez. “Bu tarihte benzin almıyoruz” denir kimse o gün benzin almaz, istasyonlar bomboş kalır. “Üç gün şu gazeteyi almayacağız” denir, gazete patronu o üç gün içinde satışının sıfırlandığını görür. Ancak o zaman halkın tepkisi gerçekten gösterilmiş olur. İşte Sırbistan halkı bunu yaptı. Marketlere bir günlük boykot uyguladı. Hiç kimse marketlere girip alışveriş yapmadı. Sonucunda göreceksiniz fiyatlarda gerileme olacaktır.",https://www.nefes.com.tr/yazarlar/can-atakli/ne-oluyor-boyle-yahu-11480
Can Ataklı,Yine bir faciadan sonra aklımız başımıza geldi,22 Ocak 2025 05:50,"ANALİZ Bolu Kartalkaya kayak merkezindeki Grand Kartalkaya otelinde çıkan yangın ne yazık ki pek çok kişinin ölümüne neden oldu. Saatlerce süren yangından sonra ortaya birçok iddia atıldı. 7 katlı otelin yangın merdiveni yokmuş. Bina içinde yangın söndürme sistemi bulunmuyormuş. Otelde yangın alarm sistemi kurulmamış. Personel yangın eğitiminden geçmemiş. Her yıl binlerce kişinin geldiği bir kayak merkezinde itfaiye teşkilatı olmadığı gibi tek bir yangın söndürücü araç bile tahsis edilmemiş. Bu otel beş yıldızlı bir otel. Belediye alanı dışında turizm bakanlığı denetiminde. Her zaman olduğu gibi yine hepimizi derin üzüntüye boğan bir faciadan sonra geldi bunlar aklımıza. Şimdi görecekseniz önümüzdeki birkaç gün içinde bu yangın konuşulacak. Televizyon ekranlarına çıkacak çok bilmiş gazeteciler, akademisyenler, uzmanlar bunları anlatacaklar. Sonra her şey unutulup gidecek. Her seferinde “Bu bize ders olsun, her yerde gerekli önlemler alınsın” temennilerinde bulunuruz, ama bu hiçbir zaman gerçekleşmez. Korkarım yine böyle olacak. CANIMI SIKAN ŞEYLER Son 48 saatte sanki Ergenekon günlerini yaşadık. Önce CHP Gençlik Kolları Başkanı Cem Aydın sabahın köründe evine yapılan baskınla gözaltına alındı ve İstanbul Cumhuriyet Başsavcısı Akın Gürlek’e hakaret ettiği gerekçesiyle adliyede ifade vermeye götürüldü. Hemen ardından yine aynı gerekçeyle İstanbul Büyükşehir Belediye Başkanı Ekrem İmamoğlu hakkında soruşturma açıldığı duyuruldu. Akşam saatlerinde ise bu kez Zafer Partisi genel başkanı Ümit Özdağ cumhurbaşkanına hakaret ettiği gerekçesiyle bir lokantada yemek yerken binayı saran polis tarafından gözaltına alındı ve bir otomobille İstanbul’a getirildi. Adalet bakanı ve iktidar sözcüleri yapılanın hukuki olduğunu ve hukukun herkes için geçerli olduğunu söylediler. Evet hukuk herkes için geçerli ama bir parti başkanını lokantada yemek yerken etrafını sarıp gözaltına almak, bir partinin gençlik kolları başkanının evini basarak adliyeye mevcutlu götürmek ne demek? Hapis bile gerektirmeyen suçlamalarla ilgili bu tür davranmak hukuku da devleti de çürütmekten başka bir şey değildir. MERAK ETTİĞİM ŞEYLER İstanbul Büyükşehir Belediye Başkanı Ekrem İmamoğlu bugün bir basın toplantısı yapacaktı. Basın toplantısı haberini ilk kez cep telefonumdan yapılan çağrı ile öğrendim. İBB basın danışmanlığından gelen mesaj şöyle; “Selamlar Can Bey, Türkiye Belediyeler Birliği ve İstanbul Büyükşehir Belediye Başkanı Ekrem İmamoğlu’nun, yaşanan hukuksuzluklara dair kamuoyunun ilk kez duyacağı çarpıcı bilgileri paylaşacağı basın toplantısını ilginize sunarız.” Çağrıdaki “İlk kez duyacağımız bilgiler” notu çok önemli. Ama İmamoğlu’nun basın toplantısı Bolu’daki yangın nedeniyle ileri bir tarihe ertelendi. CANIMI SIKAN ŞEYLER Bütün dünyanın canlı izlediği Trump’ın yemin töreninde Türkiye’den resmi kimlikli hiç kimse yoktu. Buna karşı PYD temsilcileri törende yer aldı. Mazlum Abdi törene davetliydi ancak hiçbir ülkeye ait pasaportu olmadığı için bu törene gidemedi. Buna karşı PYD’nin Washington temsilcisi üç kişi törene resmi davetli olarak katıldı. Türkiye’den resmi olarak kimsenin davetli olmaması ama PYD temsilcilerinin törene çağrılması Trump dönemi Türk-Amerikan ilişkileri için önemli bir noktadır. HOŞUMA GİDEN ŞEYLER Gazeteci Erdem Beliğ Zaman’dan iki yeni “iğneleme” geldi. Birlikte okuyalım; İktidarın insan sağlığını tehdit eden alkol zammı, son 72 saatte 88 vatandaşımızın zehirlenmesine yol açmış… Sahte alkolden zehirlenen bu vatandaşlarımızın 33’ü ölmüş! “Şam Fatihi” diye övünen iktidara, Şam’ın yeni yönetimi %300’e varan vergi getirmiş! Aslında bizi öldüren, alkolün sahtesinden çok kahramanlığın sahtesi olacak! *** Süleyman Soylu, siyaseti bıraktığını açıklamış! Neden olarak da yasama çalışmalarında yeterince fayda sağlayamadığını göstermiş… E haksız sayılmaz; kendilerinin oldu olası yasalarla arası pek iyi değildi!",https://www.nefes.com.tr/yazarlar/can-atakli/yine-bir-faciadan-sonra-aklimiz-basimiza-geldi-9903
Can Ataklı,Cuma günü ifade özellikle mi seçildi?,30 Ocak 2025 06:00,"CANIMI SIKAN ŞEYLER İstanbul Büyükşehir Belediye Başkanı Ekrem İmamoğlu cuma günü iki soruşturma için ifade vermek üzere Çağlayan Adliyesi’ne gidecek. İki soruşturma var hakkında. Biri İstanbul Cumhuriyet Başsavcısı Akın Gürlek için söylediği sözler. İkincisi SD isimli bir bilirkişinin sürekli CHP ile ilgili dosyalara atanmasını eleştirmek. Bu suçlamalardan tutuklama çıkar mı? Normalde hayır ama artık ülkede hukuk kalmadığı için her şeyi beklemek şaşırtıcı olmaz. Ancak benim dikkatimi çeken ifade için cuma gününün verilmesi. Savcı akşam saatlerine kadar uzatarak ifadeyi aldıktan sonra tutuklama talebi ile İmamoğlu’nu mahkemeye sevk edebilir. Nöbetçi mahkeme de tutuklama kararı alabilir. Araya cumartesi pazar gireceği için hukuki itirazlar yapılamayabilir. Şimdi “Akıllarına karpuz kabuğu mu düşürmek istiyorsunuz” diye soranlarınız olabilir. Artık hukuk devleti vasfımızı kaybettiğimiz için o karpuz zaten çoktan düşmüştür bile. Hukuk olmadığı için hukuk dışı kavramının da anlamının kalmadığı günler yaşıyoruz. Ama hepsi geçecek, inanın. YENİ ÖĞRENDİM Ataköy Türkiye’nin modern anlamda kurulmuş ilk uydu kenti. 60’lı yıllarda aralarında çok geniş yeşil alanlar olan 4’er kattan oluşan çok sayıda blok inşa edilmişti. Ataköy bir yeryüzü cenneti gibiydi. Ama sonra “rant” devreye girdi Ataköy genişledi 4 katlı binaların arkasına 15-20 katlı binalar dikildi. Ama rant iştahı hız kesmedi ve deniz kıyısına da adeta bir Çin Seddi gibi dev binalar inşa edildi. Ataköy halkı yıllarca bunlara karşı direndi, sayısız mahkeme kararı aldırdı ama bu talanı durduramadı. Şimdi aldığım bilgiye göre Ataköy bir altın vuruş yapılarak tümüyle yok ediliyor. Ataköy’ün sembolü olan ilk binalar depreme dayanıksız gerekçesiyle yıkılmak isteniyor. Bölge halkı buna karşı değil ancak korku şu; Ataköy kurulduğunda çok fazla yeşil alan bırakılmıştı, oysa şimdi bu yeşil alanlar daraltılacağı blok ve kat sayısının artırılacağı haberleri alıyorlar. Böyle olursa Ataköy gökdelenler bölgesi olacağı gibi yoğunluk da olağanüstü artacak. OKURDAN MESAJ Adını vermemizin sakıncalı olduğu bir bilirkişi CHP ile ilgili her dosyaya bilirkişi olarak atanabilirken 8 bin 60 bilirkişi arasında yıllarca hiçbir dosya alamayan da var. İşte bunlardan birinin bana gönderdiği mesaj; 2 yıl öncesine kadar İstanbul’daki bilirkişiler listesindeydim. (Bankacılık İşlemleri) 3 yıl bu listede kaldım. Ancak, bu 3 yıl boyunca tarafıma bir dosya dahi verilmedi. Bunun üzerine liste kaydımı güncellemedim ve çıktım. Listede olduğum dönemde tarafıma dosya verilmemesinin nedenini sorgulayınca şu aklıma geldi: Bilirkişilik yemin törenine gitmiştim. Ben törene, tıraşımı olarak, takım elbise giyerek gittim. Mahkeme girişindeki deftere imza atacakken, oradaki bir görevli “Siz o defteri değil, yanındakini imzalayın” dedi. Ben de söyleneni yaptım. Sonradan anladım ki, orada, mülakatlarda olduğu gibi bir seleksiyon yapmışlar ve benim de imza attığım defterdeki bilirkişilere hiç dosya vermemişler. Bilirkişi seçimi zaten baştan yapılıyor. Sözün özü; “Sen-ben, bizim oğlan...” HOŞUMA GİDEN ŞEYLER Gazeteci Erdem Beliğ Zaman’dan gelen iğnelemeleri birlikte okuyalım; AKP’li Cumhurbaşkanı Erdoğan, 2028’deki seçimler için partisinin yüzde 50’yi geçeceğini söyledi! Söz konusu politikalarıyla partisinin bu yüzdede bir oy alması mümkün görünmüyor ama yüzde 50’yi uyguladığı siyasetle rahat rahat geçebilir… Tabii ki yıllık enflasyon oranında! *** AKP’li Cumhurbaşkanı Erdoğan, “Kimse yargıya parmak sallayamaz!” dedi… Meali şu, “Kimse bana parmak sallayamaz!” *** AKP’li Cumhurbaşkanı Erdoğan, 2024’ü “Emekli Yılı” ilan etmişti; emeklilerin hali ortada… 2025’i de “Aile Yılı” ilan etmişti… Kartalkaya’daki ihmallerin kaç ailenin canına mal olduğunu derin bir kederle gördük… Zat-ı devletlülerinden 2026’yı “AK Parti Yılı” ilan etmelerini bekliyoruz!",https://www.nefes.com.tr/yazarlar/can-atakli/cuma-gunu-ifade-ozellikle-mi-secildi-11719
Can Ataklı,Önseçimin kazancı ne?,13 Şubat 2025 06:00,"Üzerinde sürekli konuşup duruyoruz ama anlamadığım daha doğusu mantığını tam çözemediğim bir konu var. CHP 23 Mart’ta bütün üyelerin katılımı ile bir önseçim yapacak. Niye? Genel başkan, CHP’nin demokratik bir pati olduğunu ve özellikle önemli kararların kılı kırk yararak ve büyük bir anlaşma sağlanarak alındığını söylüyor. Önseçim de bunun bir parçası. Ancak ortada bir de gerçek var. CHP’de aday zaten belli değil mi? Neredeyse 5 yıldır zaten hep iki aday üzerinde duruluyordu. Bunlardan biri olan Mansur Yavaş önseçime katılmayacağını açıkladı. Bu durumda tek aday var. O halde oylama “usulen” yapılmış olacak. Anayasa’nın cumhurbaşkanı adayının belirlenmesiyle ilgili maddesi şöyle; Cumhurbaşkanı adayını; * Siyasi Parti grupları * En son yapılan milletvekili seçimlerinde geçerli oyların en az yüzde 5’ini almış siyasi partiler * En az 100.000 seçmen imzasıyla Cumhurbaşkanı adayı gösterebilir. Yani sonuçta aday belirlenmesi CHP’nin meclis grubunun yetkisinde. Üzerinde karar kılınmış bir aday için göstermelik ön seçim yapmanın maliyetine değer mi acaba? Trump Gazzelilere vatandaşlık versin Amerika’nın yeni başkanı Trump inanılmaz çıkışları ile tüm dünyanın gündeminde. Trump, Gazze’yi devralacaklarını ve buradaki Filistinlileri başka yerlere göndereceğini, Gazze’yi de bir turizm merkezi haline getireceğini söyledi. Bu tür çılgın laflar söylenir de yerine getirilmesi pek mümkün olur mu bilemem. Ancak tüm eleştiriler içinde eski milletvekili Emin Şirin’in önerisi bana çok ilginç geldi. Emin Şirin “Madem Gazze’yi, Gazzelileri dikkate almadan, kupon arazi olarak bedava almayı düşünüyorsun” diye başlamış ve şöyle sürdürmüş; “Oradaki Gazzelilere ABD vatandaşlığı verip neden Amerika’ya almayı düşünmüyorsun da illaki başka ülkelere yollamak istiyorsun?” Başımı belaya sokmayacak cümle Son günlerde her satırı yazarken, her konuşmayı yaparken bin kere düşünüyoruz. Örneğin adaletsizlikle ilgili şöyle bir cümle kursam başım derde girer mi? “Karşılaştırmaları ve örnekleri çoğaltabiliriz, haklıyı, mazlumu, zayıfı değil, güçlüyü, zorbayı, seçkini, zengini koruyan bu yapının aynı şekilde devam etmesi doğru da mümkün de değildir. Çünkü adaletin olmadığı, adaletin vahşi çıkarlar uğruna rafa kaldırıldığı bir yerde insanlık adına barış, huzur ve kalkınma olmaz.” Bu cümleyi Malezya gezisinde Erdoğan kurduğu için içim rahat, bir şey olmaz. HTŞ Türkiye’ye bunları soruyor mu? Hesapta Suriye’nin kontrolü bizde. Yalanlanmayan haberlere göre terör örgütü HTŞ’nin takım elbise giyip kravat takarak devlet başkanlığına yükselen lideri Eş Şara Şam’daki bir otelin 4’üncü katında konuşlanan Türk istihbaratı tarafından yönlendiriliyor. Ancak o Eş Şara üç gün önce PYD bayrakları taşıyan gruplarla Rojova’nın Afrin kentine girerek Türkiye’nin kontrolündeki Suriye Milli Ordusu adlı grubun silahlı elemanlarını kent dışına çıkardı. Eş Şara ayrıca SMO’nun sınırlardaki karakollarının da kapatıldığını açıkladı. Eş Şara bunları yaparken Türkiye’ye soruyor mu, “olur” alıyor mu? Çimen sarıdır, yeşildir tartışması Fıkrayı Selanik kabak hoş sohbet grubundan aldım Bir gün ormanda kurt ile eşek tartışıyormuş... Kurt “Çimen yeşildir” eşek “Çimen sarıdır” diyormuş. Sonunda konuyu çözmesi için ormanın kralı aslana gitmişler. Aslan, dinlemiş ve karar olarak kurda bir ay hapis cezası, eşeğe de özgürlük vermiş... Kurt şaşkın ama meraktan duramaz halde aslana yaklaşıp sormuş “Hakikatten sen çimeni sarı mı görüyorsun?” diye sormuş. Aslan “Hayır çimen yeşildir” demiş Kurt, “O halde, neden bana bir ay hapis cezası verdin? diye sorunca aslan “Eşekle tartıştığın için” demiş. Fıkrayı paylaşan “Günün dersi şu; tartışmak da zeka işidir” dedikten sonra şu notu eklemiş; “Siz siz olun eşekle tartışmaya girmeyin haksız çıkarsınız.”",https://www.nefes.com.tr/yazarlar/can-atakli/onsecimin-kazanci-ne-14999
Can Ataklı,Amaç CHP’yi kirletmek,14 Ocak 2025 05:45,"ANALİZ Aşağı yukarı 20 gündür Erdoğan’ın bir baskın seçime hazırlandığını söylüyorum. Bu bilgiye değil gözleme dayanıyor. Bu iktidarın bırakın 2028’e kadar bir yıl bile dayanma gücü yok. Enflasyon önlenemiyor, fiyat artışları durdurulamıyor, saçma sapan boykot çağrıları cevap bulmuyor, Abdullah Öcalan bombası patladı patlayacak, Suriye fatihliği etkisini yitiriyor, AKP kısa bir süre sonra çaresiz kalacak. Bundan kurtulmanın için henüz kamuoyu durumun çok farkına varmadan, asgari ücreti ve emekli maaşlarını biraz artırarak, birkaç fiyat şovu yaparak, Suriye’de zafer kazanmış havasını olabildiğince sürdürerek, kesenin ağzını da açarak bir baskın seçim kararı alabilir. Üstelik bunu hemen haziran ayında bile yapabilir. Saray iktidarı son iki seçimde muhalefete özellikle CHP’ye karşı hep “terör silahını” kullandı. CHP’nin DEM üzerinden PKK ile işbirliği yaptığı, emirleri Kandil’den ya da Apo’dan aldığı yalanına sarıldı, bu bir kesim halk üzerinde etili de oldu. Oysa şimdi artık “CHP eşittir PKK” silahı kullanılamaz halde çünkü iktidar şu an terörle masaya oturmuş durumda. Böyle olunca da seçime giderken eldeki tek silah CHP’yi kirletmektir. CHP’li Beşiktaş belediyesine yönelik operasyon bunun için yapılmıştır. BUNU YAZMAK GEREK Beşiktaş Belediye başkanının evine neden baskın yapıldı, o sırada Balıkesir’de olan başkan Rıza Akpolat neden gözaltına alınıp mevcutlu olarak İstanbul’a getirildi? Savcılık soruşturmanın üç aydır sürdüğünü belirtiyor. Durum böyleyse Rıza Akpolat ve CHP’li yetkililerin soruşturmadan haberinin olmaması mümkün değildir. Demek ki Akpolat’ın kaçma endişesi olamaz. Üstelik Beşiktaş belediye başkanı tanınan, bilinen yani maruf olan bir kişi. Hukukta “maruf kişi” tanımı vardır, tanınan bilinen kişilere karşı farklı bir tutum takınılır. Rıza Akpolat’ın sabahın köründe gözaltına alınmak istenmesi akla mantığa olduğu kadar hukuka da aykırıdır. Bu bile operasyonun tek amacının CHP’yi kirletme olduğunu göstermektedir. FIKRA GİBİ Urfa’daki törende Erdoğan sahneye İbrahim Tatlıses’i davet ediyor. Tatlıses tekerlekli sandalyesi ile kürsüye geliyor ve soruyor “Sayın cumhurbaşkanım yeniden aday olacaksınız, devam edeceksiniz değil mi?” Erdoğan da “Sen varsan ben de varım” cevabını veriyor. Buradan iki sonuç çıkıyor; BİR: Erdoğan yeniden aday olacak. Bunun yolu meclisin alacağı bir erken seçimden geçiyor. Bu erken seçim hile yoluyla 2027’de mi olacak yoksa daha önce mi? İKİ: Her seçimde aday olmaya kalkan İbrahim Tatlıses bu kez seçilecek yerden aday gösterilme sözünü aldı. DİKKATİMİ ÇEKEN ŞEYLER Fransa’da “Suriye’nin geleceği” toplantısı yapılıyor, Türkiye yok. Şam’da “Suriye’nin geleceği” toplantısı yapılıyor, Türkiye yok. HTŞ lideri Eş Şara PYD ile görüşüyor, Türkiye yok. Çağlayangil’e atfedilen bir ünlü söz vardır. Şöyle; Ortadoğu’daki bir yemeğe davetli değilseniz menüye bakın, orada olabilirsiniz. Sanki durum öyle gibi. Ama bizimkilere bakarsanız tüm dünya nefesini tuttu Erdoğan’ın Suriye’yi fethini izliyor. ÇOK GÜLDÜM Fıkra Yıldırım Tuna’dan geldi. Siyasi tarafı yok ama son 10 yılda birden zenginleşen sonradan görmelere uyarlayabilirsiniz isterseniz; Tam kaldırımda yürüyorum, adamın biri son derece lüks otomobili ile müthiş bir süratle önümdeki elektrik direğine çarptı, beton direğin üzerinde hurdaya dönen otomobilden zar zor çıkan adam aracının etrafında seke seke bir tur atıp hasarı görünce “Gitti en güzel otomobilim, gittii!” diye ağlamaya başladı. “Otomobilinize olanlara ağlamayı kesin” dedim bağırarak, “Sol kolunuz kopmuş baksanıza!” dedim. “Hiii!” dedi kolunun olmadığını görüp dizlerinin üzerine çökerken, “Rolex’im de gitmiş.”",https://www.nefes.com.tr/yazarlar/can-atakli/amac-chpyi-kirletmek-8175
Can Ataklı,Ev mev hapsi yoksa ne var?,16 Ocak 2025 06:00,"Haberi Hürriyet’in saray yazarı Abdülkadir Selvi’den öğrendik. Erdoğan milletvekilleri ile bir toplantı yapmış. Kendisine “Abdullah Öcalan ne olacak?” diye sormuşlar ve eklemişler; “Ev hapsine mi çıkacak?” Erdoğan da sanıyorum biraz öfkeli biçimde “Ev hapsi, mev hapsi diye bir şey yok. Adamın kendisi de çıkmak istemiyor. Bunlar nereden çıkıyor? Af diye bir şey yok. Bebek katiline af yok” cevabını vermiş. Sonra da adalet bakanına dönüp “Bunu halka anlatın” diye talimat vermiş. İyi de o zaman Öcalan’a niye gidip geliyorlar? 25 yıldır ağırlaştırılmış ömür boyu hapis cezası gereği hapiste yatan Abdullah Öcalan hiç mi bir şey istemiyor? İktidar sözcüleri ve MHP genel başkanı bir pazarlık olmadığını PKK’nın ya silah bırakacağını ya da gömüleceğini söylüyorlar. Apo’nun Türkiye içinde serbest kalmak istemeyeceği çok belli, serbest kalıp da ne yapacak, nereye gidecek? Ama eğer “çözüm süreci” denilen şeye yardım edecekse mutlaka bir talebi vardır. Açılımı başlatanlar hala “Apo çağrı yaparsa ne olacak, çağrı yapmazsa ya da örgüt kendisini dinlemezse ne olacak?” sorusuna cevap vermiyorlar. Söyledikleri tek şey “her şey olumlu gidiyor.” Tamam onu anladık, “olumlu”dan kasıt ne, her şey olumlu giderse nasıl bir manzara göreceğiz? Şu akil insanlar neden ortalıkta yok? Geçen sefer başlatılan ama AKP’ye oy kaybettirdiğinin görülmesi üzerine vazgeçilen açılımın “akil insanlar” adı verilen piyonları vardı. Bunlar kent kent gezerek Abdullah Öcalan’ı anlatmışlardı halka. Kimler yoktu ki bu heyette. Rifat Hisarcıklıoğlu, Kadir İnanır, Lale Mansur, Orhan Gencebay, Avni Özgürel, Baskın Oran, Murat Belge, Deniz Ülke Kaynak, Hülya Koçyiğit, Oral Çalışlar hemen ilk aklıma gelen isimler. Bu kez açılımda yoklar. Acaba ne düşünüyorlar, yeniden böyle bir heyet kurulsa içinde yer alırlar mı? Yoksa bu kez yoğurdu üfleyerek mi yerler? Artık Metro’ya bir genel müdür atansın İstanbul’da toplu taşımaya yüzde 35 zam yapıldı. Büyükşehir yüzde 46 zam istemişti ama AKP her zamanki gibi halkı düşünerek(!) bu zammı önlemişti. Artık zam da yapıldığına göre şu İstanbul metrosuna da bir genel müdür atansın. Çünkü metrolar çok kötü durumda. En yeni açılanları bilmiyorum ama en çok kullanılan metro istasyonlarında yürüyen bantların ya da merdivenlerin çoğu çalışmıyor, asansörlere bir felaket, etraf pislik içinde. Sanıyorum metronun bir genel müdürü olmadığı için kimse çalışmıyor. Tez elden buraya çalışkan ve yetkili bir genel müdür atansa da İstanbul halkı çileden kurtulsa. Oyunu kuralına göre oynamıyorlar ki! Bugün de gazeteci Erdem Beliğ Zaman’dan gelen iki iğnelemeyi size sunmak istiyorum; En mühim muhalif haber kanalımız Flash TV, bir operasyonla AKP yandaşlarına satıldı… Ana muhalefet partisi lideri Özgür Özel ise bu vahameti görmezlikten geldi… İnsan düşünmeden edemiyor; acaba Özgür Özel gözlüklerini tedavi olmadan çıkarttığı için mi hiçbir sorunu göremiyor? *** CHP Genel Başkanı Özgür Özel, Konya’da beklenmedik bir çıkış yapacağını söyledi ve orada iktidara kırmızı kart çıkarttı! Gerçekten beklenmedik bir çıkış çünkü karşısında oyunu kuralına göre oynayan bir iktidar yok! Suriye’de olursa barışçıl bizde olursa… AKP genel başkanı Erdoğan grup toplantısında Suriye’de olayların başladığı tarihi vererek “Baskıya zulme karşı baş kaldıran halkın hak hukuk adalet için sokağa çıktı” dedi. Bu gösterileri demokratik ve barışçıl olarak niteledi. Demek halkın tepki göstermesi başka ülkede olunca barışçıl ve demokratik oluyor, buna karşı güç kullanılması ise vahşet. Keşke Erdoğan aynı görüşleri Türkiye için de söyleyebilse.",https://www.nefes.com.tr/yazarlar/can-atakli/ev-mev-hapsi-yoksa-ne-var-8677
Can Ataklı,Cumhurbaşkanı tehdit eder mi?,19 Ocak 2025 06:00,"iktidar partisinin genel başkanı Erdoğan önceki gün şu dehşet verici sözleri söyledi; “Savcıları tehdit ederek, yargıya parmak sallayarak, mahkemelerin görevini yapmasını engelleyerek, yargı mensuplarını baskı altına alarak hiçbir netice elde edemezsiniz. Sağa sola sataşmaktan artık vazgeçin, biz işte buradayız. Gelin millet önünde kara kaplı defterleri ortaya serelim. Bakalım kimin yüzü kızaracak. Sayın Özel başka yerlerde harami arayacağına kendisini fazla yormasın yanında yöresindeki şahıslara baksın. Dosyalardaki iddialara verecek cevapları olmadığı, yapılan hırsızlıklar gün gibi aşikâr olduğu için sürekli topu taca atıyorlar. Halbuki onlar da çok iyi biliyor, turpların büyüğü heybede. Paniklemelerinin sebebi de budur. Birkaç yıla sokağa çıkacak, hatta milletin yüzüne bakacak halleri kalmayacak.” Bu cümleler çok açık bir tehdittir. Devlet gücünü kullanarak muhalefetin üzerine gidileceğinin açıkça ilanıdır. Ortada bir iddianame yok, yargı soruşturması yok ama bir parti genel başkanı bunları söyleyebiliyor. Erdoğan belki bir siyasi parti genel başkanı olarak “siyaseten” bunları söyleyebilir ama unutmayalım Erdoğan’ın diğer görevi cumhurbaşkanlığıdır. Bir cumhurbaşkanı olarak çok daha sorumlu olması gerekir. Devlet gücünü elinde tutarak “hedefi belirsiz” tehditlerde bulunmak devlet adabına uymaz. Hani ne demişler “gün gelir sap döner hesap döner” o hesap yani! ‘Turpun büyüğü heybede’ sözü nereden geliyor? AKP genel başkanı Erdoğan’ın “turpun büyüğü heybede” sözü, “Bu bir şey değil, çok daha büyük bir bela geliyor” anlamına kullanılıyor günümüzde. Peki bu sözün aslı nedir, nereden gelmiştir? Yavuz Donat’ın 2005 yılında yazdığı bir yazıdan öğrendim ben de. Donat’ın yazısındaki bölüm şöyle; “Hikayeyi” Demirel anlattı. “Bu bir Aydın deyimidir” diyerek. Köylü, Aydın pazarında turp satıyormuş. Müşteri gelince önce ufak turpları çıkarıyormuş. Müşterinin biri “bu turp büyük” diye yüzünü buruşturup, yürüyünce... Köylü, arkasından seslenmiş: - Hele dur bey... Turpun büyüğü heybede. Demirel bu hikayeyi “derin devleti” tanımlamak için anlatmış. İnsanı şaşırtan inanılmaz zam Bir okurumun hastanelerle ilgili mesajını sizle paylaşmak istedim; Bakın ne diyor okurum; Sayın Ataklı, Sigorta kapsamında olmayanlar için hastane muayene ücreti 6 TL idi. Bu muayene ücretini ödediğinizde röntgen vb. işlemler için başka bir ücret ödenmiyordu. Bugün muayene olmak için hastaneye gittim ve muayene ücreti 160 TL ödedim Ayrıca yapılacak işlemler (röntgen, dış çekimi vb..) her biri için ayrı ayrı ücret ödenmesi gerektiğini söylediler! Tedavi olmadan çıktım! Yeni Türkiye yüzyılı budur Saygılar sunarım Ahmet Özer’e bir ay, Rıza Akpolat’a 24 saat Beşiktaş belediye başkanı Rıza Akpolat üç ay içinde tutuklanan ikinci CHP’li belediye başkanı. 30 Ekim 2024’te CHP’li Esenyurt belediye başkanı Ahmet Özer tutuklanmıştı. CHP genel başkanı Özgür Özel tutuklamadan bir gün sonra Ahmet Özer’i ziyaret etmek istemiş ancak Erdoğan tam bir ay boyunca ziyaret izni vermemişti. Oysa Özgür Özel tutuklanan Rıza Akpolat’ı aradan 24 saat geçmeden cezaevinde ziyaret etti. Pek çok kişi buna şaşırdı. İşin gerçeği şu; Terör iddiasıyla tutuklanan kişileri ziyaret etmek milletvekilleri dahil Adalet Bakanlığı’nın (yani Erdoğan’ın) iznine tabi. Diğer suçlardan tutuklananlar ise milletvekilleri tarafından cezaevi yönetiminin izniyle ziyaret edilebiliyor. Biden giderayak bu isimleri kurtardı Amerika’nın yeni başkanı Trump yarın yemin ederek görevine başlayacak. Eski başkan Biden ise giderayak yayınladığı bir kararname ile Türkiye’ye yönelik bazı yaptırımları kaldırdı. Trump’ın ilk başkanlık döneminde Türkiye’nin Suriye’deki bazı operasyonları nedeniyle yaptırım uygulanmasına yönelik bir kararname yayınlanmıştı. Bu kararnameye bağlı olarak senatoya sunulan bir tasarıda Cumhurbaşkanı Erdoğan, o dönemin Cumhurbaşkanı Yardımcısı Fuat Oktay, Savunma Bakanı Hulusi Akar, Dışişleri Bakanı Mevlüt Çavuşoğlu, Hazine ve Maliye Bakanı Berat Albayrak, Ticaret Bakanı Ruhsar Pekcan ve Enerji ve Tabii Kaynaklar Bakanı Fatih Dönmez’in Amerika’daki mal varlıklarına el konulması isteniyordu. Bu isimlerin gerçekten Amerika’da mal varlıkları var mı bilmiyorum ama tasarıda “eğer varsa el konulması” demediğine göre var galiba.",https://www.nefes.com.tr/yazarlar/can-atakli/cumhurbaskani-tehdit-eder-mi-9314
Can Ataklı,Muhalefet meşruiyet sorgulaması yapmalı,12 Şubat 2025 06:00,"ANALİZ AKP genel başkanı Erdoğan, 2024 yerel seçimlerine kadar her seçimden sonra hep şunu vurguladı; “Milli iradeye saygılı olun, millet bizi seçti.” Teknik olarak haklıydı. Çünkü hemen her seçimde, partisi mecliste tek başına iktidar olmasını sağlayan çoğunluğa ulaşıyordu. Cumhurbaşkanlığı seçimlerinde de her seferinde yüzde 50’yi buldu. “Seçimlere hile karıştı, Suriyeliler oy kullandı, köylerden blok oylar geldi” söylemlerini hep püskürtmeyi de başardı. Ancak 2024 yerel seçilerinde ilk kez ibre tersine döndü ve Erdoğan üstelik koalisyon ortaklarıyla birlikte ilk kez “milli irade” silahını elinden kaçırdı. Şimdi durum daha da aleyhine. Son yapılan tüm kamuoyu araştırmalarının sonunda ortaya çıkan tablo şu; CHP; 29.8 AKP; 30.6 DEM; 9.1 MHP; 4.1 Zafer; 5.3 İyi; 5 YRP; 3.1 Buna göre AKP-MHP koalisyonu üstüne Hüdapar, DSP ve BBP’yi eklediğinizde ancak 35’i buluyor. Abdullah Öcalan’a çağrıdan sonra DEM’i de Cumhur ittifakına katsanız bile iktidar blokunun oyları 45 bile olmuyor. DEM’in seçmen tabanının bütünüyle iktidardan yana olmayacağı gerçeğini de göz ardı edemeyiz. O halde şu anda bugüne kadar “milli irade” diyerek yeri göğü inleten AKP’yle ortakları en fazla yüzde 40’ı bulurken muhalefet cephesi yüzde 60’a çıktı. Yerel seçimden yana bu gerçek sürekli vurgulansa ve saray iktidarının meşruiyeti tartışmaya açılsa CHP’nin başına bunlar gelmezdi. BUNU YAZMAK GEREK Yaygın inanç şu; CHP’ye yönelik soruşturmalarla İmamoğlu’nun cumhurbaşkanlığının önünü kesmek isteniyor. İmamoğlu en güçlü cumhurbaşkanı adayı. Erdoğan da İmamoğlu’nu saf dışı bırakmak istiyor. Bu görüş bana göre çok yanlış. Çünkü bu söylemin yaratacağı algı şudur; İmamoğlu aday olmazsa Erdoğan kazanır. Oysa Türkiye’de artık 2023 koşulları yok. İktidar çok yıprandı. Muhalefetin vaatlerine inanmayan ve oylarını yine AKP’ye veren başta emekliler olmak üzere işçi ve esnaf büyük pişmanlık içinde. İmamoğlu aday olsa kazanır. Ama artık bir başkası aday olsa da durum değişmeyecektir. Erdoğan kaybetmemek için adayı değil, muhalefeti, özellikle CHP’yi kirletmeye çalışıyor. Umudu kırmak için çabalıyor. Bu oyunu bozmak için yapılması gereken adaylık tartışmasını askıya almaktır. Önce CHP’de “şaibeli kurultay” şoku yaşadık. 24 saat geçmeden bu kez CHP’li belediyelere terör operasyonu yapıldı. İstanbul’daki 2 CHP’li belediyenin başkan yardımcıları ile 7 CHP’li belediyenin 7 CHP’li meclis üyesi gözaltına alındı. Suçlama tam belli değil ama anlaşıldığı kadarıyla operasyonun CHP ile DEM arasındaki kent uzlaşısı nedeniyle olduğu görülüyor. Yani “CHP yerel seçimde DEM ile bazı yerlerde ortak hareket ettiğine göre terörle işbirliği yaptı” deniyor. Komediye bakar mısınız? DEM ile işbirliğini AKP yaparsa temiz iş sayılıyor, ama DEM CHP ile işbirliği yaparsa terör ittifakı olarak kabul ediliyor. MERAK ETTİĞİM ŞEYLER İlk kez savcılığın bir parti kongresinde “şaibe” dedikoduları üzerine soruşturma açılmasına tanık oluyoruz. Normalde her parti kongresinden sonra bazı dedikodular çıkabilir. Kaybedenler kazananların hile yaptığını, para ve menfaat vaatlerinde bulunduğunu söyleyebilir. Ama bunların hiçbiri savcılığın ilgi alanına girmez. Peki CHP’de ne oldu da savcılık işe karıştı? CHP’yi kirletmeyi kafasına koyan iktidar “bir suç duyurusunu” dikkate alarak harekete geçti. Muş’lu bir delegenin “kurultayda delegelere para dağıtıldı” iddiası üzerine Bursa CHP il başkanı suç duyurusunda bulunmuş. Normalde bu tür bir suç duyurusu ile bir ülkenin en büyük partisine soruşturma açılmaz. Ancak amaç muhtemel bir “baskın seçim” öncesi CHP’yi iyice açmaza sokmak olunca fırsatı kaçırmadılar. Şimdi üstüne bir de CHP’ye kayyım atama kararı gelir mi?",https://www.nefes.com.tr/yazarlar/can-atakli/muhalefet-mesruiyet-sorgulamasi-yapmali-14740
Can Ataklı,Nedir bu Colani hayranlığı,06 Şubat 2025 06:00,"BUNU YAZMAK GEREK Suriye’de Amerika ve İsrail’in desteği ile Esad’ı devirip yönetme el koyan Colani kod adlı Ahmet Eş Şara önceki gün Ankara’daydı. Erdoğan Eş Şara ile görüştü, bölgesel sorunların ve terör konusunun ele alındığı açıklandı. Herşeyi ile yeniden inşa edilecek Suriye ülkemiz için çok ciddi bir ekonomik ve siyasi kazanç sağlayacak durumda şu an. Buraya kadar tamam. Madem Suriye’de yeni bir manzara ile karşı karşıyayız ve şu itibarıyla ülkenin hakimi Eş Şara ise elbette kusur aramadan önce ülkemiz çıkarlarını gözetmek durumundayız. Ancak can sıkıcı olan bence şu; Erdoğan iktidarı Suriye’deki değişimi kendi zaferi hatta fethi gibi göstermek isterken dünyanın en kanlı terör örgütlerinden birinin başını da kahraman düzeyine çıkarıyor. Bu kişiye dev bir uçak göndermek de neyin nesidir? Onun ötesinde yandaş medyadaki çığırtkanların Eş Şara güzellemeleri yapmaları da çok yaralayıcı. Akşam ekranlarda Eş Şara övgüsünden geçilmiyor. Unutmayalım ki bu kişi ve örgütü çok kanlı terör eylemlerine imza attılar ve hatta Suriye’nin bazı bölgelerinde bu terör örgütünün militanları hala dehşet rüzgarları estiriyor Hepsini bir kenara bırakalım bu göklere çıkarılan Eş Şara iki Türk askerini diri diri yakmadı mı? Binlerce kişinin vahşice öldürülmesinden sorumlu değil mi? Bunlara bakınca “Tamam Suriye’de varlığımızı hissettirelim ama bu teröristi de kahraman gibi sunmayalım” demekten kendimi alamıyorum. MERAK ETTİĞİM ŞEYLER Dışişleri bakanı Hakan Fidan dün Anadolu Ajansı’nın bazı televizyonlarda canlı yayınlanan programında “önceden verilmiş” soruları cevapladı. İki Türk askerini diri diri yakan Colani kod adlı teröristten “Sayın Şara” diye söz ederek “Bu ziyarette PKK-YPG’ye karşı atılacak adımlar konuşuldu” dedi. Fidan şöyle devam etti; “Sayın Şara’nın PKK/YPG konusunda kafasının son derece net olduğunu gördüm. Bu netlik Türkiye’nin güvenlik ihtiyaçlarını tatmin edecek düzeyde.” Çok merak ediyorum bakanın “sayın” dediği Ahmet Şara Türkiye’nin hangi güvenlik ihtiyaçlarını tatmin edecek, kendinde bu gücü nereden ve nasıl bulacak? “Sayın” Ahmet Şara’yı hepimiz dinledik, konuşmasında tek kelime bile PYD’den PKK’dan söz etmedi. Buna karşı PYD’nin önemli isimlerinden Mazlum Abdi, “Hiçbir şekilde PKK ile ilişkili değiliz. PKK ile Türkiye devleti arasındaki savaşın bir parçası değiliz. Bu bizim meselemiz değil. Sadece bu bölgelere saldırılara bir gerekçe yaratmaktır” dedi. DİKKATİMİ ÇEKEN ŞEYLER Amerika Başkanı Trump Ortadoğu ve Gazze planını açıkladı. Buna göre Gazze boşaltılacak buradaki halk başka yerlere gönderilecek. Bir tür “tehcir” uygulanacak yani. Diplomatik kaynaklarından gelen bilgilere göre Trump Ankara’ya da “Filistinlilerin bir bölümünü alın” talebini gönderdi. Her ne kadar Hakan Fidan “Amerika’nın Gazze’yi boşaltma planı kabul edilemez” dese de sonuçta Türkiye’nin bu kez de Filistinli sığınmacı hücumuna uğraması kaçınılmaz gibi görünüyor. Dikkat ederseniz iktidar artık Suriyelilerin geri gitmesinden de söz etmez oldu. Üstüne bir de yüzbinlerce Filistinli’nin gelmesi söz konusu. Türkiye’yi giderek daha yaşanılmaz ve içinden çıkılmaz hale getiriyorlar. Sonumuz hayırlı olsun. KAFAMI BOZAN ŞEYLER Önceki hafta ailecek Selçuk’a gittik. İki gün Efes başta olmak üzere çevredeki görülecek yerleri gezdik. Zamandan da kazanmak için doğal olarak İstanbul İzmir otoyolunu kullandık. Gidiş geliş otoyollar ve köprü geçişi için ödediğimiz para toplam 4 bin 750 lira tuttu. Bu nedir yahu? Merak edip geçişlerin dökümünü aldım neredeyse adım başı para ödenmiş. İzmir Bursa arası 920 lira olur mu? Yap işlet devret adı altında millet adeta soyuluyor. Neymiş çok güzel yol yapmışlar, ulaşım kolaylaşmış. Sanki eskiden hiç yol yoktu da bir yerden bir yere gidemiyorduk.",https://www.nefes.com.tr/yazarlar/can-atakli/nedir-bu-colani-hayranligi-13381
Can Ataklı,Yargı hunharca kullanılmamalı,23 Ocak 2025 06:09,"Bolu Kartalkaya’daki yangın haberleri için yayın yasağı kondu, kararı mahkeme aldı. Aynı gün gözaltına alındıktan sonra önce savcıya ifade veren Zafer Partisi genel başkanı Ümit Özdağ çıkarıldığı mahkemede tutuklandı. Her ikisi de ilk kez yaşadığımız olaylar değil. Ancak öncekilerde de bunlarda da yargının iktidar gücüyle kullanıldığına tanık olduk sanki. Bir yangın için neden yayın yasağı konur? Bir terör eylemi olsa bunu anlamak mümkün, ama tüm ülkeyi acıya boğan bir yangın olayına yayın yasağı koymak ister istemez kuşku yaratıyor. Acaba o sürede bir şeylerin üzeri mi kapatılmak istendi. Ya da aynı güne denk gelen AKP Ankara İl Kongresi gölgede kalmasın mı istendi?Mahkeme bağımsız bir karar mı aldı yoksa öyle bir talimat mı geldi? Yine bir parti başkanını garip bir operasyonla gözaltına alıp sonra tutuklamak demokratik bir ülkeye gölge düşürmez mi? Ümit Özdağ’ın tutuklanmasına karar veren mahkeme heyeti tamamen hukuki gerekçelere bakarak mı karar verdi yoksa yine bir yerden talimat mı geldi? Her iki olayda da yargının bağımsız biçimde karar verdiğine inanmak çok güç. O halde içimizdeki kuşkuya bakarak şunu söylemek yanlış olmayacaktır; İktidar belli konularda amacına ulaşabilmek için yargıyı “hunharca” kullanmaktan vazgeçmelidir. Karşılıksız iyilik yapan dostumu kaybettim Yangın faciasında ölenlerden biri de Nedim Türkmen dostumdu. 30 yılı aşkın süredir tanıdığım hem Sabah hem Sözcü gazetesinde birlikte çalıştığım Nedim Türkmen ne yazık ki ara tatilden yararlanarak gittiği Kartalkaya’da tüm ailesiyle birlikte aramızdan ayrıldı. Nedim Türkmen çok kısa bir süre önce en sıkıntılı anımda hiçbir karşılık beklemeden çok önemli bir sorunumu çözmüştü. Haberi telefonla verdiğinde çok sevinmiştim. Ne yazık ki son 10 gün içinde fırsat bulup yanına gidemedim ve minnettarlığımı yüzüne karşı söyleyemedim. Bu nedenle acım birkaç kat daha arttı. Ailesiyle birlikte nurlar içinde yatsın mekanı cennet olsun. Gelir gelmez haddini bildirdiler Son genel seçimde İyi Parti listesinden seçilen ve bir ara parti sözcülüğü de yapan Kürşat Zorlu partisinden ayrılıp AKP’ye koştu. Kürşat Zorlu’ya parti rozetini bizzat AKP genel başkanı Erdoğan taktı, bu kişi de yaptığı teşekkür konuşmasında “mukaddes dava yolundan asla sapmayacağına” dair namus sözü verdi. Kürşat Zorlu’yu AKP’liler ayakta alkışlarken, partinin en meşhur trollerinden biri çok ağır bir twit yayınladı. Olay şu; Sarayın meşhur trolü Furkan Bölükbaşı 22 Ekim 2024’te Atatürk’e hakaret eden bir twit atmıştı. Kürşat Zorlu bu twitin altına “Hoşt köpek” diye bir yorum yazmıştı. Bunun altında kalmayan AKP trolü dün şu paylaşımı yaptı; “Gel dedik geldin. Bundan sora kalk dediğimizde kalkacaksın. Otur dediğimizde oturacaksın. Konuş dediğimizde konuşacaksın. Sus dediğimizde susacaksın.” Kürşat Zorlu bu saray trolünün attığı twitin aslında Erdoğan’ın görüşü olduğunu bilmez mi? Bilir mutlaka ama, artık hangi amaçla geçtiyse AKP’ye, ağzını bile açamaz gibi geliyor bana. Aldıkları ceza açıklanamazmış Bir okurum sahte içki nedeniyle ölümlere neden olanların hangi cezalara çarptırıldığını merak etmiş. İnternette kendi çapında yaptığı araştırmadan sonuç alamayınca CİMER’e başvurarak “Sahte içki olaylarında kaç fail yakalandı, bunlara hangi cezalar verildi?” diye sormuş. CİMER’den şöyle bir yanıt almış; “Sayın 24…….8 Sayılı CİMER Başvuru Sahibi; CİMER başvurunuzda talep edilen istatistiki verilerin paylaşılamayacağı hususu bilgilerinize sunulur. Emniyet Genel Müdürlüğü, Kaçakçılık ve Organize Suçlarla Mücadele Başkanlığı.” Neymiş? Sahte içki üretip satar ve insanların ölümüne neden olabilirsiniz ama aldığınız cezalar açıklanmaz. Ne güzel dünya bu böyle…",https://www.nefes.com.tr/yazarlar/can-atakli/yargi-hunharca-kullanilmamali-10158
Can Ataklı,Bak şu Sabah’ın yaptığına,02 Şubat 2025 05:45,"Herkesin konuştuğu bir kişiyi bulup konuşturdukları için gözaltına alınan 5 gazeteciden biri tutuklandı biliyorsunuz. Suçları habercilik yapmak. Milyonların merak ettiği bir kişiyi bulup konuşturmak. Ama bugüne kadar kendilerinden olmayan herkese devlet gücünü de arkalarına alarak saldıran yandaş medya, “Konuştun da bunu yayınlamak için izin aldın mı?” diye ortalığı çığlık çığlığa ayağa kaldırdı. Kendine gazeteci süsü verenler gerçek gazetecilerin hapse girmesine alkış tuttu. Hep diyorum ya “Bu yandaş medyanın şeye sürülecek aklı yok” diye, işte gerek gazetecilere saldırırken yine yaptılar yapacaklarını. Ümit Özdağ tutuklu olduğu cezaevindeki hücresinde yeterli ışık olmadığını belirterek kendi el yazısıyla cezaevi müdürüne bir dilekçe yazıp lamba satın almak istediğini bildirmiş. Tek kopya yazılan bu mektup anında Sabah’ta yayınlandı. Nasıl oldu bu? Bir tutuklunun cezaevi müdürüne yazdığı mektup hangi yoldan Sabah’a ulaştı ve gazete de utanmadan bunu yayınladı? Şimdi acaba savcılar harekete geçecek mi, özel hayatın gizliliği ilkesine uyulmadığını ileri sürerek bu gazete yönetimi hakkında gözaltılar, ifade almalar, tutuklamalar yoluna gidecek mi? Silahlı kuvvetler tarihinde ilk kez 8 subay sırf “Atatürkçü olduklarını açıkça ilan ettikleri” için ordudan atıldılar. Aynı gün Türkiye’nin yüz akı aydınlarından akademiysen araştırmacı yazar Çiğdem Bayraktar Ör tutuklandı. Bunun adı nitelikli insan düşmanlığıdır. Bugünkü iktidar zihniyeti nitelikli insanlardan pek haz etmiyor. Sanki geçmişte yaşadıklarını düşündüklerinin intikamını alıyorlar. Hapse atılan, mesleklerinden edilen nitelikli insanlar biraz sıkıntı çekmelerinin dışında hiçbir şey kaybetmiyorlar. Ama Türkiye çok şey kaybediyor. Türkiye’nin en müthiş sahne sanatçılarından biriydi Seyfettin Dursun yani herkesin bildiği adıyla Huysuz Virgin. 2020 yılında 84 yaşındayken yitirdiğimiz Seyfettin Dursun’a yıllarca metin yazarlığı ve yoldaşlık yapmış Armağan Çağlayan bu yeri doldurulamaz sanatçının hayatını anlatan “Seyfi Bey” isimli oyunu sahneliyor. Çok merak ediyordum ve görmeyi çok istiyordum ama akşam saatlerinde hep canlı yayında olduğum için gidemiyordum. Şimdi bir süreliğine akşam saatleri boşaldı, Caddebostan sahil Lions kulübünden bir dostumuz “Ekip olarak bilet aldık ama ben yurtdışında olacağım için gidemiyorum, biletleri size vermek istiyorum” deyince çok sevindim. O gece benim için duygu seliydi. Çok sevdiğim ve az da olsa yaptığımız sohbetlerden büyük keyif aldığım Seyfettin Dursun’u adeta karşımdaymış gibi hissettim. Armağan Çağlayan gerçekten olağanüstü bir oyun çıkarmış ortaya. Bir buçuk saat boyunca bir yandan kahkahalara boğulurken diğer yandan gözlerimin defalarca sulandığını söylemeliyim. Armağan Çağlayan’a bu büyük sanatçıyı yaşattığı için binlerce teşekkür.",https://www.nefes.com.tr/yazarlar/can-atakli/bak-su-sabahin-yaptigina-12458
Can Ataklı,Siz kimi kandırıyorsunuz?,15 Ocak 2025 05:45,"CANIMI SIKAN ŞEYLER Yeni yılla birlikte devletin tüm hizmetlerine, vergi ve harçlara, cezalara yüzde 44 oranında zam yapıldı. Ancak burada bir kandırmaca var. Örneğin köprü ve otoyollar yüzde 44 mü zamlandı? Son noktadan bakarsak öyle gibi görünüyor. Oysa son bir yıla bakmak gerekiyor. Çünkü bu iktidar yıllık enflasyonu düşük göstermek için çok kurnazca numaralar yapıyor. Köprülere sanki diğer başka hizmetlere yapıldığı gibi en son zam geçen yıl aynı dönemde yapılmış gibi gösteriliyor. Oysa bu gerçek değil. Köprüler 2024 yılı içinde üç kere zamlandı. Birinci ve ikinci boğaz köprülerinin geçiş fiyatı 2023 yılının son gününde 8.5 liraydı. 2004 yılının başından itibaren geçiş ücreti 15 liraya çıktı. 5 ay sonra fiyat yine zamlandı ve 24 liraya yükseltildi. Bu yetmedi 16 ağustosta geçiş ücreti 33 lira oldu. Bu hafta başından itibaren ise geçişlerden 47 lira alınıyor, tabii bu fiyatlar binek otomobiller için, diğer araçların geçiş ücreti daha yüksek. Kısaca 1 yıl 2 haftada İstanbul’da köprülerden geçiş fiyatları yüzde 453 zam gördü. Resmi enflasyon yüzde 44.38 olarak açıklandı. Köprülerden geçiş ise enflasyonun tam 10 katı zamlandı. Bİ SOR BAKALIM İktidar Gazze dramının başlangıcı olan 7 ekim 2023’den sonra tam 7 ay bu ülkeye ihracatı hiç hız kesmeden sürdürdü. Tepkiler üzerine önce inkâr yolu seçildi, bu tutmayınca İsrail’e ihracatın askıya alındığı açıklandı, kısa bir süre sonra da artık dayanamadılar ve “tümüyle kestik” dediler. Ancak İsrail’e ticaretin aynen devam ettiği yönündeki iddialar hiç durmadı. Saray iktidarı sonunda çareyi buldu, ihracatın İsrail’e değil Filistin’e yapıldığını ama mecburen malların İsrail limanlarına indirildiği bahanesine sığındı. Ama yine dikiş tutmuyor. Çünkü son verilere göre Filistin’e yapılan ihracat tam 5 kat artarak 757 milyon Dolara ulaşmış. Oysa Filistin’e ihracat geçen yıl 151 milyon Dolar tutuyordu. Komik olan tüm yandaş kanalların hiç utanmadan sıkılmadan “Filistin’e ihracatta ultra rekor” diye başlıklar atmaları. Millet yiyor mu bu yalanı peki? İktidara yeter sayıdaki vatandaşlar yiyor galiba. DİKKATİMİ ÇEKEN ŞEYLER MHP genel başkanı Devlet Bahçeli dün nedense 12 Ada konusuna değindi. Şöyle dedi Bahçeli; “Adaların bir plan dahilinde silahlandırılması Türkiye’ye meydan okumaktır, Ege’yi gerilim girdabına çekmektedir. 12 ada gasp edilmiş, ayak oyunlarıyla elinden alınmıştır. Türkiye’nin 12 adasız yaşaması tam bir hayaldir. Ege’nin karşı kıyısında saldırı bir politika takip etmenin hiçbir ülkeye kazandıracağı bir şey yoktur. Türkiye Mavi Vatan’dan asla vazgeçmez. Atina ayağını denk alsın. Yunanistan’ın yaptığının sonuçları ağır olur.” Gerçi taa Lozan’da alınamayan 12 adayı kastediyor hesapta ama bugün yaşadığımız sorun çok daha farklı. Yunanistan Bahçeli’nin de Cumhur İttifakı içinde yer aldığı süreçte tam 19 adamıza el koydu, silahlandırdı. Bugüne kadar hiç sesini çıkarmayan Bahçeli ne istemektedir acaba? HOŞUMA GİDEN ŞEYLER Gazeteci Erdem Beliğ Zaman’dan sizin için iki iğneleme daha geldi. Birlikte okuyalım; Görevden el çektirilen Ankara Büyükşehir Eski Başkanı Melih Gökçek’in, göz ve dudak hareketleri ile mimik yapabilen üç boyutlu bir mankenini yaptırttığı ortaya çıkmış! Keşke teknoloji el verseymiş de göreve ilk geldiği 1994 senesinde o mankeni yaptırabilseymiş ve makamı o tarihte mankene devredebilseymiş… Hem aslından daha iyi yönetirdi hem de Ankara’yı daha az zarara uğratırdı! *** Hudutları aşmayın, Kabınızdan taşmayın, Kayyım atamak varken; Seçmekle uğraşmayın!",https://www.nefes.com.tr/yazarlar/can-atakli/siz-kimi-kandiriyorsunuz-8395
Can Ataklı,TRT işin suyunu çıkardı,20 Şubat 2025 04:00,"Türkiye Radyo Televizyon Kurumu bir devlet organı. Özel kanunla kuruldu. 1960 askeri müdahalesinden sonra “özerk” bir yapıya kavuşturulmuştu. Ancak 12 Mart döneminden itibaren TRT’nin bu özerkliği kalktı ve tam anlamıyla bir devlet kuruluşuna dönüştü. TRT bütün televizyonların aksine RTÜK denetimine tabi değildir. Bu nedenle yayın politikası da özel televizyon gibi değildir olamaz da. Ancak RTÜK denetiminden de muaf olan TRT, Erdoğan döneminde tamamen iktidarın sözcüsü, basın bülteni haline getirildi. Dikkatinizi belki çekmiştir, CHP’de Kurultay şaibesi iddiaları ortaya çıktığından bu yana TRT tek taraflı olarak CHP yayını yapıyor. Ekrana çıkarılan ve çoğunu kimsenin tanımadığı bir takım akademisyen, gazeteci yazar kadrosu 10 gündür her gece CHP’yi yerden yere vuruyor. TRT kendi kuruluş kanunu ve yönetmeliğine göre bunu yapamaz. CHP ile ilgili elbette tartışma programı yapılabilir ama bu tartışmaya CHP’den de en az bir kişinin katılması gerekir. TRT artık hiçbir kurala uymadan, sadece iktidar propagandası yaparken muhalefeti de zora düşürmek için elinden geleni yapıyor. İktidarın yargıyı adeta bir sopa gibi kullanması ile CHP’nin başı hayli derde girdi. Özgür Özel’in genel başkan seçildiği son kurultayla ilgili şaibe iddialarının ortaya atılması üzerine harekete geçen iktidar, CHP’yi yıpratmak ve bölüp parçalamak için elinden geleni yapıyor. Yargı devreye sokularak kurultayın iptal edilmesi gündemde. Madem yargı şaibe üzerine harekete geçiyor bundan önceki şaibeler hakkında neden hiç harekete geçmedi. Sadece bir örnek vereyim. 2023 seçimlerinde 3 milyon Suriyelinin oy kullandığı şaibesi ortaya atılmıştı. Yargı bu seçim şaibeleri çıkmasına rağmen hiç harekete geçmedi ama CHP’deki bir şaibe iddiasını hemen soruşturmaya başladı. Adaletli bir durum mudur bu? Aile ve Sosyal Hizmetler Bakanlığı ‘Aile Yılı’ adıyla çocuk dergisi yayınlamış. Dergide, su tasarrufunun çok önemli olduğu ve tasarrufun nasıl sağlanacağı örneklerle anlatılmış. Ancak su tasarrufu için bir önlem var ki akıllara ziyan. Neymiş; Hayvansal gıdaların üretim süreçlerinde yüksek miktarda su kullanılıyormuş. Bir kilo sığır eti üretiminde 15 bin 415 litre su gerekiyormuş. O halde daha az et yemek su tasarrufu sağlarmış. Aile bakanının bu ayrıntıdan muhtemelen haberi yoktur. Ama aile bakanı bir yandan çocukların sağlıklı büyümesi için protein alması gerektiğini anlatırken diğer taraftan çocuklara “az et yerseniz su tasarrufuna katkıda bulunursun” demek ne yaman çelişkidir böyle. Mersin’de bir vatandaş 2023 genel seçiminden önce CHP’nin propaganda klibinin içine PKK unsurlarının eklenmesi ve AKP genel başkanı Erdoğan’ın bunu normal karşılaması üzerine savcılığa giderek suç duyurusunda bulunmak istemiş. Esnaflık yapan Oktay Avcu dilekçesini verdikten sonra henüz adliyeden bile çıkamadan “Cumhurbaşkanına hakaret ettiği” gerekçesiyle gözaltına alınmış. Hakkında dava açılan Avcu’ya 10 ay hapis cezası verilmiş. Mahkemenin gerekçesi ilginç; “Sanık her ne kadar AKP genel başkanı için suç duyurusunda bulunmuş olsa da bu kişinin cumhurbaşkanı olduğu da unutulmamalıdır.” Hep yazıyorum hep anlatıyorum, yeni sistem cumhurbaşkanı eski sembolik cumhurbaşkanı konumunda tutulduğu sürece Erdoğan’a söylenen her söz hakaret olarak nitelenebilir. Televizyonların en ilgi çeken yarışma programlarından biri olan “Kim Milyoner Olmak İster” programı üç haftadır ekranda yok. Yarışmanın yayınlandığı ATV konu ile ilgili henüz hiçbir açıklama yapmadı. Peki bu yarışma neden yayınlanmıyor? Medya kulislerinde dolaşan dedikoduya göre programın sunucusu Oktay Kaynarca, 2013 yılındaki Gezi direnişine katılan isimlerden. İktidar eski defterleri karıştırarak Gezi davasını hortlatmaya çalışıyor. Kanal yönetimi de Gezi’ye katılan sanatçılar arasında Oktay Kaynarca da olunca önlem olarak şimdilik programı yayından kaldırmış. Yarışma muhtemelen yeni bir sunucuyla devam edecekmiş.",https://www.nefes.com.tr/yazarlar/can-atakli/trt-isin-suyunu-cikardi-16647
Can Ataklı,TÜSİAD’a öfkenin temelinde “Sistem çöktü” lafı yatıyor!,19 Şubat 2025 06:00,"ANALİZ İktidar kanadı çok öfkeli. Önce TÜSİAD’ın açıklaması ardından İngiliz The Economist dergisinin yazısı kimyalarını bozdu. Ne dedi TÜSİAD? Teğmenlerin ihracı yanlış. Kayyım atamaları yanlış. Siyasi parti genel başkanının tutuklanması yanlış. İmamoğlu’na soruşturma üzerine soruşturma açılması yanlış. Gazetecilerin yaptıkları haber nedeniyle tutuklanmaları yanlış. Gezi davasının hortlatılması yanlış. Atanmışların seçilmişlere üstünlüğü yanlış. Yargının sopa gibi kullanılması yanlış. Açık yazayım bunların hiçbiri iktidarı rahatsız etmiyor, etmez de. Çünkü benzer eleştiriler yıllardır yapılıyor. Ama TÜSİAD’ın eleştirileri içinde bir cümle var ki işte o sarayı kalbinden vurdu. TÜSİAD “sistem çöktü” dedi. Nedir çöken sistem? Tek adam rejimi. Hani Erdoğan’ın iş dünyasının gözünün içine baka baka söylediği, “Verin yetkiyi görün etkiyi” sözünden sonra yaşananlar. Erdoğan’ın kendisi için icat ettiği ve dayatmalarla kazandığı tek adamlık sisteminin çöktüğünün çok açık biçimde dile getirilmesi sarayı panikletiyor. Durum budur. Geri dönüşü de pek mümkün değildir. BUNU YAZMAK GEREK Herkesin söylediği şu; İktidar İmamoğlu’ndan korktuğu için adaylığını önlemeye çalışıyor. Bir süre öncesine kadar bu algı doğruydu bana göre. Ama şimdi iş değişti. İktidar İmamoğlu’nun önünü kesmek isterken ipin ucunu kaçırdı. Oklar CHP’ye döndü. Kurultayın iptal edilebileceği gündeme geldi. Eş zamanlı olarak CHP’li 10 belediyeye birden terör operasyonu başlatıldı. Başta CHP olmak üzere bütün muhalefetin kirletilme çabası elbette milletin gözünden kaçmıyor. Şimdi öyle bir aşamaya gelindi ki “İstersen İmamoğlu’nu engelle, ondan sonrasını gör” diyor milyonlarca vatandaş. Yani “Onu engellesen bile yerinde kalamayacaksın ki” görüşü giderek daha hakim hale geliyor. AKP içindeki “elimizle mağdur yarattık, bu durumda seçimi nasıl kazanacağız” mırıldanmaları sarayda ciddi bir endişe yaratıyor. SOSYAL MEDYA Bir ara ne güzeldi değil mi, Erdoğan Suriye fatihi gibi sunuluyordu topluma, artık tam bir dünya lideriydi, bölgede bizi hesaba katmadan kimse adım atamazdı. Oysa durum hiç de öyle değil. Suriye’nin patronluğunu Trump Suudi Arabistan’a verdi, yatırımlarda Avrupa ülkeleri öne çıktı, Arap ülkeleri atakta, Erdoğan iktidarı ise sanki devre dışı kaldı. İşte bu durumu, Liberal Demokrat Parti eski başkanı Cem Toker attığı bir twitle ironik içimde dile getirmiş. Şöyle yazmış; Hakan/Fahrettin; N’oooluyoruz? Duruma el atın kardeşim… Avrupalılar Roma’da Suriye için toplanıyor. Ümmetin lideri, küresel ve bölgesel güç olan bize haber veren yok. Mısır, Ürdün, Katar, S. Arabistan, Gazze için toplanıyor. Ümmetin lideri, küresel ve bölgesel güç olan bize haber veren yok. Dostum Trump, dostum Putin ile Ukrayna için S. Arabistan’da görüşmeler planlıyor. Ümmetin lideri, küresel ve bölgesel güç olan bize haber veren yok. Ayarlayın bir şeyler…. CANIMI SIKAN ŞEYLER Akademisyen Çiğdem Bayraktar Ör attığı bir twit nedeniyle 18 gündür tutuklu. Neden? Sonuçta suçlama hakaretle ilgili. İçinde hiç isim geçmeyen bir twitte Cumhurbaşkanına hakaret iddiası ile önce gözaltına alındı Çiğdem Bayraktar Ör sonra da tutuklandı. Babası bu duruma gösterdiği aşırı üzüntü nedeniyle kalp krizi geçirdi, hala yoğun bakımda. Genç akademisyen halk arasında “yatarı olmayan” bir suçlama nedeniyle hapiste ve en zor gününde babasının yanında bile olamıyor. Çiğdem Bayraktar Ör neden tutuklu diye sordum ya, cevabı ortada; Burnunu sürtmek, eziyet çektirmek, intikam duygularını göstermek için. Aklınıza başka bir şey geliyor mu? HOŞUMA GİDEN ŞEYLER Gazeteci Erdem Beliğ Zaman’dan gelen iğnelemeler yine çok ilginizi çekecek; Maliye Bakanı Mehmet Şimşek, Dubai’de yatırım kaynağı arıyormuş… Türkiye’nin bu siyasî atmosferiyle Dubai’de su kaynağı bulması bile maddî kaynak bulmasından daha kolay!.. Deniz Zeyrek, geçen günlerde Nefes’teki köşe yazısında “Yapay zekanın bile Türkiye’den umutsuz” olduğunu yazmış.. Üzülerek söylüyorum ama değil “yapay”, herhangi bir “zeka” kırıntısı bile Türkiye’de durumun umutsuz olduğunu anlar!",https://www.nefes.com.tr/yazarlar/can-atakli/tusiada-ofkenin-temelinde-sistem-coktu-lafi-yatiyor-16377
Can Ataklı,Ve gerçek ortaya çıktı,05 Şubat 2025 06:00,"CANIMI SIKAN ŞEYLER Teğmenlerle ilgili dünkü yazımda “Kimi kandırıyorsunuz?” diye sormuştum. İktidar ve yandaşlar grubu ısrarla “Teğmenler Atatürk’ün askerleri olduklarını söylemeleri nedeniyle değil disiplinsizlik nedeniyle ordudan atıldı” diyor. Oysa gerçeği hepimiz biliyoruz ki teğmenler tam da bu yüzden “Mustafa Kemal’in askerleriyiz” diye haykırdıkları için ordudan atıldılar. Hepimizin bildiği bu gerçek askeri disiplin kurulunun gerekçeli kararında ortaya çıktı. Teğmenlerin ordudan atılma gerekçesinde bakın şunlar yazılı; “Somut olayın her biri tek tek değerlendirildiğinde TSK ve Harp Okulları’nın temel değerlerine ilişkin olan fiillerin tören günüden daha önceki günlerden başlayan süreç ve olayın oluş şeklinin toplumda karşıtlık hissi oluşturabilecek, Subay Andı olarak bilinen ve yönergeden kaldırılan andın içeriğindeki değerlerin dışlandığına dair algı yaratacak ve sonuç olarak TSK’nın tartışılmasına neden olabilecek protest bir davranış disiplinsizlik olarak kabul edilecektir. Mustafa Kemal Atatürk’e bağlılığı ifade eden ‘Mustafa Kemal’in askerleriyiz’ sözünü amacı dışında ve karşıtlık içeren protest bir eylemde kullanmak disiplinsizlik olacağı gibi sözün değerini de azaltan bir davranış olacaktır. Böylelikle eylemler, TSK’yı tartışılır hale getirerek, toplumda ayrışmalara sebep olmuş ve ordunun vatan millet Atatürk’e olan sevgisinden hiç şüphe duymayan millet nezdinde yıpranmasına neden olmuştur. Söz konusu eylem toplumda asker yemininden vazgeçilmiş gibi TSK’ya olan güveni sarsar bir kanaat oluşmasına sebep olmuştur.” Paşalar genç teğmenlerin Atatürk’e bağlılıklarını yönetime karşı bir protesto alarak görmüşler yani. Bİ SOR BAKALIM İsrail Başbakanı Netanyahu yeni seçilen Amerika Başkanı Trump tarafından kabul edilen ilk başbakan oldu. Gazze’deki soykırımın mimarı Netanyahu, “Başkan Trump ile yakın çalışarak Ortadoğu’da haritayı daha iyi bir şekilde yeniden çizebileceklerini” söyledi. Ankara’daki diplomasi dehalarından şu ana kadar bu konuda hiçbir açıklama yapılmadı. Netanyahu’nun söz ettiği “harita değişikliği” nereleri kapsıyor acaba? Ne Suudi Arabistan’ın ne Mısır’ın ne Lübnan ne de Ürdün’ün haritasında bir değişiklik olması pek mümkün değil. Harita değişikliği Suriye ve Irak’ta olabilir ve hatta belli ki olacak. Özellikle Suriye’nin kuzeyinde bir ya da birkaç devletçiğin ortaya çıkması kaçınılmaz görünüyor. Peki Ankara niye bu kadar suskun? MERAK ETTİĞİM ŞEYLER Suriye’de Amerika’nın desteği ile iktidarı ele geçiren terör örgütü HTŞ’nin lideri Colani kod adlı Eş Şara Suudi Arabistan’dan sonra Suriye devlet başkanı sıfatıyla ikinci resmi ziyaretini Ankara’ya yaptı. HTŞ devletin resmi kayıtlarında hala terör örgütü olarak görünüyor. Böylelikle Türkiye bir NATO ülkesi olarak resmen terör örgütü olarak tanıdığı HTŞ’nin liderini ağırlamış oldu. Tamam bu teröristle Amerika, İngiltere, Fransa, İtalya, Almanya gibi ülkelerin yetkilileri görüştüler ama bu kadar üst düzey görüşme yapan tek ülke Türkiye. Bu bana göre pek hayırlı iş değil. İktidar yetkilileri Eş Şara ile teröre karşı mücadeleyi görüştüklerini söylüyorlar. Terör örgütüyle başka bir terör örgütünü bitirmek için bu kadar üst düzey görüşmeler yapmak da ayrı bir komedi değil mi? BUNU YAZMAK GEREK Belli ki gündemin değişmesi isteniyor. Tutuklamalar, gözaltılar, soruşturmalar hızla devam ederken iktidar şimdi de müflis tüccarlar gibi eski defterleri karıştırmaya başladı. Dizi piyasasında hakim gücünü kullanmakla suçlanan Ayşe Barım bir anda “Gezi olaylarına karıştığı” gerekçesiyle tutuklandı biliyorsunuz. Ancak bununla yetinilmediği ortaya çıktı. Çünkü İstanbul Cumhuriyet Başsavcılığı RTÜK’e bir yazı göndererek Gezi olaylarının yaygınlaşması, propaganda yapılması, kamuoyuna yasal gösterilmesi amacıyla yapılan bütün televizyon yayınlarının kayıtlarını istedi. Anlaşıldığı kadarıyla yakında Gezi direnişi sırasında yayın yapan televizyon kanallarında çalışan ve şu anda iktidarın yanında yer almayan kimi gazeteciler için soruşturma başlatılacak.",https://www.nefes.com.tr/yazarlar/can-atakli/ve-gercek-ortaya-cikti-13158
Can Ataklı,İstifa için daha ne olsun?,26 Ocak 2025 06:00,"BUNU YAZMAK GEREK Bolu Kartalkaya’daki korkunç yangının sorumluları açık biçimde ortada. Otelde sprinker denilen yağmurlama/söndürme sistemi yok. Alarm sistemi çalışmamış. Yangın tahliye kapıları yok. Yangın merdiveni elverişli değil. Bir turizm merkezi olan Kartalkaya bölgesinde itfaiye yok. Ambulans ve sağlık kuruluşu yok. Tüm bunların denetimi yasa gereği -ki bu yasa da AKP döneminde çıkarılmış- Turizm Bakanlığı’nda. Bolu Belediyesi talep üzerine yangın kontrolü yapmış, 70 metrekarelik bir kafeterya için yeterlilik raporu vermiş, bunları hepsi hikâye. Bunun da ötesinde Turizm Bakanı Mehmet Nuri Ersoy’un, sahibi olduğu ETS şirketi Kartal Grand Oteli’nin rezervasyon operasyonunu yönetiyor. Yine yasa gereği bu tür işlemleri yapan kuruluşlar rezervasyon yaptıkları otellerden garanti belgesi almak zorunda. Yani neresinden bakarsanız bakın bu yangındaki en büyük kusur ve ihmal Turizm Bakanlığı’nda. Ve ne gariptir ki Turizm Bakanı Mehmet Nur Ersoy’un aklına istifa etmek gelmediği gibi gerçek olmayan beyanlara suçu CHP’nin üzerine atmaya çalışıyor. Eğer hesap sorulacaksa otel sahibi bir numaralı, Turizm Bakanı ise iki numaralı sanık olacaktır. Ama belli ki olmayacak. Yandaş CNN Türk’te izledikten ve kendi onurunu bu kadar ayaklar alına altına alabildiğini gördükten sonra bu adamın istifa etmeyeceği çok açık. CANIMI SIKAN ŞEYLER Dizi oyuncularının menajerliğini yapan Ayşe Barım üzerine koparılan fırtınanın aslında dizi sektörünü de AKP’nin ele geçirme operasyonu olduğu anlaşılmıştı. Kumpasın oraya çıkması üzerine bu kez hedef değiştirildi. Ayşe Barım ve pek çok sanatçı gözaltına alındı. Hepsinin ortak özelliği 12 yıl önceki Gezi direnişine katılmak. Sanatçıların “Türkiye Cumhuriyeti hükümetini ortadan kaldırmaya veya görevini yapmasını engellemeye teşebbüs ettikleri” ileri sürülüyor. İyi de ortadan kaldırılmak istenen hükümet sistemi zaten 2018 yılında sona erdi. Savcılar artık olmayan bir hükümeti devirme suçuna nasıl bir ceza isteyecek gerçekten çok merak ediyorum. DİKKATİMİ ÇEKEN ŞEYLER Zafer Partisi Genel Başkanı Ümit Özdağ Ankara’da gözaltına alınıp İstanbul’da tutuklandı. Gözaltı gerekçesi cumhurbaşkanına hakaretti. Eğer suçsa bu suç Antalya’da işlendi. Ama Özdağ için soruşturmayı İstanbul Cumhuriyet Başsavcılığı başlattı. Özdağ Ankara polisi tarafından gözaltına alındı ve İstanbul’a getirildi. Hukuki açıdan kesin kural olmamakla birlikte teamüllere göre bir kişi hakkındaki soruşturma suçun işlendiği yerin savcısı tarafından başlatılır. Ümit Özdağ Antalya’da konuştuğu halde soruşturma İstanbul’da açıldı. Nedense Antalya’daki başsavcının aklına gelmeyen İstanbul başsavcısının aklına geldi ve soruşturma açtı. O zaman akla şu geliyor doğal olarak; Ya bundan sonra Türkiye’nin herhangi bir yerindeki savcılar; siyasi kişiler, gazeteciler, akademisyenler, sendikacılar için suç nerede işlenirse işlensin soruşturma açmaya kalkarlarsa ne olacaktır? İstanbul Cumhuriyet Başsavcılığının uygulaması yol olur ve yaygınlaşırsa örneğin Edirne’deki bir belediye başkanı için Kars’ta soruşturma açılırsa tam bir şenlik yaşanır. KOMİK Seçimde İYİ Parti’den meclise giren ama istifa ederek AKP’ye geçen Kürşad Zorlu doğal olarak eleştiriliyor. Ama sarayın sesi Abdülkadir Selvi’yi okurken çok şaşırdım ve içimden “Yapma be Abdülkadir, sinirleri bu kadar da zorlama” dedim. Abdülkadir Selvi “Sanki İYİ Parti’den tek istifa eden Kürşad Zorlu’ymuş gibi” diyerek Meral Akşener’i, Ümit Özdağ’ı, Koray Aydın’ı örnek gösterip “Kürşad Zorlu’nun istifası sizi niye bu kadar rahatsız etti?” diye sormuş. Sonra da cevabını kendisi vermiş; “Sebebini biliyorum. Kürşad Zorlu’yu AK Parti’ye geçtiği için hedef alıyorlar. Ama aynı Kürşad Zorlu CHP’ye geçse demokrasi kahramanı olurdu. Hele bir de İmamoğlucu olsa o zaman ballı kaymak. Siz o zaman görürdünüz Kürşad Zorlu güzellemelerini.” Hay Allah iyiliğini versin Abdülkadir. Seni okuyan da zanneder ki medya sadece muhaliflerden oluşuyor. Yahu sağdan say üç, soldan say dört muhalif kaldı ortalıkta, nedir bu telaşın?",https://www.nefes.com.tr/yazarlar/can-atakli/istifa-icin-daha-ne-olsun-10822
Can Ataklı,Ya “silah bıraktık” derlerse…,21 Ocak 2025 06:00,"ANALİZ İktidar ısrarla “PKK ve tabii ki PYD ya silah bırakacak ya da gömülecekler” diyor. Peki silah bırakmak ne demek? PKK ve PYD ne yaparlarsa “silah bırakmış” sayılacaklar? PKK aslında zaten yok. Kandil Dağı’nda kalmış bir avuç yaşlı eski terörist ve onların yanındaki etkisiz genç elemanlar var sadece. AKP iktidarının “PKK’nın devamı” diye nitelediği PYD’nin ise gerçekten çok güçlü olduğu belirtiliyor. 130 bin kişilik bir militan topluluğu PYD. Amerika tarafından eğitildiler, üniformalarını Amerika verdi, üstün teknolojili silahlarla ve mühimmatla donattı. Şu an itibarıyla PYD Suriye topraklarındaki en güçlü silahlı varlık olarak görünüyor. Üstelik AKP iktidarı dışında dünyada hiç kimse PYD için “terör örgütü” tanımını kullanmıyor. Buna karşı Türkiye’nin bu konudaki hassasiyeti ise özellikle batılı ülkelerde kabul ediliyor. Gelelim silah bırakma talebine. PYD’nin “silah bıraktık” demesi yeterli olacak mıdır? Şam’daki HTŞ yönetiminin vereceği güvence etkili olacak mıdır? Sonuç olarak böyle sanıyorum ki iktidarın “PYD silah bırakacak” demesi çok da gerçekçi bir yaklaşım değildir. PYD’nin bu talebe karşılık vermemesi ya da HTŞ’nin vereceği güvencenin yeterli görülmemesinin ardından “zorunlu bir askeri operasyon” gündeme gelebilir ki, ona karar vermek bana göre o kadar kolay olmayacaktır. DİKKATİMİ ÇEKEN ŞEYLER Amerika başkanı Trump dün yemin ederek ikinci dönemine resmen başladı. Trump görevine başlamadan çok kısa bir süre önce İsrail ile Hamas arasında ateşkes ilan edildi. Biden’ın dışişleri bakanı Blinken bu ateşkes için Hamas’ı masaya davet etmesi için Erdoğan’dan ricacı olduklarını açıkladı. Bizim yandaş medya bu yüzden pek sevinçli, “İşte” diyorlar “Erdoğan diplomasi alanındaki dehasını yine gösterdi.” Tamam da Hamas’ı ateşkes masasına oturtmak sonuçta iyi bir şey mi? Hamas bir terör örgütü, Erdoğan kabul etmese de dünyanın bütün ülkelerinde bu böyle. O halde Erdoğan’ın girişimi, Türkiye’nin bir terör örgütüyle görüşebildiğinin ve üzerinde etkili olabildiğinin kanıtı değil mi? Bugün bizim yandaşları sevindiren bu gelişme yarın bir bakmışsınız başımıza dert olmuş. ŞAŞIRDIM Gazze’de ateşkes ilanından sonra dün karşılıklı olarak esir ve tutuklu takası da başladı. İsrail iki yıl önce rehin alınan vatandaşlarının önemli bir bölümüne kavuşurken İsrail hapishanelerinde tutuklu olan binlerce Filistinli de evlerine döndü. Hem Gazze’de hem de Türkiye’de büyük sevinç var. Gerek Gazze’deki Filistinliler gerek Türkiye’de iktidar şakşakçıları İsrail’in dize getirildiğini söylüyor. 50 bin kişi ölmüş, Gazze’de taş üzerinde taş kalmamış, yüzbinlerce kişi açlık ve sefalete düşmüş ama İsrail dize gelmiş. İsrail’in bütün derdi Hamas’ın elindeki rehineleri kurtarmaktı. Bu uğurda 50 bin kişiyi öldürmekten çekinmedi. Sonuçta bir İsrailli rehineye karşı 100 Filistinliyi serbest bıraktı. Hamas’ın şanlı direnişinden gururlanırken aslında bu onur kırıcı durumu göz ardı etmek akılla pek bağdaşmaz. MERAK ETTİĞİM ŞEYLER Saray iktidarının en önemli transferi bence Teğmen Mehmet Ali Çelebi olmuştu. Ergenekon davasının kahramanıydı, hapisten çıkınca CHP’den milletvekili yapılmıştı ama çok kısa bir süre sonra istifa edip Erdoğan’ın yakasına rozet takmasıyla AKP’li olmuştu. Ondan sonra sürekli olarak CHP’ye hakaretler yağdırdı bu teğmen. İstifa gerekçesi CHP’nin terör örgütü PKK’dan emir alması, o zamanki HDP ile işbirliği yapmasıydı. Oysa CHP ne PKK’dan emir alıyordu ne İmralı’ya bağlıydı ne de HDP ile ideolojik işbirliği içindeydi. Bugün ise CHP’ye yapılan her suçlamanın konusu AKP iktidarı için geçerli hale geldi. Apo’yu meclise davet ediyorlar, PKK’nın dağ kadrosundan medet umuyorlar, DEM’le işbirliği ve dayanışma içindeler. Mehmet Ali Çelebi’nin sesini duyan var mı?",https://www.nefes.com.tr/yazarlar/can-atakli/ya-silah-biraktik-derlerse-9702
Can Ataklı,Türkiye’nin en özgün muhalif TV’si AKP’ye geçti tık bile yok!,12 Ocak 2025 06:00,"Türkiye’de muhalif siyasetçilere ve muhalif görünenlere şaşmamak elde değil. 4 yıldır tekrar yayın hayatında olan ve Türkiye’deki en özgün ve iyi muhalif yayını yapan Flashhaber TV bir anda el değiştirerek “şiddetli AKP militanı” grubun eline geçti. Ancak ne gariptir ki muhalefetteki partilerden neredeyse hiç tepki gelmedi. Oysa bana göre son yılların en önemli medya olayı yaşandı. Televizyonların yüzde 95’ine sahip olan saray iktidarı gerçek anlamda nitelikli, objektif ve çok yönlü yayın yapan bir televizyonu susturarak muhalif görüşlerin alanını daha da daralttı. Siyasi partiler sessiz, umurlarında bile değil. Sözde muhalif medya ise sanki “bir rakipten kurtulmuş” gibi davranıyor. Bu çok önemli değişimi sıradan bir televizyon satışı gibi gören muhalif medya yeni yönetimde kimler olduğunu ekran yüzlerinin kimliğini yayınlamakla meşgul. Hele para ile haber yaptığı bilinen muhalif görünümlü bir internet haber sitesi “yapacak bir şey yok hiç olmazsa çok kişiye iş sağlanmış oldu” diye bile yazdı. Ama en komik taraf şu; Anladığım kadarıyla başta CHP olmak üzere muhalefetteki partiler Flashhaber’i Halk TV’nin satın aldığını sanıyor. En etkili muhalif kanalın tamamen AKP kontrolüne geçtiğinden haberleri yok. Erkek yunus yavru yunusu neden öldürmüş? Sosyal medyada geçen yıl ağustos ayında Kınalıada açıklarında çekilen bir görüntü pek çok kişiyi şoke etmişti. Bir dalgıcın çektiği görüntülerde iri bir yunusun bir yavru yunusu havaya ata ata parçaladığı görülüyordu. Kimse buna bir anlam veremedi elbette. Türk Deniz Araştırmaları Vakfı Başkan Yardımcısı Mehmet Arda Tonay’ın hazırladığı bir bilimsel yazıdan işin gerçeğini öğrendim. Deniz memelilerinin yavrusunu öldürme davranışına deInfanticide deniyormuş. Infanticide (yavru öldürme), balıklarda, amfibilerde (hem suda hem karada yaşayanlar), kuşlarda ve primat, aslan ve ayı gibi memelilerde gözlemleniyormuş. Nedeni ise gerçekten çok ilginç. Amaç yavruyu öldürerek yavrunun annesiyle çiftleşebilmekmiş. Çünkü süt veren bir dişi başka erkekle çiftleşmiyormuş. Ama yavru ölünce dişi sütten kesiliyor ve tekrar çiftleşmeye hazır hale geliyormuş. Kadın bu kadar iş değiştirir mi? Bu pazarın fıkrasını yine Yıldırım Tuna gönderdi; Adam üzgün bir şekilde kafeye gelip arkadaşının yanına çökmüş, “Yeni kız arkadaşımın benim için doğru kişi olabile-ceğini düşünüyordum ama ayrıldık” demiş mutsuz bir şekilde. Arkadaşı “Neee???..” diye ayağa fırlamış “Salak mısın oğlum sen? O bırakılır mı lan hiç?” Adam biraz üzgün ifadeyle “Tamam da, evinde külot çekmecesini karıştırıyordum, bir hemşire kıyafeti, bir Fransız hizmetçi kıyafeti, bir de kadın polis üniforması bulunca hemen ayrıldım” diye karşılık verice arkadaşı “Seni manyak! Daha ne istiyorsun ki?” diye atılmış tekrar. Cevap gelmiş; “Yahu eğer bir yerde dikiş tutturamayıp ha bire iş değiştiriyorsa o kadından bana ne hayır gelir aslanım!” Hangisi vatan hayrına bir davranış? Saray iktidarı 2015 seçimlerinden beri “CHP başa geçerse DEM’le (daha önce HDP ile) görüşecek, Apo ile müzakere yapacak, Apo’yu serbest bırakacak, bunlar emirleri teröristlerden alıyor” diyerek oy topladı. Şimdi bu dediklerinin aynılarını kendilerini yapıyorlar. Eğer şimdi yaptıkları vatanın hayrına ise, o zaman en az 10 yıldır bu hayrı engelliyorlar. Eğer hayrına değilse de ülke teröristlere teslim ediliyor. Demek ki iki türlü de AKP vatana iyilik yapmamış oluyor. Ya barışı 10 yıl geciktirdiler ya da ülkeyi PKK’ya peşkeş çekiyorlar.",https://www.nefes.com.tr/yazarlar/can-atakli/turkiyenin-en-ozgun-muhalif-tvsi-akpye-gecti-tik-bile-yok-7767
Can Ataklı,HTŞ neden hâlâ terör listesinde?,16 Şubat 2025 06:00,"Takım elbise giyip kravat takan HTŞ terör örgütünün lideri Colani kod adlı Eş Şara Ankara’ya geldi, cumhurbaşkanlığı sarayında şatafatlı biçimde ağırlandı. İktidar ve yandaşları Eş Şara’yı yere göğe sığdıramıyor. Ama ne var ki, HTŞ hala Türkiye’nin terör, Eş Şara ise arananlar listesinde duruyor. Nasıl oluyor bu? Eş Şara’yı aranan azılı teröristler listesinden çıkarmayıp en üst düzeyde devlet başkanı muamelesi yapmak büyük bir çelişki değil mi? Bu Türkiye’yi teröre destek ve yardım eden ülke kapsamına sokmaz mı? Bunu söyleyince diyorlar ki, “Evet ama sadece biz konuşmuyoruz Eş Şara ile. Başta Amerika bütün Avrupa ülkeleri bu kişiyle görüşmek için kuyruğa girmedi mi?” Evet girdiler ama “fiili durum” onu gerektiriyordu. Amerikalı, Alman, İngiliz, İtalyan yetkililer Şam’a gittiler, buna karşı hiçbiri Eş Şara’yı devlet başkanı sıfatıyla ülkesine davet etmedi. Türkiye ise emeklisine doğru dürüst maaş veremezken bu kişiyi getirip götürmesi için dev bir uçak tahsis etti. Bir diğer savunma ise şu; Birleşmiş Milletler HTŞ’yi henüz terör listesinden çıkarmamış ancak bu karar alınınca Türkiye de HTŞ’yi terör listesinden çıkarabilirmiş. Birlemiş Milletler bağlayıcı değil ki, örneğin PYD Birleşmiş Milletler terör listesinde değil ama Erdoğan iktidarı PYD’yi terör örgütleri listesine sayıyor. Türkiye bitti Suriye imar edilecekmiş Ulaştırma bakanı geçti televizyon kamerasının karşısın elinde bir sopa ile harita üzerinden Suriye’yi nasıl yeniden imar edeceklerini anlatıyor. Karayolları düzeltilecek. Demiryolları ele alınacak. Evleri yıkılan on binlerce Suriyeliler için yeni yerleşim alanları inşa edilecek. Depremde yıkılan evlerin ancak yüzde 30’unu bitiren, 500 binin üzerinde depremzedenin hala çadır ve konteynerlerde kaldığı ülkenin bakanı anlatıyor bunları. Ayıp mı diyeyim, komik mi diyeyim tam bilemedim. Trafik soldan direksiyon da soldan Asya gezisini bitiren AKP genel başkanı gittiği Müslüman ülkelerin liderlerine birer TOGG otomobil hediye ediyor. Henüz bir Avrupa ülkesi liderine TOGG hediye edilmedi, muhtemelen Erdoğan buralara davet edilmediği içindir, biri davet etse belki oraya da giderken yanında bir TOGG götürür. Erdoğan Malezya, Endonezya ve Pakistan’a da birer TOGG hediye etti. Ancak ne var ki hediye TOGG’ların direksiyonları solda. Oysa bu üç Asya ülkesinde trafik soldan aktığı için direksiyon da sağda. Madem bu ülkelere hediye TOGG götürülüyor, fabrikada direksiyonlar sağ tarafa konabilirdi, bu çok zor bir şey değil. Neden kimsenin aklına gelmedi acaba? Ne yiyorsunuz sarayda böyle? İtibardan tasarruf etmemek için yapılan 1000 odalı sarayın masraflarının yanı sıra günlük çöp üretimi de dudak uçuklatan cinsten. Sarayın çöplerini Ankara Yenimahalle temizlik işleri müdürlüğünün çöp kamyonları topluyor. Belediye yetkililerinden alınan bilgiye göre çöp kamyonları her gün 50 konteyner çöpü yüklüyormuş. Çöplerin toplamı 6 tonu buluyormuş. Bu rakam bir günde 1500 ailenin ürettiği çöpün toplamına eşitmiş. Yahu ne yeniyor ne içiliyor bu sarayda bu kadar? Bir tane de Pazar fıkrası Pazar fıkrasız olmaz, tabii yine Yıldırım Tuna gönderdi; Tavuk, şaşırtıcı derecede iri bir yumurta yumurtlayınca bütün haber ajansları o çiftliğe üşüşmüşler, “Harika” demiş muhabirlerden biri, “Bir kiloluk bir yumurta. Bu duyulmamış bir şey.” “Evet gerçekten” diye cevap vermiş tavuk, “Bir buçuk kiloyu hedefliyorum.” Muhabir kümesin horozuna uzatmış mikrofonu, “Ve siz efendim, tebrikler.. Sizin gelecekteki hedefiniz nedir?” “Daha çok çalışacağız ve bulup bir şekilde indireceğiz” diye cevap vermiş horoz. “Ne. Neyi bulup indireceksiniz?” “O şerefsiz devekuşunu!”",https://www.nefes.com.tr/yazarlar/can-atakli/hts-neden-hala-teror-listesinde-15694
Can Ataklı,Bak güzel kardeşim eski Türkiye’de bunlar yoktu,18 Şubat 2025 06:00,"İkide bir “Artık eski Türkiye yok” diye naralar atıyorlar. Neymiş, yeni dedikleri Türkiye artık daha demokratikmiş, hukukun üstünlüğü varmış, vesayet yokmuş falan filan. Gerçi “eski Türkiye” diye karaladıkları Türkiye bugünkünden çok farklıydı ama olumlu yönde. Sosyal medyada gördüğüm bazı maddeleri sizle de paylaşmak istedim; - Asgarî ücreti sanayide çıraklar alırdı, şimdi asgari ücret, ortalama ücret oldu. - Asgari ücretin yüzde 20’si kira geliriydi. Şimdi asgari ücret ancak kiraya yetiyor. - Asgarî ücretli bile düğünlerde altın takardı şimdi mümkün değil, davetiye korkulu evrak oldu. - İşçilerin yüzde 90’ı sendikalıydı. Şimdi yüzde 10 sendikalı. - Emekli ikramiyesi ev alırdı, şimdi takım kışlık lastik alamazsın. - Emekli maaş bağlama oranı yüzde 70’ti. Şimdi yüzde 30’a indi. - Tavuk döner yoktu. Kırmızı et boldu, ucuzdu, ihraç ürünüydü. - Türkiye tarımda ve hayvancılıkta kendine yeten 7 ülkeden biriydi. Şimdi 100’den fazla ülkeden tarım ürünü alıyoruz. - Peynir tadına bakılarak teneke ile alınırdı. Şimdi fiyatına bakılarak gramla alınıyor. - Yumurta 25 kuruştu şimdi 6 lira oldu. - Taşeron işçilik gibi bir garabet yoktu. - Çiftçinin yerli tohumu kullanması yasak değildi, yabancının tohumuna muhtaç değildik. - Limanlar bizimdi şimdi yabancıların oldu. - Sümerbank’ın muhteşem tesisleri vardı. Yok edildiler. - Aşı tesisleri vardı, şimdi yok. - İlaç üretiliyordu. Şimdiki gibi ilaçta yüzde 95 dışa bağımlılık yoktu. - SEKA vardı, ülkenin kâğıt üretimini sağlıyordu. Şimdi SEKA yok, kâğıt ithal ediyoruz. - Tekel bizimdi, yerli sigara yerli tütün vardı. - TÜV Araç Muayene İstasyonları Alman Fransız ortaklığına verilmemişti. - Yaylaların yayla vasfı ortadan kaldırılmıyordu. - Şeker, buğday, pamuk, mercimek, ay çiçek gibi önemli tarım ürünleri ithali yoktu. - Ot saman ithali yoktu. - Peynir ithali yoktu. - Nişasta bazlı şeker yoktu. ABD’nin zehirli yapay şekerine izin verilmemişti. - Devlet gübre üretiyordu, dışa bağımlılık yoktu. - Fabrikalar açılabiliyordu. - Türkiye’de imalat sanayisi yüzde 80 dışa bağımlı değildi. - Merkez Bankası’nın kıtlık zamanı kullanılacak rezervi harcanmamıştı. - İhale yasası keyfe göre değişmiyordu. - Devlet projeleri 1 defada maliyetini ödeyerek kendisi yaptırıyor, şirketlere proje maliyetinin 10 katını dolar üzerinden 30 yıl ödemeli garantili işler olmuyordu. - Atanamayan öğretmen yoktu. - ÇAYKUR zarar etmezdi. - Politikacılar çok ağır eleştirilir, karikatüre mizaha konu olurdu. - Hırsıza hırsız denirdi. - Dış borç 130 milyar dolardı, 660 milyar dolar değildi. Buz gibi soğukta et kuyruğunda bekliyor. Bir sokak röportajcısı, “Oyunuzu kime vereceksiniz?” diye soruyor. Sıradaki neredeyse herkes AKP’ye oy vereceğini söylüyor. Biri ise “Burada çekim yapıyorsunuz amacınız karalamak, gidin başka yerlerde çekim yapın” diyor. Sunucu ısrar edince, “Siz kuyrukları çekip iktidarı başarısız gibi göstermek istiyorsunuz” diye daha da efeleniyor. Komediye bakar mısınız, kuyruk göstermek karalamak oluyor ama o garip kişinin aklına “Neden ben kuyruktayım bu soğukta?” demek gelmiyor. Halkı uyandırmaya çalışmak gerçekten çok meşakkatli bir iş. Ne yazık ki çoğu kez de uyandırmak istediğiniz kişilerin hışmına uğrama tehlikesi de var. Başkaca bir yorum yapmadan bir öykü paylaşmak istiyorum; Bir gün kurt sürüye yaklaşır. Horoz kurdu görünce ötmeye başlar. Horozun sesine uyanan köpek, kurdu görür ve havlamaya başlar. Köpeğin sesine çoban uyanır, kurdu görünce yaygarayı basar. Çobanın yaygarasına, uykusu derin olmayan köylüler uyanırlar ve kurdu kovalayıp koyunları kurtarırlar. Sürü kurtulunca keyfe gelen köylüler horozu kesip çobana ikram ederler. Zavallı horoz kurdu gördüğünde susmaya devam etseydi, yaşamaya devam edecekti. Mükafat alması gerekirken boğazına bıçağı yedi. Öyledir bu işler… Kurban edilenler hep uyandırmaya çalışanlar olmuşlardır.” Ya işte böyle dostlar.!",https://www.nefes.com.tr/yazarlar/can-atakli/bak-guzel-kardesim-eski-turkiyede-bunlar-yoktu-16158
Can Ataklı,Çetelerin akıbeti ne oldu?,11 Şubat 2025 05:50,"Bİ SOR BAKALIM Son genel seçimlerden sonra İstanbul valiliğinden, içişleri bakanlığına yükselen Ali Yerlikaya kamuoyunun önüne her gün yeni bir operasyonla çıkıyor. Yerlikaya göreve geldiğinden bu yana sayısını tam bilemiyorum ama 100’ün üzerinde mafya-çete ve terör örgütü operasyonu yapıldı. Gün geçmiyor ki Ali Yerlikaya’nın bir çeteye yönelik operasyonunu duymayalım. Aynı anda birkaç ilde birden yapılan operasyonlarda çok sayıda kişinin gözaltına alındığını öğreniyoruz. En son dün sabah FETÖ operasyonu yapıldı, 22 ilde 423 kişi gözaltına alındı. Hepsi iyi güzel de bu operasyonların sonucunda ne oluyor? Doğal olarak Ali Yerlikaya bir içişleri bakanı olarak yaptıkları operasyonları ve adalete teslim ettikleri şüphelileri açıklıyor. Ancak nedense adalet bakanından bu şüpheliler hakkında ayrıntılı bilgi alamıyoruz. Bugün kadar yapılan 100’ün üzerinde operasyon sonunda binin üzerinde şüpheli gözaltına pek çoğu da tutuklandı. Peki bunlardan kaçı serbest bırakıldı ve yeniden aramızda dolaşıyor? Kaçı hakkında dava açıldı? Hangi operasyonların sonunda açılan davalar bitti ya da sona gelindi? Bunları bilmiyoruz. Madem milletin kanını emen çetelere, örgütlere ve kan dökücü terör eylemlerine kalkışanlara operasyonlar yapılıyor bunların sonucunu da öğrenmek hakkımız. Nasıl Ali Yerlikaya operasyon yaptığını duyuruyorsa Adalet Bakanı Yılmaz Tunç da belli aralıklarla bunların sonuçlarını kamuoyuna açıklamalı. CANIMI SIKAN ŞEYLER Pazar günü yazdığım yazıda trafikte başıma gelen olayı anlatmıştım. Küfür eden bir araç sürücüne hiç cevap vermediğimi anlatmıştım. Ne kadar haklı olduğum pazar ve pazartesi yaşanan benzer olaylarda ortaya çıktı. Önce trafikte küfürleştiği motorsikletli kuryenin aracının aynasını kırması üzerine onu ezmeye kalkan sürücü haberini okuduk. Sonra da trafikte tartıştığı kişinin aracının önünü kesip bagajdan çıkardığı beyzbol sopası ile araca haraç hasar veren magandayı gördük. Milletin öfkesi burnunda, anında olay çıkarmaya çok meraklı. En doğrusu haklı bile olsanız hiçbir şey olmamış gibi davranmak. NOT: Trafikte tartışanlara küçük bir uyarı. Sopanızı alıp fırladığınızda ya karşınızdaki kişinin belinde silahı varsa diye düşünün. HOŞUMA GİDEN ŞEYLER Gazeteci yazar Erdem Beliğ Zaman’dan gelen iğnelemeleri sunuyorum; İktidarın insan sağlığını tehdit eden alkol zammı, son 72 saatte 88 vatandaşımızın zehirlenmesine yol açmış… Sahte alkolden zehirlenen bu vatandaşlarımızın 38’i ölmüş! “Şam Fatihi” diye övünen iktidara, Şam’ın yeni yönetimi yüzde 300’e varan vergi getirmiş! Aslında bizi öldüren, alkolün sahtesinden çok kahramanlığın sahtesi olacak! *** Erdoğan’dan alıverdik haberi, Heybedeymiş ya o turpun büyüğü… Heybeden turpu çıkartıp fakire Verseler; çünkü yiyorlar çürüğü! BUNU YAZMAK GEREK Sosyal medyadaki Selanik Platformu üyesi emekli deniz kurmay albay Mehmet Asal, TÜİK verilerine dayanarak “Türkiye’nin genel eğitim seviyesi” başlıklı bir araştırma yapmış. Buna göre durum pek iç açıcı değil. 2021’de biten ve nüfusun 77 milyon olduğu Türkiye’deki rakamlara bakalım; - Okuma yazma bilmeyen: 1.917.705 - Okuma yazma bilip okul bitirmeyen: 7.641.467 - İlkokul mezunu: 17.187.494 - Ortaokul veya dengi meslek okulu mezunu: 13.943.095 - İlköğretim mezunu (8 yıllık): 5.133.591 - Lise veya dengi meslek okulu mezunu: 17.132.775 -Yüksekokul veya fakülte mezunu: 11.779.263 - Yüksek lisans ve üzeri: 1.667.176 - Bilinmeyen: 1.041.899 Lise ve Üstü Eğitimli Nüfus: Yüzde 39 (30.578.614) Eğitimsiz veya Cahillik Düzeyinde Nüfus: Yüzde 61 (46.865.851) Tabloya göre herkes kendi yorumunu yapabilir. KAFAMI BOZAN ŞEYLER Herkesin merak ettiği kişiye ulaşıp soru soran gazeteciler gözaltına alınıyor biri tutuklanıyor. Twit attığı için bir gazeteci önce gözaltına alınıyor sonra ev hapsi uygulanıyor. Bir başka gazetede yayınlanan haberi alıntılayarak yayınlayan gazeteciler gözaltına alınıyor. Astrolojik tahminini açıklayan astrolog tutuklanıyor. Bir siyasi parti genel başkanı hapse atılıyor. 12 yıl önceki Gezi olaylarını yayınlayan medyanın peşine düşülüyor Allahaşkına söyler misiniz, ne oluyor böyle?",https://www.nefes.com.tr/yazarlar/can-atakli/cetelerin-akibeti-ne-oldu-14509
Can Ataklı,Siz kimi kandırıyorsunuz?,04 Şubat 2025 05:50,"CANIMI SIKAN ŞEYLER Başta iktidar sözcüleri olmak üzere tüm yandaş yazarlar, akademisyenler çırpınıyor. Neymiş; Teğmenler Atatürkçü oldukları için ordudan ihraç edilmemişler. Ya ne için ihraç edilmişler? Efendim bu teğmenler verilen emirleri uygulamamışlar, disiplinsizlik yapmışlar. Ergenekon Balyoz döneminde orduyu işlevsiz hale getirmek için ellerinden geleni yapanlar şimdi birden orduda disiplin savunucusu haline geldiler. Dayandıkları gerekçe şu; 27 Mayıs’a giden süreçte Samet Kuşçu, darbe hazırlığı içinde olan 9 subayı ihbar etmiş. Ama o cunta beraat ettirilmiş. Hepsi de 27 Mayıs darbesinin içinde yer almışlar ve başbakan Menderes’i asmışlar. Paranoyadır bu. Kimse kimseyi kandırmaya kalkmasın. Herkes bal gibi biliyor ki bu teğmenler ve onların amirleri disiplinsizlik değil, Atatürk sevgisi yüzünden ordudan atıldılar. Ortada bir emir yok. Sadece teğmenler içinde Atatürk de geçen ve iki yıl öncesine kadar okunan yemini etmek istediler. Paşalar buna izin vermedi. Teğmenler birkaç kez başvuruda bulundular ama hep aynı “hayır” cevabını aldılar. Onar da resmi tören bittikten, AKP genel başkanı ile paşalar ve veliler tören alanını terk ettikten sonra tören alanının bir ucunda her mezuniyet töreninden sonra yapıldığı gibi kılıçlarını çatıp eski yemini ediyorlar. Bazı askeri yetkililer bu yemin töreninin videoya çekip sonra sosyal medyada dağıtıyorlar. Burada disiplinsizlik yok. Ama çok belli ki kendini Erdoğan’ın hizmetinde görenlerin Atatürk’e olan sevgisizliği var. BUNU YAZMAK GEREK Atatürk’e bağlı oldukları için ordudan atılan teğmenler için bazı CHP’li belediyeler seferber oldu. Diyorlar ki “Bu teğmenleri işe alacağız.” Ne yazık ki bu işi nezaketle yapmıyorlar. “Ordudan atılan teğmenleri işe alacağız” açıklaması yapmak ne kadar nezaketsiz bir tavır böyle? Bu teğmenler şu anda işe muhtaç mı? Hepsi de iyi eğitimliler, birçok alanda uzmanlıkları var ve iş bulmaları çok da zor değil. İşin nezaketi şu tür açıklamalar yapmaktır; “Ordudan atılan teğmenlere iş teklif edeceğiz. Onların kazandığı engin deneyimlerden halkımız için yararlanmak istiyoruz.” Ama nedense nezaketsiz biçimde tepeden bakan bir tavırla “Onları işe alacağız” diyerek aslında bu teğmenleri kırdıklarının farkındalar mı acaba? DİKKATİMİ ÇEKEN ŞEYLER Ben de bir okurumun uyarısı üzerine farkına vardım ve üzüldüm. Konu şu; İktidarın yargıyı sopa gibi kullanıp gazetecilerin, akademisyenlerin, sanatçıların, sivil toplum kuruluşu yöneticilerinin üzerine gözaltı uygulamaları ile gitmesini eleştiriyoruz. Diyoruz ki “Gözaltı yapacaksan niye gecenin yarısında ya da sabahın köründe baskın yapıyorsun, bu insanlar haber verseniz gelirler zaten.” Oysa böyle düşünmek aynı zamanda yapılan hukuksuzlukları meşru hale getiriyor. Asıl karşı çıkılması gereken gözaltına alınma saati ve yöntemi değil, suç icat edilerek muhalefetin susturulmaya çalışılmasıdır. Okurum bunu şöyle bir örnekle açıklamış; Eve giren hırsızın çaldıklarından değil evde eşyaları kirlettiğinden şikayet etmek gibi bir şey bu. Suç olmayan bir şey için kişi hakkında soruşturma açılamaz. Doğrudan buna odaklanmamız gerekmez mi? ŞAŞIRDIM Önce birkaç gün önce yayınlanan haberin başlığını okuyalım; “İstanbul Valisi yaptığı açıklamada tüm otellerin ruhsat ve faaliyet belgelerinin denetlenerek en geç pazar gününe kadar belgesi olmayanların kapatılacağını bildirdi.” Neden yapıldı bu açıklama? Muhtemelen Kartalkaya yangınındaki ihmaller göz önünde bulunduruldu. Bu durumda şu gerçek ortaya çıkıyor; Demek ki bu tür denetimleri yapma yetkisi valiliklerde. O halde Kartalkaya’daki yangında görülen eksikliklerden Bolu Valiliği sorumlu. Çünkü devletin tüm idari birimleri ilçelerde Kaymakamlar, illerde Valilerin denetiminde. İstanbul Valiliğinin yapmış olduğu son denetimlerde bunun böyle olduğunu açıkça göstermektedir. Turizm sezonu yaklaşırken Turizm Bakanlığı birimleri valiliğin görev alanındaki bölgede denetim yapması gerekiyorsa ve yapmıyorsa bunu yaptırmakla vali sorumludur.",https://www.nefes.com.tr/yazarlar/can-atakli/siz-kimi-kandiriyorsunuz-12884
Can Ataklı,Bunun hukuki savunması olmaz,28 Ocak 2025 06:00,"ANALİZ İstanbul Büyükşehir Belediye Başkanı Ekrem İmamoğlu dün çok önemli bir hukuki skandalı açıkladı. “Turpun büyüğü” adını verdiği basın toplantısını ben de yerinde canlı olarak izledim. İmamoğlu 8 bin 60 bilirkişinin bulunduğu İstanbul’da kendisi ve CHP’li belediyeler ile ilgili bilirkişi raporlarının “nedense!” hep aynı kişi tarafından hazırlandığını anlattı. İmamoğlu’nun konuşması bir saat 20 dakika sürdü. Son 10 dakikasına girdiğinde birçoğumuzun cep telefonuna “İmamoğlu hakkında bu konuşma nedeniyle soruşturma açıldığı” bilgisi geldi. Kartalkaya yangınında kimin sorumlu olduğunu bulabilmek için 10 günlük süre isteyenler İmamoğlu için konuşma daha bitmeden soruşturma açtılar. Üstelik İmamoğlu’nun konuşmasında adı geçen bilirkişinin adını sosyal medyada paylaşanlar hakkında da soruşturma açıldığı bildirildi. İmamoğlu bir hukuk skandalını açıkladı ve bununla hukuk yolunu kullanarak nasıl mücadele edileceğini anlatmaya çalıştı. Ancak şunu söylemeliyim; Bu olay hukuki savunma ile çözülemez. Bunlar kararı önceden verilmiş davalardır. Nasıl Ergenekon ve Balyoz davalarında karar daha ilk operasyonlar başladığında verilmişse bu da aynıdır. O halde hukuku öne sürerek, hukuki savunma yaparak böyle bir saldırı ile baş edilemez. Bunun kavgası siyaseten verilir. İmamoğlu’nun bir an önce adaylığının açıklanması da yetmez artık, böyle bir saldırı altında kalan İmamoğlu CHP genel başkanlığı için de soyunmalıdır. Seçim ne zaman yapılırsa yapılsın kamuoyunun, CHP’yi kimin seçime taşıyacağını, seçimin kazanılması halinde hangi liyakatli, yetenekli, namuslu, dürüst insanların kadroda olacağını şimdiden öğrenmesi gerekir. BUNU YAZMAK GEREK Cumhurbaşkanlığı için İmamoğlu’nun adının açıklanmasına karşı çıkanlar iki temel nokta üzerinde duruyor. BİRİNCİSİ: Seçimin ne zaman olacağı belli değil, İmamoğlu çok yıpratılır. İKİNCİSİ: Mansur Yavaş da aday olabilir, İmamoğlu açıklanırsa Yavaş’ın ne yapacağını kestirmek zor. Bana göre iki varsayım da yanlış., İmamoğlu daha ne kadar yıpratılacak? Ayrıca İmamoğlu CHP genel başkanı da olursa, tepesinde “Demokles’in kılıcı” gibi sallandırılan yargı şantajının anlamı kalmaz. Bir genel başkanın “ahmak” dediği için siyasi hayatının bitirilmesine ne Türkiye’de ne dünyada kimse izin vermez. Mansur Yavaş eğer İmamoğlu aday gösterildiğinde başka yerden aday olmaya kalkacaksa bunun şimdi ya da seçime iki ay kala olması arasında hiçbir fark yoktur. Hatta İmamoğlu şimdiden aday gösterilirse, Mansur Yavaş geçecek sürede kararını yeniden gözden bile geçirebilir. KAFAMI BOZAN ŞEYLER Yandaş kanalları izliyor musunuz? 78 kişinin yanarak ölmesini bir kenara bırakmışlar buradan CHP’yi karalamaya çalışıyorlar. Bırakın Bolu belediyesini herhangi bir belediye sınırları içinde bile olmayan, her türlü ruhsat, denetim ve yönetim açısından turizm bakanlığına bağlı bir otelin yanmasının bütün sorumluluğunu CHP’ye atmak istiyorlar. Cahil değiller, bal gibi her şeyi biliyorlar. Ama biat kültürü akıl ve haysiyet bırakmadığı için iktidarı korumak ve kollamak görevini yerine getirmek için çırpınıyorlar. Ekranlardaki bu haysiyetsizliği ve vicdansızlığı ibretle izliyoruz. ÖNERİ Yalan bilgilerle Kartalkaya yangınını CHP’ye yüklemek isteyenlere karşı artık CHP de harekete geçmeli. Bugün başta turizm bölgeleri olmak üzere büyükşehirlerin çoğu CHP’ye ait. Diyorum ki; isterse kendi itfaiyeleri denetlemiş olsun, CHP’li belediyeler ayırım yapmadan “turistik belgeli” bütün otellerin yangın denetimini yeniden yapsın. Denetimini kendi yapmadığı otellere baskın düzenlesin ve yangına karşı önlemleri denetlesin. Uygun bulmadığı otellere kapatma kararı vereceği gibi suç duyurusunda bulunsun. Bakalım denetimlerini bağımsız kuruluşlara veren turizm bakanlığı denetimindeki oteller belediye ekiplerini içeri sokacaklar mı?",https://www.nefes.com.tr/yazarlar/can-atakli/bunun-hukuki-savunmasi-olmaz-11252
Can Ataklı,Bu kadar göz göre göre çifte standart da olmaz ki,09 Şubat 2025 06:00,"Ben söyledim diye değil ama ilk ve tek söyleyen ben olduğum için habere daha da canım sıkıldı. Nedir bu can sıkıcı durum? AKP önderliğinde dinci kuruluşlar iki yıldır 1 Ocak günü Galata Köprüsü üzerinde miting yapıyor. İki yıldır muhalefete şunu diyorum, “Sizin yapacağınız her türlü miting ve gösteri türlü bahanelerle engelleniyor, oysa söz konusu AKP ve dinci kuruluşlar olunca durum değişiyor. Miting ve gösteri yapılacak alanlar içinde Galata Köprüsü yok. O halde siz de burada ve üstelik Filistin halkına destek amacıyla bir miting için başvurun bakalım ne cevap verecekler?” Sonunda CHP Galata Köprüsü’nde bir miting için valiliğe başvurdu. Mitingin teması, Amerika Başkanı Trump’ın Gazze’ye çökme planını protesto etmek. Sonuç tam tahmin ettiğim gibi çıktı. İstanbul valisi, “2911 sayılı Toplantı ve Gösteri Yürüyüşleri Kanunu’nun ilgili hükümlerini” sürerek “İlimiz sınırları dahilinde Toplantı ve Gösteri Yürüyüşü Yer ve Güzergahları Valiliğimizce belirlenerek ilan edilmiş olup, basın açıklaması ve yürüyüş düzenlenmek istenilen alan Valiliğimizce belirlenerek ilan edilen alanlardan olmadığından talebiniz değerlendirmeye alınamamıştır” cevabını verdi. Valide en küçük bir çekinme belirtisi yok. Bir ay önce kapsama alanında olan Galata Köprüsü ne oldu da şimdi miting yapılamayacak yerler arasında sayılıyor. Hukuk kuralları, demokratik haklar, hak ve adalet tümüyle dolaba kilitlenince işte ortaya böyle çok çirkin bir çifte standart çıkıyor. Turizm bakanı güven tazeledi Bolu Kartalkaya yangınında asıl sorumlu olan ve kendisine “gidici” gözüyle bakılan Turizm Bakanı Mehmet Nuri Ersoy yıldönümünde bir başka büyük acının merkezi deprem bölgesinde ortaya çıktı. Sanki “gidici” gözüyle bakılan bu bakan güven tazeledi, “Gideceğimi söylüyorsunuz ama bakın hemen reisimin yanı başındayım” mesajı verdi. Kendince gövde gösterisi yaptı ama törende söylediği sözler bile bakanlığının bitmesi için ciddi bir gerekçedir. Çünkü elinde salladığı anahtar ile ev sahibi olan bir acılı kişiyi “talihli” diye niteleyerek sahneye davet etti. Depremde ailesini kaybetmiş bir kişiyi sırf evine kavuştu diye “talihli” olarak nitelemek en hafif deyimle duygusuzluk demektir. 34 EZM 731 plakalı araçtaki maganda Altunizade’den Kısıklı’ya doğru gidiyoruz. Trafik sıkışık, helikopter pistinin bulunduğu yerde üç şeritlik yol iki şeride düşüyor, araçlar fermuar yöntemiyle bir sağdan bir soldan iki şeride giriyor. Tam sıra bana gelmiş, şeride gireceğim ki yandan beyaz bir Honda yol vermemek için aşırı direniyor. Böyle durumlarda hiç tartışmam yol verdim, geçti ama önüme gelince selektör yaptım. 34 EZM 731 plakalı aracı süren hışımla dışarı fırladı, sinkaflı küfürler etmeye başladı. Arabada eşim ve 12 yaşındaki kızım da var. Arabadan insem çok kötü şeyler olacak. Suratına baktım, “yürü git” dedim sadece. İstanbul’da bu tür sayısız maganda var. Şansı olan bu tür rezil magandalara maruz kalmaz. Kalırsanız da ses çıkarmayın, gün onların günü. Ortaköy’ün yerine konamayan Atatürk heykeli İstanbul’un en rağbet gören yerlerinden Ortaköy’de bir Atatürk heykeli yok. Şimdi tutuklu olan Beşiktaş belediye Başkanı Rıza Akpolat, 2019 seçimi öncesi bu bölgeye bir Atatürk büstü konacağı sözü vermişti. Yaşar Ciğersiz adlı bir vatandaş, bu vaadin yerine gelebilmesi için kendi olanaklarıyla bir Atatürk heykeli yaptırdı, belediye ve mahalle muhtarı ile heykelin konulacağı yer de saptandı, çevre düzenlemesi için çalışmalar da yapıldı ama nedense heykel bir türlü yerine konamadı. Nedeni belli değil, ama sanıyorum CHP’li belediye “Siz heykelden başka ne yaptınız?” eleştirileri karşısında suskun kalmayı tercih ediyor. Heykeli yaptıran Yaşar Ciğersiz bu duyarsızlığa karşı tahsis edilen alanda oturma grevine hazırlanıyor.",https://www.nefes.com.tr/yazarlar/can-atakli/bu-kadar-goz-gore-gore-cifte-standart-da-olmaz-ki-14072
Can Ataklı,Tamam da kimi boykot edelim?,02 Ocak 2025 06:00,"Yeni yıla merhaba derken AKP genel başkanı Erdoğan’ın yıl sonunda yaptığı konuşma takıldı aklıma. Erdoğan diyor ki “Fahiş fiyata karşı her türlü tedbirimizi alıyoruz, vatandaş da bunları boykot etsin.” Çok güzel de kimi boykot edeceğimizi bilmiyoruz ki. Erdoğan yılın son günü harika bir ekonomik tablo çizdi. Her şey çok güzel gidiyor, karanlık dönem bitmiş, işçi, memur, emekli enflasyon altında ezdirilmemiş, Türkiye büyüyor, dünya ülkeleri yatırım için kuyruğa girmiş. Ama yok mu o fırsatçılar, işte onlar bütün dengeyi bozuyormuş. O halde bu fırsatçılar boykot edilmeliymiş. Peki fahiş fiyat ne? Özel ürünler satan bir pastanedeki 100 liralık poğaça mı? Bir mağazada 60 bin liraya satılan mont mu? Mahalle kahvesindeki 25 liralık çay mı? Yarım ekmeğe kokorecin 300 lira olması mı? Soruyorum kahveciye “Yahu dün 20 lira olan çay bugün niye 25 lira?” diye “Abi bu ay doğalgaz ve elektriğe ödediğim parayı biliyor musun?” diye karşılık veriyor. Köfteci “Kıymayı 600 liradan aşağı alamadığından” yakınıyor. Mağaza sahibi aşırı kiralardan ve tezgahtar maaşlarından dem vuruyor. Terzi vergi borçlarından şikâyetçi. Fahiş denilen fiyatların çoğu Erdoğan iktidarının uyguladığı ekonomik kararlar yüzünden oluşuyor. Aslında asıl devletin sattığı akaryakıtı, doğalgazı, elektriği boykot etmek gerekiyor ama gel de et bakalım. Galata Köprüsü’ndeki geri miting ve sol Yılın ilk günü Eminönü Meydanı ve Galata Köprüsü dinci, karşı devrimci bir mitinge sahne oldu. “Yüz yıl sonra yeniden diriliş” başladı diyen konuşmacıları dinleyen büyük bir grup Filistin bahanesi ile Cumhuriyet aleyhtarı bir gösteri yaptı. Tümüyle devlet destekli bir mitingdi bu. Valilik bugüne kadar “miting alanı” kapsamına almadığı Galata Köprüsü’nü bu yıl da bu karşı devrimci harekete açmıştı. Kalabalıktı, buna sözüm yok. Ama insanın aklına “Peki sol Filistin konusunda neden bu kadar sessiz?” sorusu geliyor aklıma. Bu dinci gruplar için Filistin halkının özgürlüğü değil önemli olan. Konu İslamcı bir ideolojinin Türkiye’de de egemen olmasını sağlamak. Oysa Filistin halkının direnişi uzun yıllar önce solun hareket alanıydı. Nice solcu genç İsrail zulmünü karşı Filistin halkının yanında çarpışırken, birçoğu yıllarca İsrail hapishanelerinde çürütülürken bugünkü dinci grupların o zamanki kökleri dönüp bakmıyorlardı bile. Bugün ise radikal dinci bir terör örgütü Gazze’yi ele geçirince bizdeki dincilerin aklına Filistin geldi nihayet. Sol görüşün artık buna bir “dur” demesinin ve inisiyatifi tekrar ele alması gerekliliği tartışılmaz bir gerçektir. THY’den kazandığım millerim yandı gitti Kredi kartı olarak yıllardır kullandığım Garanti Shopandmiles ile her yıl sonunda kazandığım millerle ufak tefek hediyeler alırdım. Bu yıl da Aralık ayının sonuna doğru gelen mail ile millerimi kullanabileceğimi bildirdiler. Eğer 31 Aralık gününe kadar bu milleri kullanmazsam hepsi bir silinecekti. Ben de bu milleri kullanmak için THY’nin “Milesandmiles” sitesine girdim, millerim tutarında hediye çeki almak istedim. Ama ne mümkün. Her denemem de “opps bir hata oldu” uyarısıyla karşılaştım. Sonunda 31 Aralık geçti ve benim miller de yandı gitti. Çok merak ediyorum kredi kartlarında ve şirket kartlarında biriken bonuslar neden yıl sonunda kullanılmazsa siliniyor. Madem böyle bir uygulama var, bırakın biriktirdiğim kadar biriktireyim, sonunda büyük bir hediye kazanayım.",https://www.nefes.com.tr/yazarlar/can-atakli/tamam-da-kimi-boykot-edelim-5761
Can Ataklı,Trump Erdoğan’ı överken sanki aba altından sopa gösterdi,09 Ocak 2025 05:00,"Beş yıllık Biden arasından sonra yeniden Amerika Başkanı seçilen Trump henüz Beyaz Saray’a girmeden yaptığı konuşmalarla Türkiye’de olay oluyor. Yandaş medyanın bir zil takıp oynamadığı kaldı. Çünkü Trump’ın Erdoğan’ı övdüğünü, arkasında olduğunu ve Suriye’yi bize teslim edeceğini hayal ediyorlar. Trump 10 gün önce Erdoğan için “akıllı adam” demişti. Başkanlık yemini etmesine 12 gün kalan Trump yaptığı basın toplantısında “Suriye’de 2 bin askeri geri çekecek misiniz?” sorusuna “Bunu size söylemeyeceğim çünkü bu bir askeri stratejinin parçası. Ancak şunu söyleyebilirim ki bu Türkiye ile ilgili bir durum” karşılığını verdi. Türkiye’nin Suriye konusunda önemli bir aktör olduğunu söyleyen Trump, “Erdoğan, benim dostum ve saygı duyduğum biri. Onun da bana saygı duyduğunu düşünüyorum” dedi. İşte bu son konuşma AKP’de ve yandaşlarında sevinçle karşılandı. Peki Trump’ın bu sözleri gerçekten övgü dolu sözler mi? Yoksa Erdoğan’a aba altından sopa mı gösteriliyor. Trump ilk başkanlığında Erdoğan’a “akıllı ol” diye mesaj göndermişti. Şimdi ise “akıllı adam” diyor. Trump övmek yerine “uyarımı dikkate aldı” demek istiyor olmasın? Yine “O dostum, saygı duyuyorum, onun da bana saygı duyduğunu düşünüyorum” sözlerini Amerikan medyası “Erdoğan Trump’ın sözünden çıkmayacak” biçiminde yorumlarsa yanlış mı olur? Ya da “Asker çekmemiz Türkiye ile ilgili” sözleri de “PYD’ye karşı operasyona kalkarlarsa askerimizi nasıl çekeriz?” anlamına gelmesin. Teröre destek yeni değilmiş İktidar sürekli terörden yakındığını söylüyor ama şimdi kalktı “terörist” dediği kişilerle yeni bir açılım masası kurdu. Çünkü hiçbir ilkesi olmayan AKP hep duruma göre tavır alıyor, işine nasıl geliyorsa o politikayı öne sürüyor. Terörden çok yakınan iktidar Suriye’de teröristlerle işbirliği yaptığını da saklamıyor ve bunu ülke menfaati diye halkı inandırmaya çalışıyor. Örneğin Hakan Fidan daha önce yabancı medyaya yaptığı itirafı ilk kez Türk televizyonlarında da yaptı. CNN Türk’te yayınlanan programda Ahmet Hakan Fidan’a sordu: “DEAŞ’la mücadele konusunda Suriye yönetimi HTŞ de aynı mı düşünüyorsunuz?” Fidan anında net bir cevap verdi; “Evet aynı, bunu benden işi kimse bilemez, çünkü ben konunun tanığıyım.” Ahmet Hakan tekrar sordu; “Nasıl böyle söylüyorsunuz, siz nasıl tanıksınız?” Fidan biraz duraksadı ve cevapladı; “Çünkü DEAŞ’a karşı birlikte savaştık.” Keşke Ahmet Hakan “nasıl birlikte savaştınız?” diye sorsaydı da biraz ayrıntı öğrenseydik. Söyleyin şimdi küçülen kim? Gazeteci Erdem Beliğ Zaman’dan iki küçük iğneleme; Anadolu Üniversitesi’nin yeni rektörü Prof. Yusuf Adıgüzel, rektör odasındaki Atatürk fotoğrafını küçültmüş. Bu olayla küçülen aslında Ata’nın fotoğrafı değil kendisi olmuş! Eli kanlı teröristbaşı Abdullah Öcalan, evlenip yuva kurmak istiyormuş! Milyonlarca masum gencimiz de onun dilediğini istiyor ama onlara kulak veren yok… Apo’ya ise bırakın kulağı , çıksın diye el veriyorlar! Beceriksizliğin faturası işçiye Gazete başlıklarına bakarken Sabah’ın manşetini okuyunca “ooo işe bak Sabah şeysi de mi muhalefet yapıyor?” diye düşündüm bir an. Manşet şöyleydi; “Beceriksizliğin faturası işçiye.” Biliyoruz bunu, son asgari ücret, emekliye yapılan zam beceriksiz ekonomi yönetiminin yarattığı tablo değil mi? Ama o da ne? Meğer haber İzmir Belediyesi ile ilgiliymiş. İzmir belediye başkanı beceriksiz davranarak işçi maaşlarını ödeyememiş işçi de iş bırakmış 12.5 milyon emekli ile 24 milyon çalışanı ve aslında halkın büyük bölümüne çıkan ağır faturaya tek laf edemeyip 25 bin işçi üzerinden muhalefete saldırmak “yeni Türkiye’ye” özgü bir tutum herhalde.",https://www.nefes.com.tr/yazarlar/can-atakli/trump-erdogani-overken-sanki-aba-altindan-sopa-gosterdi-7129
Can Ataklı,Bir elinde ayna umurunda CHP,23 Aralık 2024 06:00,"ANALİZ Yandaş medya Erdoğan’ı şişirdikçe şişiriyor. O bir dünya lideri. O bir oyun kurucu O bir diplomatik deha. O Ortadoğu’ya şekil verecek bir süper adam. O Suriye’ye gidecek. O Emevi camiinde namaz kılacak. Erdoğan bir yandan İsrail’e, bir yandan Amerika’ya ayar veriyor. Suriye’yi yeniden inşa edeceklerini anlatıyor. Ama asıl konusu CHP. Ne yapıp ne ediyor sözü mutlaka CHP’ye getiriyor. “CHP küresel güçlerin soytarısıdır” diyor. “Türkiye’nin karşısına hep CHP çıkıyor” diyor., “CHP milli olmaktan uzaklaştı” diyor. Madem artık tüm dünyanın kıskandığı bir süper lider. Madem artık dünyanın yeni oyun kurucusu. Madem tek başına tüm dünya liderlerinin en tepesine çıktı. Madem artık gittiği her yerde diğer liderler kendisini ayağa kalkarak karşılıyor. Nedir bu CHP takıntısı? Sebebi basit. Tüm bu şişirmelerin tek amacı var. AKP’nin düşen oylarını yükseltmek ve mümkün olursa bir baskın seçim yapmak. Hem de Haziran’da. Zamanı az, alabildiğince yükselen tek partiye yüklenmek istiyor. HOŞUMA GİDEN ŞEYLER Şu cümle Hakan Fidan’ın henüz Şam’a gitmeden hemen önce Fransız medyasına söylediği cümle; “HTŞ ile aramızda özellikle DEAŞ’a karşı mücadelede istihbarat paylaşımı konusunda geniş çaplı bir işbirliği oldu ancak hassasiyetler nedeniyle bunları o zamanlar duyurmadık. Ancak yıllarca DEAŞ ve El Kaide bağlantılı örgütlerle ilgili istihbarat sağlama konusunda bizimle işbirliği yaptılar. IŞİD eski lideri El-Bağdadi gibi üst düzey hedeflerde bile istihbarat sağladılar.’’ Bu ne demek? Cevabı basit. HTŞ’nin lideri Colani aslında karşı tarafa çalışan bir ajan. Colani bir yandan kafa kesip adam yakarken öte yandan bunları yapan başkalarını ihbar etmiş Türkiye’ye... Hakan Fidan böyle bir açıklamanın Colani’yi kanlı terör örgütlerinin hedefi haline getireceğini bilmiyor mu? Bilmez mi? O halde? Yüz yüze geleceği günden hemen önce niye böyle konuştu, Colani’yi ifşa etti? Suriye’de yeni bir oyun kuruluyor. Fidan Şam’da PYD’ye yer olmaması gerektiğini söyledi. Colani de buna itiraz etmedi. Bakalım sonu ne olacak? KAFAMI BOZAN ŞEYLER Akıl almaz bir gerekçe ile gözaltına alınan, Ankara’dan İstanbul’a karayolu ile getirilen, bileklerine kelepçe takılan ve ev hapsine tabi tutulan gazeteci Özlem Gürses ilk açıklamasında “Hayatımda ilk defa yaşadıklarını” anlatmış. Şöyle demiş; “Hayatımda hiç daha önce nezarethanede bir plastik yatağın üzerinde bir battaniye ile uyumamıştım. Hayatımda hiç daha önce bir güvenlik şubede ifade vermemiştim. Hayatımda hiç bileklerime bir kelepçe takılmamıştı. Hayatımda hiç bu görüntüler üzerinden başka bir kimlikle beni Türkiye’ye tanıtmaya çalışan trollerin hedefinde bu kadar olmamıştım. Birçok şeyi hayatımda ilk defa yaşadım” Hiç şaşırma Özlem, zaten her şey bunun için yapıldı, seni ve herkesi korkutmak, sindirmek içindi bunlar. Hayalleri böyle gerçek öyle değil tabii, ne korutabilirler ne sindirebilirler. Bİ SOR BAKALIM Terör örgütü Suriye’de yönetimi ele geçirince hem iktidar sözcüleri hem de yandaş medya sevinç çığlıkları atarken Suriyelilerin de akın akın ülkelerine dönmeye başladıkları müjdesini! vermişlerdi. Yandaş kanallar sınır kapılarından canlı yayınlar yapıyor “Mutlu mesut özgürleşen ülkelerine dönüyorlar” haberlerini ballandıra ballandıra anlatıyorlardı. İçişleri bakanı Ali Yerlikaya ise şu ana kadar kesin dönenlerin sayısını açıkladı. Buna göre toplam dönenlerin sayısı henüz 5 bin bile değil. Ülkemizde resmi olarak 3.5 ama gerçekte 7 milyonun üzerinde Suriyeli var. Bütün bu “geri dönüyorlar tantanası” yüzde 0.35 için yani. Maşallah akın akın dönüyorlarmış.",https://www.nefes.com.tr/yazarlar/can-atakli/bir-elinde-ayna-umurunda-chp-3925
Can Ataklı,CHP’liler başkan Özel ve belediyeleri beğeniyor,29 Aralık 2024 06:00,"Ana muhalefet partisi CHP yeterli muhalefet yapmamakla çok eleştiriliyor ama buna karşı CHP seçmeni genel başkan ve belediye hizmetlerinden genellikle çok memnun görülüyor. ORC araştırma şirketi sadece CHP’ye oy verenler arasında bir anket yapmış. CHP seçmenlerine “Özgür Özel ve yeni CHP yönetimini beğeniyor musunuz?” sorusu sorulmuş. CHP’lilerin yüzde 53.7’si “Genel başkan ve yönetim başarılı” cevabını vermiş. “Ne başarılı ne başarısız” diyenlerin oranı ise yüzde 16.7. Başarılı bulmayanlar yüzde 29.6 oranında çıkmış. CHP seçmenlerinin yüzde 65.9’u belediye başkanlarını ve hizmetlerini beğeniyor. Yüzde 14.6 belediyeleri ne başarılı ne başarısız bulurken başarısız bulanların oranı yüzde 19.5’te kalmış. Yine CHP’li seçmenlerin cumhurbaşkanlığı adaylığında ilk tercih ettikleri isim Ekrem İmamoğlu. CHP’lilerin yüzde 39.1’i “Ekrem İmamoğlu aday olmalı” derken Mansur Yavaş’ın aday olmasını isteyenlerin oranı 35.4 olmuş. Seçmenlerin yüzde 14.8’i ise “İkisinden biri olsun, fark etmez” demiş. CHP’ye oy veren seçmenlerin en beğendiği ve başarılı bulduğu milletvekili Ali Mahir Başarır çıkmış. Başarır’ı Veli Ağbaba, Deniz Yavuzyılmaz, Mustafa Sarıgül ve Umut Akdoğan izliyor. Ezan’ı kim susturuyor? İktidarın önemli sloganlarından biri biliyorsunuz şu; “Ezan susmaz, bayrak inmez.” Sanki bu ülkede 1000 yıldır ezan okunmuyormuş gibi günümüzde bunu propaganda amacı olarak kullanıyorlar. Size ilginç bir olay anlatmak istiyorum. Ankara Etimesgut Belediyesi’ne ait Devlet Bahçeli Eğitim Spor ve Yaşam Merkezi’nde bulunan mescitte ezan okutulmasına izin verilmediği iddia edildi. Dinci bazı kuruluşlar valiliğe şikâyette bulunarak “kreşteki çocuklar rahatsız oluyor diye ezan okunmuyor” dediler. Belediye ise ses düzeninde bir arıza olduğunu için ezan okunamadığını açıkladı. Yani “hoparlör yoksa ezan da yok” bu durumda. Niye? O minareler niçin var? Hoparlör bozuksa müezzin minareye çıkar 1300 yıl okunduğu gibi ezanı buradan okur. Ama bizim din istismarcıları ezanın sadece hoparlörle ve yüksek sesle okunduğunda geçerli olacağını düşünüyor. Asgari ücreti kabul etmeyen turizmci Asgari ücret kimseyi tatmin etmedi. Gerçi 22 bin 104 lira değil de 30 bin lira olarak açıklansa bile bu ücretin bugünkü koşullarda yetmeyeceği kesin. Tabii yeni asgari ücrete en çok patronlar sevindi. Çünkü asgari ücret sadece bu ücreti alanları ilgilendirmiyor, daha yüksek ücret alanlar da asgari ücret baz alınarak yeni maaşlarına kavuşacak. Böylelikle patronlar daha yüksek maaş alanlara da en çok yüzde 30 zam yapacaklar. Ama asgari ücreti adil ve gerçekçi bulmayan patronlar da var. Daha önce İstanbul Ticaret Odası seçimlerinde başkanlığa aday olduğunda tanıdığım turizmci Ferhan Ademhan’dan bir mesaj aldım. Bu asgari ücreti kabul etmediğini belirten Ademhan “Bir turizmci olarak 2025 yılı asgari ücrete yapılan yüzde 30 zammı kabul etmiyorum, az buluyorum, bütün otellerimde çalışanlarıma uygulamayacağımızı ve daha fazlasını vereceğime beyan ediyorum ve bildiriyorum” diyor. Diğer patronlara duyurulur. Değerli okurlara küçük bir hatırlatma Nefes Gazetesi çıktığı günden bu yana bu köşede her gün yazım yayınlandı. Ancak aslında haftada 4 gün yazacağım. Tabii ilk günlerde gazeteyi bulmakta zorluk çekenler olabileceği için bu kurala uymadan sizle birlikte oldum. Bundan sonra Pazar, Salı, Çarşamba ve Perşembe günleri yazacağım. Arada önemli günlerde ve beklenmedik gelişmeler yaşandığında elbette yorum ve analizlerimle yine karşınızda olacağım.",https://www.nefes.com.tr/yazarlar/can-atakli/chpliler-baskan-ozel-ve-belediyeleri-begeniyor-5073
Can Ataklı,Asgari ücreti aslanlar gibi savunuyorlar!,27 Aralık 2024 06:00,"ANALİZ Şu sıralar iktidara bağımlı bir gazeteci, akademisyen olmak gerçekten çok zor. Her gece ekranlara çıkıyorlar, bütün görevleri Erdoğan’ı övmek. Konu Suriye, muhalefete saldırma, din istismarı olunca işleri çok kolay. Ama sıra ekonomiye gelince iş değişiyor. Çünkü ekonominin ne kadar kötü olduğunu ve daha da kötüye gittiğini herkes gibi en akılsız ve bilgisiz yandaş gazeteci, akademisyen de biliyor. Her ne kadar iktidardan beslenerek geçinseler de enflasyonun hayat pahalılığının ve durdurulamayacak kötü gidişin farkındalar hepsi. Ama ne çare ki iktidarı, Erdoğan’ı savunmak zorundalar. Eleştirmeleri, sorgulamaları karşı çıkmaları mümkün değil. Kimseyi memnun etmeyen asgari ücret konusunda da ne yapacaklarını bilemiyorlar. Çareyi sadece rakamlara sığınarak savunma yapmakta buluyorlar. Ne inciler saçılıyor ortaya ki siz de görüyorsunuz bunları. Neymiş asgari ücret tatmin etmemiş belki ama aksi halde olsa kayıt dışılık artarmış. Neymiş yüksek bir asgari ücret açıklansaymış birçok küçük işletme bunun altından kalkamazmış işsizlik olurmuş. Oysa şimdi zaten yükselen istihdam daha da artacakmış. Neymiş, enflasyon düşmezmiş. Neymiş büyüme olmazmış. Neymiş özel sektörün elini tutan yokmuş, istediği zammı yapabilirmiş hem zaten devlette asgari ücretli sayısı çok azmış. Neymiş ileriye bakmak gerekiyormuş. Sadece ekonomik rakamlara bakarak bu yorumların doğru olduğunu söyleyenler çıkabilir, ancak birincisi rakamların bu hale gelmesine kim sebep oldu, ikincisi millet perişan geçinemiyor, siz ne diyorsunuz yahu? KAFAMI BOZAN ŞEYLER Yılbaşına çok az kaldı. Dinci gerici çevreler yine aynı havada “Müslüman Noel’i kutlamaz, yılbaşı eğlenceleri günahtır” diye çığlıklar atıyorlar. Diyanet de sanki üzerine vazifeymiş gibi yılbaşı gecesi eğlenmenin dinen günah olduğunu ilan etti. Bunlara aslında gülüp geçiyoruz ama iş çok vahim aslında. Dinci gerici çevrelerin bu baskısı toplumda çok etkili oluyor. Dikkat ettiniz mi bilmiyorum ama bu yıl mağazalarda alışveriş merkezlerinde eskisi gibi süslemeler, rengarenk ışıklar, Noel baba figürleri, ışıklı geyik ve kızak mizansenleri neredeyse hiç yok. Önceki gece İstiklal caddesini boydan boya yürüdüm. Tek bir dükkanda bile yılbaşı süsü yok, hatta öyle ki bir yıl boyunca cadde üzerinde yanan renkli ışıklar bile söndürülmüş. Oysa İstiklal caddesi 172 milletin bulunduğu bir yer, her yıl ışıl ışıl olurdu. Millet korkuyor. Bu elde silah bomba olmadan uygulanan dehşet verici bir terördür. Tüm milleti korkak yaptılar. CANIMI SIKAN ŞEYLER İktidar bağımlılığı altındaki medyada günlerdir Esad zulmü anlatılıyor. Esad devrildi ya, şimdi müthiş bir karalama furyası başladı. Esad’ın lüks sarayı, lüks arabaları, yurtdışına para kaçırdığı ballandıra ballandıra anlatılıyor. Esad’ın binlerce kişiyi öldürdüğü, işkenceden geçirdiği, toplu mezarlar bulunduğu haberleri süslüyor ekranları. Doğru olup olmadığı bilinmeyen bu haberlerle içimiz karartıldıktan sonra ekrana bu kez eli sopalı uzmanlar çıkıyor. İş bir anda muhalefete saldırıya dönüşüyor. Diyorlar ki “Bu bilgisiz ve dünyadan habersiz muhalefet Suriyelilerin neden geldiğini, gitmeleri gerektiğini, Suriye’de ne işimiz olduğunu soruyor, bu görüntüler aslında onlara verilecek en güzel cevap.” Anlaşılan yalan yanlış da olsa o haberler Suriyelilerin Türkiye’yi adeta işgal etmelerini haklı göstermek için yapılıyor.",https://www.nefes.com.tr/yazarlar/can-atakli/asgari-ucreti-aslanlar-gibi-savunuyorlar-4732
Can Ataklı,Bu asgari ücret fazla bile,26 Aralık 2024 06:00,"Herkes asgari ücretin bugün ya da yarın açıklanacağını bekliyordu. Ama Salı gecesi çalışma bakanı asgari ücret tespit komisyonunu aniden toplantıya çağırdı. Heyet Türk-İş hariç 20.30’da toplandı ve tam 6 dakika sonra bakan asgari ücretin 22 bin 104 lira olarak belirlendiğini açıkladı. 6 dakikada bir görüş alışverişi yapılamayacağına göre demek ki çalışma bakanı saraydan aldığı talimatı üyelerine bildirdi ve sonra da resmi açıklama yapıldı. Asgari ücret büyük hayal kırıklığı yarattı. Ama yine de bir umut vardı ve şaşkın yandaşlar bu kez onu pompalamaya başladı. “Bu rakam şaşırtmaca, Erdoğan AKP grup toplantısında rakamı revize edecek, yeni rakamı 24 bin lira olarak açıklayacak.” Ama beklenti boş çıktı. Erdoğan bırakın asgari ücreti artırmayı neredeyse o kelimeyi ağzına bile almadı. Ne dedi; Çalışanlarımızı enflasyona ezdirmeme sözümüze bir kez daha sadık kaldık. Enflasyon düşüyor, ihracat yükseliyor. Sanayide çarklar dönüyor. Turizmde rekor kırıyor. Büyümemiz kesintisiz devam ediyor. Bütün bu veriler Türkiye’nin büyüme hedefine emin adımlarla ilerlediğini gösteriyor. 2025 yılı bir önceki seneden daha iyi olacak. Biraz daha sabır ve gayretle çok daha güzel neticeler göreceğiz. Erdoğan bir de “Daha ne istiyorsunuz size 22 bin 104 lira fazla bile” deseydi konuşma tadından yenmeyecekti. Bunun adı teröre destek değil midir? Yıllardır Irak ve Suriye topraklarından terör estiren HTŞ Esad’ı devirdi ve Şam’da iktidar koltuğuna oturdu. Takım elbise giyip kravat da takan örgütün Colani kod adlı lideri Ahmet Hüseyin Eş Şara da şimdilik başkanlık koltuğunda oturuyor. Eş Şara hükümetini de oluşturuyor, neredeyse bütün bakanlar açıklandı. Bunlardan Esaad Hasan Eş-Şıbyani dışişleri bakanı olurken Ayşe el Dibs ise hem kadın ofisi başkanı hem de Halep valisi yapılmış. İkisi de Türkiye’deki üniversitelerde eğitim görmüşler. Yandaş medyada bir sevinç bir sevinç görmeyin gitsin. İyi de o zaman insanın aklına şu geliyor; Her ne kadar HTŞ artık terör örgütü olarak anılmıyorsa da aralarında Türkiye’nin de bulunduğu 100’den fazla ülke bu örgütü terör listesine almıştı, henüz bu karardan dönülmüş değil. Bugün bakan olan üç kişi Türkiye’de yaşarken bunların HTŞ üyesi oldukları bilinmiyor muydu? Bilinmemesi mümkün değil. Demek ki bu üç kişi terör örgütü üyesi olmalarına rağmen Türkiye’de rahatça yaşamış ve üniversite bile okumuş. Peki bu bir anlamda terör örgütüne destek, yardım ve yataklık olmuyor mu? İstanbul Üniversitesi’nde kıyım Türkiye’nin en büyük üniversitesi olan İstanbul Üniversitesi yılın bitimine çok az kala bir öğretim görevlisi kıyımına sahne oldu. Rektör Prof. Dr. Osman Bülent Zülfikar toplam 70 öğretim üyesinin görevine hiçbir gerekçe göstermeden son verdi. Öğretim üyeleri işlerine son verildiğini 15 Aralık’ta maaşlarının bankaya yatırılmadığını görünce öğrendiler. Maaşları yatırılmayan bu öğretim üyelerine okula geldiklerinde derslere girmemeleri tebliğ edildi. Derse giremeyen öğretim üyelerinin yerine başka öğretim üyelerinin ders verdiği görüldü. İşten çıkarılan öğretim görevlilerinin bazılarının yakında profesörlük beklediklerini de öğrendim. İşsiz kaldığı için geçim sıkıntısı çekeceğini düşünen bazı öğretim üyeleri ise emekliliklerini istemişler. Valla billa siyasi tarafı yok Fıkra Yıldırım Tuna’dan geldi. Aslında siyasi tarafı yok ama arzu edenler fıkrada söz edilen iki kişiyi diledikleri kişiye benzetebilir. Birlikte okuyalım; Garson adamın beyaz peynir ve kavununu servis edip rakısını kadehine koyarken “Hoş geldiniz efendim” demiş nazikçe, “Her akşam Ali bey ile gelirdiniz? Hayrola? Haftalardır görünmez oldu Ali bey?” “Sen, sürekli yalan söyleyen, aldığı borcu asla ödemeyen, hemen her şeyini kıskanan, hesabı sürekli karşısındakine kilitlemeye çalışan, arkanı döndüğünde aleyhinde atan tutan biri ile bir masada karşılıklı oturup içmeye gelir miydin?” diye sormuş adam. “A.. Asla gelmezdim” diye cevap vermiş garson irkilerek. “İşte ondan” demiş adam, “Ali bey de ondan gelmiyor!”",https://www.nefes.com.tr/yazarlar/can-atakli/bu-asgari-ucret-fazla-bile-4556
Can Ataklı,SMO yeni Suriye’de etkin rol alacak mı?,25 Aralık 2024 06:00,"ANALİZ Dikkatlerden kaçıyor ama AKP iktidarı HTŞ’nin Şam yürüyüşüne önce fazla önem vermedi, daha dorusu buna inanamadı. Çünkü Erdoğan Suriye Milli Ordusu adını verdikleri grubun Suriye’de egemen olacağına inanıyordu ve hatta birini “geçici başbakan” olarak bile ilan etmişlerdi, bu kişiyi yandaş kanallara çıkarıp “yeni Suriye’yi” anlattırıyorlardı. Ama galip gelen HTŞ oldu. Şam’da SMO’dan söz eden bile yok, öyle ki HTŞ lideri Eş Şara Hakan Fidan’la konuşmasında sadece PYD’nin değil ülkedeki tüm grupların silahlarını bırakması ve kendilerini lağvetmeleri gerektiğini anlattı. Görüldüğü kadarı ile SMO Şam’da ciddiye alınmıyor, kısacası Erdoğan iktidarının çok bel bağladığı SMO’nun Suriye üzerinde etkili olabilmesi de çok uzak bir ihtimal. Bunun da ötesinde PYD’ye silah bırakmasını söyleyen Eş Şara’nın bunu başarması da zor görünüyor. Çünkü İsrail HTŞ’nin kullanabileceği Suriye’nin tüm ordu gücünü yok etti. Bu durumda YPG’ye silah bıraktırmak için caydırıcı güç olarak sadece SMO kalıyor. Güç dengesine bakıldığında toplama ordu niteliğindeki SMO’nun PYD’yi bölgeden tümüyle çıkarabilme kabiliyeti yok. Bunun için TSK’nın desteğine ihtiyacı var ki bu da PYD’nin arkasında Amerika’nın olması nedeniyle o kadar kolay değil. İşte Hakan Fidan bu gerçeği bildiği için PYD konusunun Şam yönetiminin tasarrufunda olduğunu söylüyor. İçeriye ise her an büyük bir operasyon yapılacağı havası pompalanıyor. Balon da şiştikçe şişiyor. Peki patladığında ne olacak? DİKKATİMİ ÇEKEN ŞEYLER Suriye’de olanlar sıcaklığını korurken olayın magazin tarafına da bakmak isteyenlerin verdiği bilgilere göre Esma Esad eşi Beşar Esad’tan boşanma kararı aldı. Esma Esad şatafatlı günleri geride kaldığı ve aile hayatının mahvolduğu için mi ayrılık kararı verdi? Hiç sanmıyorum. Bence olayın gerçek yüzü şu; İktidarda olduklarında ne kadar güçlü olurlarsa olsunlar diktatörler devrildikten sonra perişanlığı yaşar. Esad’ın ülkesinden milyarlarca Dolar kaçırdığı biliniyor. Ama bir diktatör devrilirse kendi ülkesi dışındaki paraları asla kullanamaz. Geçmişte örnekleri çok. Esad’ın parasının önemli bölümü İngiltere’de. İngilizler Esad’a bu parayı kullandırmaz ama zaten İngiliz vatandaşı Esma Esad boşanırsa bu paranın büyük bölümünü onun hesabına aktarabilirler. Yani boşanmanın arkasında Esma Esad’ın ve çocuklarının hatırı sayılır bir servete ulaşma arzusu yatıyordur. FIKRA GİBİ İktidar partisinin İstanbul il başkan adayı belirlenmiş. Bağcılar Belediye Başkanı Abdullah Özdemir aday olacakmış. Mevcut Başkan Osman Nuri Kabaktepe üç kere bu görevi bırakmak istemiş. Ama Erdoğan kabul etmemiş bu istifaları. Çünkü AKP’de istifa yok, ancak Erdoğan azledebilir ama buna da “affedildi” kılıfı uydurulur. Sonuçta Kabaktepe “affedildiğini” açıkladı ve yeni başkan adayı olarak Abdullah Özdemir’i gösterdi. AKP çok demokrat bir parti ya, koca İstanbul’da il başkanlığı için mücadele eden kimse yok, herkes Erdoğan’ın göstereceği adayı bekliyor ve onu seçiyor. Valla ne diyeyim, yesinler sizin demokrasinizi. ŞAKA GİBİ AKP genel başkanı Erdoğan’ın oğlu Bilal Erdoğan tam da Colani kod adlı Ahmet Hüseyin Eş Şara’nın takım elbise giyip kravat taktığı gün çok ilginç sözler söylemiş. Şöyle demiş; “Şu anda benim dıştan görünüşüm beni yansıtmıyor. Bu takım elbise, kravat ve ceket Batı’dan aldığımız bir kültürün ürünü. Ancak kabul gören bu. Mesela şalvar giymek daha rahat. Fakat şalvar giydiğiniz zaman ‘yobaz’ veya ‘gerici’ olarak damgalanıyorsunuz. Buna karşılık, ceket giydiğinizde ise ‘modern’ ya da ‘medeni’ olarak kabul ediliyorsunuz. Şalvarın kültürel olarak bize daha ait olduğu açık. Ancak bu ikilem, 200 yıldır devam ediyor. Eğer geleneksel kıyafetler giysem, yanlış anlaşılırım. Bu önyargıyı kıramıyoruz.” Bilal Bey takiye yaptığını itiraf ediyor yani. Bu durumda dün kadar hiç takım elbise giymemiş olan Colani takiyenin daniskasını yapıyor demek ki.",https://www.nefes.com.tr/yazarlar/can-atakli/smo-yeni-suriyede-etkin-rol-alacak-mi-4325
Can Ataklı,Yelkenler suya iniyor,07 Ocak 2025 05:55,"ANALİZ PYD konusunu Erdoğan kamuoyuna şöyle açıklıyor; “Ya silahlarını gömerler ya da kendileri gömülür.” Oysa gerçek durum bu değil. Saray iktidarı PYD’nin Avrupa Birliği, NATO ve en önemlisi Amerika tarafından desteklendiğini burada önce bir özerk bölge sonra da devlet kurulması için çabalandığını biliyor. Ve bildiği asıl gerçek ise buna engel olunmasının çok güç olduğu. Bu nedenle iç kamuoyuna farklı dışa ise farklı konuşuyorlar. Erdoğan ülke içinde şahinlik yaparken, Hakan Fidan PYD’ye dokunulmayacağını söylüyor. Ömür boyu ağırlaştırılmış hapis cezasına çarptırılmış olan Abdullah Öcalan kartının öne sürülmesinin altında yatan da bu. İktidar “kaçınılmaz” olduğuna inandığı PYD devletine halkın da “makul gözle” bakabilmesi için yine bir “açılıma” soyundu. Gözler içerde “barış” nutuklarına çevrilirken “Apo’yu Suriye’ye göndeririz, onlar da terörden vazgeçtiklerini açıklar” söylemi ile PYD devletini legal hale getirmenin çaresi aranıyor. Her ne kadar Erdoğan “gömeriz” tehdidini yapıyorsa da iktidar sözcüsü gazeteciler yelkenleri suya indirmeye başladı. Yandaş kanallardaki konuşmacılar elde telefon “operasyon başladı başlayacak” algısı yaratmaya çalışıyordu oysa şimdi “Operasyon neden olmayacak” söylemi başladı. Meğer paradigma değişmiş, HTŞ Suriye topraklarında ayrışmaya izin vermeyecekmiş, PYD’den de silah bırakmasını isteyecekmiş, PYD giderek yalnız kalıyormuş. Daha ne sürprizler göreceğiz bekleyin biraz. Bİ SOR BAKALIM İktidar açılımı “silah bırakma” şartına bağladı. Hesapta “PKK silah bıraktığını açıklamalı” diyorlar ama asıl PYD’nin hedef alındığı bir gerçek. Ancak terör örgütü diyorsanız PYD’nin silah bıraktığını açıklaması çare olmaz. Çünkü HTŞ de bir terör örgütü ancak Şam’da yönetimi ele geçirince legal kabul edilmeye başlandı ve hiç kimse HTŞ’den silah bıraktığını açıklamasını istemiyor. PYD de yakın bir gelecekte HTŞ ile anlaşıp bölgesel özerklik alırsa “silah bırakma” konusu da etkisini kaybeder. PYD’nin silahları da tıpkı HTŞ gibi kendi güvenliğinin yasal bir parçası haline gelir. CANIMI SIKAN ŞEYLER Antalya yerel medyasında ve sosyal medyadaki bir haber çok dikkatimi çekti. Türkiye’nin doğa harikası yerlerinden biri olan Antalya Kumluca Adrasan bölgesinde tarım arazisine kondurulan bir otelin inşaatı iki kere mühürlenmesine rağmen bitirilmiş ve hizmete açılmış. Otelin sahibi halka açık bir enerji şirketi olan CW Enerji. Şirketin yönetim kurulu başkanı Tarık Sarvan AKP’lilerle çok yakın bir isim olarak biliniyor. CHP’li belediye oteli mühürlerken “İstediklerini yapsınlar bana engel olamazlar” dediği öne sürülüyor. Sonuçta amacına ulaşmış oteli hizmete açmış. Oysa otelin yapıldığı arazi birinci sınıf tarım arazisi. Üzerine sera bile kurulamıyor. Ama halka açık bir şirket üstelik CHP’li belediyeye rağmen otel inşaatını bitiriyor ve hizmete açıyor. Antalya medyasında çıkan haberlere göre halka açık bir şirketin şirket parası kullanarak yaptığı her yatırımı KAP’a bildirme zorunluluğu var ama bunun da yapılıp yapılmadığı bilinmiyor. Dönem “gemisini yürüten kaptan” dönemi olunca bu tür şeylere kimse aldırmıyor. Zaten şirket de hakkında çıkan onca habere rağmen şimdiye kadar tek satır açıklama bile yapmamış. HOŞUMA GİDEN ŞEYLER Gazeteci Erdem Beliğ Zaman’dan gelen iğnelemeleri ilgi ile okuyacağını sanıyorum; AKP ve MHP iktidarı, muhaliflerinin “öd”ünü koparıp, onları “ev” hapsine almayı düstur edinmiş… Bu yaptıklarını “ödev” olarak mı algılıyorlar ne? *** AKP’li Cumhurbaşkanı Erdoğan, “Ayasofya’yı ibadete açmak bu fakire nasip oldu” dedi… Bu cümledeki “fakir”, “ben” anlamına geliyor… Cumhurbaşkanı Erdoğan’ın iktidarında çeyrek asır yaşamaya çalışmak da biz fakirlere nasip oldu… Bu cümledeki fakir ise son emekli maaşı zamlarından sonra bildiğiniz fakir anlamına geliyor!",https://www.nefes.com.tr/yazarlar/can-atakli/yelkenler-suya-iniyor-6670
Can Ataklı,Keramet kravattaymış,24 Aralık 2024 06:00,"BUNU YAZMAK GEREK Halep terör örgütü HTŞ tarafından işgal edildiğinde çoğumuzun Colani adlı teröristten haberi bile yoktu. Elbette olayları izleyen, Suriye ve Irak’ta yaşanan dinci terörü bilen gazeteciler ve siyasetçiler Colani adına aşinaydı ama toplumun büyük bölümü bu ismi bilmiyordu bile. Bu adam Halep işgali sırasında üzerindeki haki rütbesiz üniformasıyla boy gösterdi önce. Sonra Şam’ın ele geçmesi sırasında aynı kişiyi önce yine haki üniformasıyla sonra da kravatsız beyaz gömlek ve ceketiyle gördük. Dünya ülkeleri bu yeni isimle görüşmek için sıraya girdi bir anda. Açılışı MİT Başkanı İbrahim Kalın yaptı. Bunu İngiliz, Alman, Fransız ve Birleşmiş milletler temsilcisi ve en sonunda da Amerika izledi. Ancak en üst düzeyde ilk görüşmeyi Türkiye yaptı. Dışişleri Bakanı Hakan Fidan Şam’a gitti ve artık adı Ahmet Hüseyin El Şara olan terörist liderle ilk resmi görüşmeyi yaptı. Ama o da ne, Colani kod adlı El Şara bu kez kamuoyunun önüne siyah takım elbise ve kravatla çıktı. Şimdi sıra HTŞ isimli terörist örgütün terör listesinden çıkarılmasına geldi. Demek keramet kravattaymış. Kravatlı kişi bir anda gözlere şirin gözükmeye başladı bile. İyi de dinci teröristlerin en karşı olduğu şey batı tipi kıyafetler ve yaşam biçimi değil mi? Bakalım Colani yani El Şara’nın bu yeni görünümünü başta HTŞ olmak üzere diğer örgütler içlerine nasıl sindirecek? MERAK ETTİĞİM ŞEYLER Ya PYD’liler de kravat takarsa Suriye’de Esad’ı deviren terör örgütü HTŞ’nin lideri Ahmet Hüseyin El Şara artık bir terörist lider olmadığını kanıtlamak için siyah takım ve kravatla çıktı oraya. Colani kod adlı El Şara artık devlet adamı gibi davranmak istiyor belli ki. Suriye’de AKP iktidarının artık neredeyse “tek terörist örgüt” olarak gördüğü PYD aynı yöntemi benimserse ne olacak? PYD adına örneğin Mazlum Kobani olan ancak asıl adının Mazlum Abdi olduğu belirtilen örgüt lideri “Silah bıraktık, bundan sonra bölgemizin özerkliği için Şam yönetimi ile uyumlu çalışma içinde olacağız” dese ve takım elbise giyip kravat da taksa AKP iktidarı ona da üst düzey bir temsilci gönderecek mi? Espri gibi algılamayın, bana göre yakın bir gelecekte benzer manzara ile karşılaşabiliriz. DİKKATİMİ ÇEKEN ŞEYLER Erdoğan dedi ki; “Küresel güçlerin soytarısı haline gelen CHP’ye gönül verenlerin de rahatsız olduğunu biliyoruz.” CHP sözcüsü Deniz Yücel cevap verdi; “Küresel güçlerin asıl soytarısı; yerli ve milli olduğunu iddia edip memlekete milyonlarca sığınmacı ve kaçağı dolduran, işine geldiğinde hain terör örgütü FETÖ’yle birlikte yol yürüyen, işine geldiğinde bölücü terör örgütü PKK ile masaya oturan AKP iktidarıdır.” Sarayın önemli adamı CİMER başkanı Fahrettin Altun dedi ki; “Güçlü Türkiye’nin lideri Cumhurbaşkanımız Sayın Recep Tayyip Erdoğan’ın başkanlık ettiği hükümetimize, seçilmiş milli iradeye soytarı demek de sizin haddiniz değildir.” Demek ki “soytarı” sözünü Erdoğan söylerse ona yakışıyor ama CHP söylerse onun haddi değil. İşte klasik AKP mantığı. Bİ SOR BAKALIM Kayıp çocuklarını arayan “Cumartesi annelerine” karşı alternatif olarak ortaya sürülen “Diyarbakır anneleri” nöbeti bugün 1939’uncu gününe girdi. Yani 5 yılı geçmiş. Bu sürede iktidar yetkililerinin yaptığı açıklamalara göre binlerce terörist öldürüldü. Şunu çok merak ediyorum; Bu anneler evlatlarının dağa kaçırıldığını ve terörist yapıldığını söylüyor. Peki 5 yılda binlerce terörist öldürülürken bu annelerin evlatlarından öldürülen bir kişi bile yok mu? Bu eylemi yapanlar her “şu kadar terörist etkisiz hale getirildi” haberini alkışlarla karşılıyor. Bu eylemciler içinde evladının da bu operasyonlarda öldürülmüş olabileceğini düşünen yok mu? Bu durum size de garip gelmiyor mu?",https://www.nefes.com.tr/yazarlar/can-atakli/keramet-kravattaymis-4117
Can Ataklı,"""Sayın Colani neyin nesidir?""",22 Aralık 2024 06:00,"ŞAŞIRDIM ""Sayın Colani neyin nesidir?"" Kahire gezisinden dönerken uçakta şöyle dedi AKP genel başkanı Erdoğan; “Başta sayın Colani olmak üzere yeni Suriye yönetiminde yer alan isimlerle iletişimi başlatmış durumdayız.” Erdoğan’ın “Sayın Colani” diye sözünü ettiği kişi tüm dünya ülkelerinin olduğu gibi Türkiye’nin de resmen “eli kanlı terörist listesine aldığı” bir isim. Bu Colani’nin geçmişinde kafa kesme, adam asma hatta adam yakma eylemleri var. Bu Colani’nin örgütü iki Türk askerinin yakılarak şehit edilmesini de gerçekleştirmişti. Ama bu Colani şimdi Suriye’nin yönetimini elinde tutuyor. Bu nedenle başta Amerika olmak üzere birçok ülke bu Colani ile ilişki kuruyor, kurmak zorunda. Yani bu Colani’nin “terörist” olduğu şimdilik bir kenarda tutuluyor. Buraya kadar tamam. Ama madem artık bu Colani terörist değil de Suriye’nin resmi başkanı olarak kabul ediliyor bu durumda teröristlerin kullandığı kod adı ile değil gerçek adı ile anılmalı. Bu Colani’nin gerçek adı Ahmed Hüseyin el Şara. Erdoğan’ın şimdilik teröristlikten çıkarılmış olan bu kişiye örgütteki kod adı ile değil gerçek adıyla hitap etmesi doğrudur. Madem artık “sayın” denilecek seviyeye yükseltilmiş o halde gerçek adı kullanılmalıdır. KAFAMI BOZAN ŞEYLER Sıkıldık artık bu trol teröründen İktidarın beğenmediği isimlerin üzerine saldığı trol ordusu bir gazetecinin daha gözaltına alınmasına neden oldu. Gazeteci Özlem Gürses kendi youtube kanalında söylediği bir söz nedeniyle linç kampanyasına tabii tutuldu hemen ardından da “resen” harekete geçen savcılık tarafından gözaltına alındı. Ankara’da gözaltına alınan Özlem Gürses apar topar karayolu ile İstanbul emniyetine getirildi. Gürses konuşmasında “Gördüğünüz üzere IŞİD yapısı, yani TSK-SMO yapısı Kürtlerin olduğu bölgelerde küçük küçük kazanımlar elde etmiş” diye konuşmuş. İstanbul Cumhuriyet Başsavcılığı da bunun Türk ordusuna hakaret olduğuna ayrıca halkı yanlış bilgilerle yanılttığına hükmetmiş ve gözaltı emri vermiş. Gürses’in kullandığı cümle aslında gerçekte söylemek istediğinin anlamını biraz bozmuş. Bence kastı şu; Suriye Milli Ordusu adı verilen yapılanma mevcut HTŞ yönetimi tarafından henüz ciddiye alınmadığı gibi bu yapı da aslında HTŞ’ye benzer bir örgüt. Ne yazık ki silahlı kuvvetlerimiz bu örgüte destek veriyor. Özlem Gürses hakkındaki suçlama zorlamadır. Kaçma ve delilleri karartma ihtimali de olmadığına göre İstanbul’a döndüğünde de ifadesine başvurulabilirdi. Demek ki amaç başka. Korkutma, sindirme ve burun sürttürme. 10 milyon Dolar Kalın'a verilmeli Amerika Suriye’de yönetimi ele geçiren Colani’yi terörist kabul ettiği ve bu nedenle “yerini bildirine”vermeyi vaat ettiği 10 milyon Dolarlık ödülü iptal etmiş. Çünkü artık Colani oldu Ahmed Hüseyin el Şara. Bana göre bu ödülü MİT Başkanı İbrahim Kalın almalı. Çünkü sonuçta Ahmed Hüseyin el Şara henüz Colani olarak anıldığı bir sırada dünyada bu kişiyi ziyaret eden ilk resmi kişi İbrahim Kalın oldu. Yani bir anlamda Colani’nin yerini “resmi” olarak bildiren ilk kişi, bu nedenle 10 milyon Doları almalı. ÇOK GÜLDÜM Ama bizim arabamız yok Pazar günü fıkrasız olmaz. Tabii ki Yıldırım Tuna’dan geldi. Adam evliliğini kurtarmak için evlilik danışmanına gitmiş, “Karım şoför olarak genç, yakışıklı ve üçgen vücutlu bir delikanlıyı işe aldı” demiş üzülerek, “Ne yani?” demiş danışman, “Sırf bu nedenle onu kıskanacak mısın? Bunu mesele edip ikinizin hayatını zehir mi edeceksin?” “Ne alakası var? Sadece merak ediyorum.” “Bu kadar önemsiz bir ayrıntının nesini merak ediyorsun ki?” “Ama bizim işimiz de, arabamız da yok!”",https://www.nefes.com.tr/yazarlar/can-atakli/sayin-colani-neyin-nesidir-3763
Can Ataklı,Can Atalay; Yatsın kerata,20 Aralık 2024 06:00,"KAFAMI BOZAN ŞEYLER İşe bakın, tam da terör örgütü IŞİD’ten devşirme HTŞ’nin Suriye’de yönetimi ele geçirdiği, Erdoğan iktidarının ise resmen terör örgütü olarak tanıdığı halde Colani’nin koşa koşa yanına gittiği sırada İstanbul Atatürk Havalimanı’nı basarak 45 kişiyi öldüren 6 IŞİD’li terörist serbest bırakıldı. Haberi gazeteci Alican Uludağ patlattı. Saray hemen harekete geçti ve CİMER üzerinden bir açıklama yayınladı. Ama ne açıklama, hani meşhur “merdi kıpti” deyimindeki gibi. Neymiş, serbest bırakılan kişiler doğrudan ölüme sebebiyet verenler değilmiş de örgüte üye olmaktan yargılanmışlar. Oysa yine saraya bağlı olan Anadolu Ajansı bu kişilerin doğrudan katliama ortak olmaktan yargılandıklarını, 45 kişinin ölümünden ve Anayasayı ihlalden 46’şar kez ağırlaştırılmış müebbet hapis cezası aldıklarını haber olarak bütün üyelerine dağıtmış. Haber zaten tüm medyada bu şekilde yayınlanmıştı. Saray’ın CİMER’i o tarihte “Bu kişiler eyleme doğrudan katıldıkları nedeniyle yargılanmadılar” dememişti ama. 45 masum kişiyi acımasızca öldüren IŞİD’li teröristlerin serbest bırakılmasını sağlayan kararı Yargıtay 3’üncü Dairesi aldı. Bu daire milletvekili Can Atalay’ı “anayasaya aykırı” olarak serbest bırakmayan daire aynı zamanda. Can Atalay’ın “talimat gereği” adeta “yatsın içerde kerata, burnu sürtsün” mantığı ile serbest bırakılmadığını dünya alem biliyor. Şimdi gel de aynı dairenin eli kanlı katilleri serbest bırakmasının arkasında bir şey arama. ÇOK GÜLDÜM Amerika Dışişleri bakanlığı sözcüsü Matthew Miller yaptığı basın toplantısında Türkiye ile PYD arasında bir ateşkes anlaşması yapıldığını ve anlaşmanın uzun süreli olmasını dilediklerini açıkladı. Bizim Milli Savunma bakanlığı ise ateşkes anlaşması yapıldığını yalanlayarak Miller’in açıklamasının bir dil sürçmesi olduğunu düşündüklerini bildirdi. Komediye bakar mısınız, Amerika “dil sürçmesi” yapmış. Aklımızla oynuyorlar açıkça. Dil sürçmesi konuşurken ya da yazarken yapılan istem dışı hata demektir. Dil sürmesine yorgunluk, stres, dikkat dağılması ve dil bilgisine hakim olmamak nedeniyle yaşanır. “Şahit” diyeceğin yerde “şehit” dersiniz örneğin, dil sürçmesi budur. Şimdi merak ediyorum; Miller konuşmasını İngilizce yapıyor. Konuşmanın orijinaline baktım “ceasefire” diyor ki bu kelimenin Türkçesi ateşkes demek. Acaba Amerikalı sözcü “ceasefire” yerine hangi kelimeyi kullanmak istedi de dili sürçerek ağzından bu ateşkes anlamına gelen ceasefire kelimesi çıktı? ŞAŞIRDIM Turan Çömez, Kıbrıs’taki “Hiscrown Residence” adlı bir adreste milyarlarca liralık yatırım yapıldığını ve bu paraların daha sonra İngiltere’ye transfer edildiğini iddia etti. Çömez’e göre bu para transferini gerçekleştiren kişi eski dışişleri bakan yardımcısı Yasin Ekrem Serim. Bu kişi Erdoğan’ın kasası olarak bilinen Maksut Serim’in oğlu ve şu anda Türkiye’nin KKTC büyükelçisi. Turan Çömez Hiscrown Residence adresinde araştırmalar yaptığını belirterek “Çok enteresan bir gerçekle karşılaştım: Bu adreste Beşli Çete’nin mensuplarından bir tanesi olduğu kamuoyunda konuşulan Mehmet Cengiz’in şirketleri var. Peki, Kıbrıs’tan bu yüz milyonlarca liralık transferi yapan kim? Yasin Ekrem Serim. Bu ülkede Dışişleri Bakan Yardımcılığı yapmış birisi. Peki, transfer edilen bu yüz milyonlarca liralık parayı ne yapmış? İngiltere’de devasa araziler, devasa gayrimenkuller almış” dedi. Çömez devasa gayrimenkuller alan şirketinin adresi de Mehmet Cengiz’in muhasebecisiyle aynı adres olduğunu belirterek şunu söyledi: “Bütün Türkiye’ye ilan ediyorum. Bu rezaletleri, bu yolsuzlukları, Türkiye’den kaçırılan paraları bütün Türkiye konuşsun.”",https://www.nefes.com.tr/yazarlar/can-atakli/can-atalay-yatsin-kerata-3397
Can Ataklı,Suriye’nin anahtarı ne demek?,19 Aralık 2024 05:03,"Bİ SOR BAKALIM Suriye’nin anahtarı ne demek? Amerika Başkanı Trump’ın AKP’leri çok sevindiren “Erdoğan övgüleri” içinde bir nokta çok dikkat çekici. Trump diyor ki “Suriye’nin anahtarı Türkiye’nin elinde.” Neyin anahtarı bu? Türkiye Suriye’de ne yapacak? Günlerdir aralarında AKP’lilerin de olduğu birçok kişiye “Suriye’de en kazançlı Türkiye olduğu söyleniyor, sizce ne kazandık?” diye soruyorum. En çok “Türkiye bölgede çok güçlendi” cevabı alıyorum, buna karşı somut bir kazancı kimse söyleyemiyor. İyi de Türkiye cumhuriyetin ilanından bu yana bölgenin en güçlü ülkesi zaten. Özellikle “laik, demokratik, sosyal hukuk devleti” yapısıyla bölgenin aynı zamanda tek ilerleyen ülkesi konumunda. Trump’ın söylediği “anahtar” tanımı bir anlamda “hami” anlamına mı geliyor? Henüz terör örgütü olmaktan çıkarılıp çıkarılmayacağı belli olmayan yeni Suriye yönetimi HTŞ’ye “hami” olmak Türkiye’yi aynı zamanda sayısız terör örgütüyle de karşı karşıya getirmek anlamını taşımaz mı? Sanıyorum Trump, Erdoğan iktidarının ağzına bir parmak bal sürerek Türkiye’yi içinden çıkılması zor bir bataklığa itmek istiyor. Oysa tüm dünya biliyor ki Amerika’nın bu bölgedeki temel amacı İsrail’i korumak ve kollamak. Erdoğan iktidarı zafer sarhoşluğu içinde “Suriye’nin anahtarı” olmaya soyunurken aslında İsrail’e hizmet etmiş olacaktır. Parmaktaki balı yalarken bu dikkatten kaçmamalı. ÇOK GÜLDÜM Erken sevinenlere bir fıkra Bir gün Haim ile Haşim fırına giderler. Haşim kaşla göz arasında üç dilim böreği yürütüp cebine atar. Yahudi’ye dönüp “Ne kadar becerikliyim gördün mü? Fırıncı hiçbir şey fark etmedi” der. Yahudi Haşim’e “Sana aynı sonucu almanın Yahudice yolunu göstereyim” diyerek kıs kıs güler. Fırıncıya gider ve “bana bir börek ver, sana bir sihirbazlık numarası yapayım, merak etme böreğini geri alacaksın” der. Fırıncı kabul eder ve ona bir dilim börek verir. Yahudi onu oracıkta mideye indirir ve bir tane daha ister. Fırıncı ikinciyi, daha sonra üçüncüyü uzatır. Yahudi onları da afiyetle yutar. Fırıncı sihir numarasının nasıl olduğunu merak edip “Peki benim böreklere ne oldu?” diye sorunca Haim cevap verir: “Haşim’in arka cebine bak...” “Münbiç’i ele geçirdik, Halep kalesine bayrak çektik, Şam’da namaz kıldık” diye erkenden sevinenlere gelsin. BUNU YAZMAK GEREK Yavaş, borç ödemek için çırpınıyor, saray kabul etmiyor Şu açık bir gerçek ki iktidarın CHP’li belediyelere yönelttiği “haciz” operasyonları normal bir borç tahsilatı değil “CHP’yi kirletme” operasyonudur. Erdoğan “silkeleyin” talimatı ile bugüne kadar hiçbir belediye için yapılmayan bir uygulamayı devreye sokarak SGK alacakları için haciz işlemleri başlattı. Belediyeler bugüne kadar öyle ya da böyle hem SGK hem vergi borçlarını ödemişlerdir. Gecikme elbette hemen her belediyede var ama buna karşılık belediyelerin de diğer kamu kuruluşlarından alacakları bulunuyor. Kamu maliyesinde genellikle bu tür borçlar karşılıklı olarak halledilir. Özellikle SGK borçları eninde sonunda ödenir, aksi takdirde belediye çalışanlarının özlük hakları ve emeklilik durumları tehlikeye girer zaten. Bu nedenle son operasyonun amacının borç tahsilatı olmadığı asıl amacın muhtemel bir erken seçime kadar “CHP’yi halkın gözünde kirletme, küçük düşürme ve aşağılama” amacı taşıdığı anlaşılıyor. Ankara Büyükşehir Belediye Başkanı Mansur Yavaş yakınıyor ve ellerindeki bazı gayrimenkullerle çevre bakanlığından alacakları 1 milyar lirayı teminat göstermek istediğini ama bakanlığın “olmaz ille haciz olarak” diye dayattığını söylüyor. Amaç SGK alacağını tahsil etmekse bu neden kabul edilmiyor acaba?",https://www.nefes.com.tr/yazarlar/can-atakli/suriyenin-anahtari-ne-demek-3187
Can Ataklı,İşte boykot listesi,08 Ocak 2025 05:50,"BUNU YAZMAK GEREK Hesapta devlet yönetiyorlar. Neymiş ekonomide çok iyi duruma gelmişiz, işçiyi memuru emekliyi enflasyon altında ezdirmemişler. Ama ne var ki fırsatçılar varmış, fiyatları bunlar artırıyormuş. Çözümü çok basitmiş. Fahiş fiyatla mal satanları halk olarak boykot edersek bu fırsatçıları dize getirirmişiz. İyi de fahiş fiyat nedir, kimler fırsatçılık yaparak fahiş fiyat uyguluyor, fahiş fiyatla satılan mallar hangileri? Bunların cevabını vermiyor iktidarı başındaki kişi, sadece halkı boykota çağırıyor. O zaman başlayalım fahiş fiyatları saymaya. Doğalgaz. Elektrik. Akaryakıt. Telefon. İnternet. Hangisinden başlayalım boykota? Ve nasıl boykot edelim? Yemek mi pişirmeyelim, evimizi mi ısıtmayalım, internete mi girmeyelim, arabaya mı binmeyelim, ne yapalım? Erdoğan her zamanki gibi mağduru oynuyor. Kendileri çok iyi ve başarılı ama bu ahali yok mu, onlar fırsatçı. Ya bırakın Allahaşkına. Bİ SOR BAKALIM Yeni açılım dönemiyle DEM Parti birden değerlendi. Düne kadar “Meclisteki teröristler” olarak tanımlanan DEM milletvekilleri parti parti geziyor, her yerde izzet ikramla karşılanıyor, Abdullah Öcalan güzellemeleri yapılıyor. Sonuç herkesi tatmin edecek biçimde olursa ne alâ. Ama şunu da hemen ekleyeyim, Erdoğan’ın “Bir gece ansızın” sözleri ister istemez kuşku yarattı yine, bu açılımın da eskisi gibi seçime endeksli olduğu fikri oluşmaya başladı. DEM Parti milletvekilleri görüşme turları bittikten sonra hapisteki Selahattin Demirtaş’ı da ziyaret edecekmiş. Kulislerdeki dedikodulara göre bir yandan Apo ile görüşülürken diğer yandan koşullardan biri de Demirtaş’ın hapisten çıkarılması talebi de varmış. DEM Parti’nin aklına Demirtaş yeni mi geldi? Adam 7 yıldır hapiste, ne yaptı DEM Parti bu süreçte? Bu açılım süreci bari hiçbir gerekçe olmadan hapiste yatan Demirtaş’ı kurtarsa bari. CANIMI SIKAN ŞEYLER İstanbul Büyükşehir Belediyesi değişen koşulları göz önünde bulundurarak toplu taşımaya ve taksilere zam yapmaya karar vermiş ama UKOME denilen kurul bu zammı reddetmiş. Güzel haber değil mi? Buradan iki sonuç çıkıyor. BİRİNCİSİ: Demek yapılan zamları durdurabilecek bir kurum varmış. İKİNCİSİ: Zammı durduracak güçte bir kurum ancak CHP söz konusu olunca ortaya çıkıyormuş. Keşke hayatımızı karartan devlet zamlarını da önleyebilecek bir kurum olsa. ÇOK GÜLDÜM Eski Ankara Büyükşehir Belediye başkanı Melih Göçek’in oğlu Osman Gökçek saçmalamakta ve rezil olmakta babasını geri bırakacak gibi görünüyor. Yalvar yakar milletvekilliği kapan oğul Gökçek önceki gün Meclis’te tabutlu bir şov yaptı. Ankara büyükşehir belediyesi depremden sonra ceset torbası almış, bunun alımında yolsuzluk varmış, bunu dile getirmek istemiş Osman Gökçek. Basın toplantısına her nasılsa sızan bir gazeteci “onaylanmamış” bir soru sormuş, “Babanızın aldığı dinozorlarla ilgili ciddi iddialar var” demiş. Osman Gökçek istifini bozmamış, “Bu benim konum değil” diye cevaplamış soruyu. Adamın kendi ailesi üzerinde koca bir “yolsuzluk iddiaları çuvalı” varken başkalarına yolsuzluk çamuru atmak ne garip bir cesaret örneğidir? “Türkiye’de her şey olursun ama rezil olmazsın” sözünü kanıtlar gibi bir durum bu.",https://www.nefes.com.tr/yazarlar/can-atakli/iste-boykot-listesi-6873
Can Ataklı,PYD Suriye bayrağı asacak Eeee peki ne olacak şimdi?,05 Ocak 2025 06:00,"İktidarın resmi politikası PYD’nin silah bırakması, bölgeyi terk etmesi yönünde. Bunun gerçekleşmeme halinde “sınırımızda tek terörist bile bırakmayacağız” sözünün yerine getirileceği savunuluyor. İşin özü PYD silah bırakmazsa büyük bir askeri operasyon yapılacağıdır. Yandaş medya kanallarına çıkan gazeteci ve akademisyen tipler söylüyor bunu, hatta tahrik bile ediyorlar. İktidarın sözcüleri de benzer söylemler içinde. Sadece Dışişleri Bakanı Hakan Fidan yurtdışı konuşmalarında “PYD’ye karşı bir operasyon düşünülmediğini, burada karar verici merkezin Şam olduğunu” dile getiriyor. Şimdi öğrendik ki HTŞ lideri Ahmet Eş Şara ile PYD lider Mazlum Kobani Şam’a yakın bir yerde buluşmuşlar. Kobani şu an itibarıyla silah bırakmalarının söz konusu olmadığını söylemiş ama Eş Şara’nın “bölgede Suriye bayrağı dalgalansın” isteğini kabul etmiş. Bu durumda PYD’nin hakim olduğu bölgede Suriye bayrağı olacak. Bayrak asılması “Suriye’nin üniter yapısına bağlı kalmak” anlamına gelir. O halde bayrağın asılmasından itibaren PYD’ye yönelik her askeri operasyon AKP iktidarın meşru gördüğü HTŞ yönetimine bir müdahale anlamına gelecektir. Sıkıntılı bir durum yani. AKP’liler pembe dünyada yaşıyor Türkiye’nin ciddi araştırma kuruluşlarından VeriPoll kapsamlı bir kamuoyu araştırması açıkladı. Seçim anketinden, açılıma, Suriye politikasından asgari ücreti, lider başarılarından cumhurbaşkanlığı adaylığına kadar pek çok konuda halkın eğilimi ölçülmüş. Dikkatimi çok çeken bölümlerden biri Türkiye’nin genel gidişatı ile ilgili soruya verilen cevaplar oldu. Buna göre kamuoyunun yüzde 52.3’ü Türkiye’nin kötüye, yüzde 19’u ise iyiye gittiğini düşünüyor. Buna karşı AKP’lilerin yüzde 50.3 “Türkiye iyiye gidiyor” diyor. Kendini muhafazakâr/dindar olarak tanımlayanlarda ise bu oran yüzde 60’a çıkıyor. VeriPoll araştırmasına göre bugün seçim yapılsa CHP yüzde 1 farkla birinci parti çıkıyor. İlginç olan kamuoyunun Suriye’de Türkiye’nin politikasını doğru bulmasına rağmen bunun oy olarak AKP’ye fazla etki etmemesi. Not: Araştırma ile ilgili ayrıntılı bilgileri ve tabloları yarın yapacağım youtube konuşmasında dile getireceğim. Şalvar olmasa da yine aynı Daha önce “iğnelemeleri” ile köşeme konuk olan gazeteci Erdem Beliğ Zaman ile NEFES’teki köşemde de birlikteyiz artık. Gelin ilk gönderdiği “iğnelemeleri” birlikte okuyalım; Bilal Erdoğan, 2025’in ilk günü Galata Köprüsü’nde düzenlenen Gazze Buluşması’nda konuştu… İstanbul’daki Ayasofya ve Şam’daki Emevî Camii’nden sonra sırada Kudüs’teki Mescid-i Aksa olduğunu söyledi… Konuşurken özlemini çektiği şalvarı değil gayet modern ve Batılı kıyafetleri giyinmişti ama dinleyince yine onun için gerici dedik! Demek keramet şalvarda değilmiş. *** MHP’li Sorgun Belediye Başkanı Erkut Ekinci, yeni girdiğimiz 2025 yılı yerine 2026’yı kutlamış!.. E o da tahmin ediyordur tabii bu gidişle çoğu emeklinin ve asgari ücretlinin 2026’yı göremeyebileceğini… Ama o öyle biri değil Bu pazarın fıkrası elbette Yıldırım Tuna imzalı; Kadın jinekoloğuna muayene olurken “Doktor bey, lütfen kocamı içeri alabilir misiniz?” demiş, “Bana güvenmiyor musunuz?” diye hafif sinirlenmiş doktor, “Ben yemin etmiş bir tıp adamıyım ve bir beyefendiyim.” “Biliyorum da” demiş kadın, “Ama o ne yemin etmiş bir tıp adamı, ne de bir beyefendi!”",https://www.nefes.com.tr/yazarlar/can-atakli/pyd-suriye-bayragi-asacak-eeee-peki-ne-olacak-simdi-6333
Can Ataklı,Bu tabloya iyi bakın,31 Aralık 2024 06:00,"BUNU YAZMAK GEREK Liyakat esasından neredeyse bütün kurum ve kuruluşlarda vazgeçildi. Artık göreve getirilecek kişinin Erdoğan’a bağlı olup olmamasına bakılıyor. Bu durumdan Türk Silahlı Kuvvetlerinin ayrı tutulduğunu sanıyorduk, meğer öyle değilmiş. 2016 yılından bu yana Ordu’da da durum değişmiş. General olmak için kesin kural olmamakla birlikte “kurmay subay” olma şartı aranırdı. Bu ortadan kalkmış, Erdoğan askeri şuralarda kurmaylık eğitimi görmemiş albayları general yapmaya başlamış. Kurmaylık bizim ordumuzda olduğu gibi dünyanın tüm ordularında çok önemlidir. Kurmay olabilmek için yüzbaşı rütbesine ulaştıktan sonra özel bir eğitim verilir. Kurmay subaylar biri komşu ülkelerden olmak üzere en az iki yabancı dili öğrenirler. Ayrı bir subaylık eğitimi, ekonomi, siyaset, strateji ve özel yönetim dersleri alırlar. Elbette Türk Silahlı Kuvvetlerindeki her subay değerli ve önemlidir ama kurmaylık subaya çok farklı bir özellik ve yetenek katar. Ama tabloya bakınca Kara Kuvvetleri Komutanlığında kurmaylığın bir önemi kalmadığı, muhtemelen Erdoğan’a yakınlık ve bağlılığın ön plana çıkarıldığı görülüyor. Tablo muhtemelen diğer komutanlıklarda da aynıdır. Bu durum ordunun da çürütüldüğü anlamına gelir. ÖNERİ Başta CHP olmak üzere muhalefet partilerine bir önerim var. Yarın valilik tarafından “gösteri ve miting alanı” olarak gösterilmemesine rağmen dinci kuruluşlar geçen yıl olduğu gibi yine Galata Köprüsünde miting yapacak. Muhalefet de önümüzdeki pazar günü aynı yerde miting yapmak için çağrıda bulunsun. Bakalım valilik muhalefete de aynı izni verecek mi? Hiç sanmıyorum. Ancak bu talebin reddedilmesi bile iktidarın nasıl çifte standarda sahip olduğunu bir kere daha gösterecektir. DİKKATİMİ ÇEKEN ŞEYLER Adalet Partisi Genel Başkanı Vecdet Öz hapisteki terörist başı ile görüşmeler başlatan MHP Genel Başkanı Devlet Bahçeli’ye bir dizi soru sormuş. Bu soruları size de aktarmak istedim; - PKK elebaşı Öcalan şahsınıza hangi gayretleriniz için teşekkür iletti? - 40 bin şehidimizin faili, bebek katili terörist başıyla olan müzakerenizin mahiyeti nedir? - Vaktiyle terörle ve teröristlerle müzakere değil mücadele edilir diyen siz değil miydiniz, şimdi değişen ya da sizi değiştiren ne oldu? - DEM’in TBMM’de ne işi var diye avaz avaz bağırırken bölücü dediğiniz bir partiye aracılık görevi vermiş olmanızı şimdi nasıl izah edeceksiniz? - Türk milliyetçileri sizlere terörist başıyla müzakere edin diye mi oy verdi? - Bu müzakere girişiminin ABD’nin bölgesel politikalarıyla ve Suriye’de, Fırat’ın doğusunda kurmayı planladıkları garnizon terör devletiyle bir illiyet bağı var mıdır? - Terörle mücadelede hayatını kaybeden kahraman Şehitlerimizin gözü yaşlı aileleri, evlatları ve bir çoğu uzuv kaybına uğramış Gazilerimizle karşılaştığınızda size tüm bunların nedenini sorduklarında ne cevap vereceksiniz? - Koskoca T.C. Devleti’ni şeref yoksunu katil bir hainle görüşür duruma düşürmek ve ondan medet umar hale getirmek hangi milli mazeretle açıklanabilir? - “Haine merhamet vatana ihanettir” / “İhanetin nedeni değil bedeli olur” sözleri sizler için ne anlam ifade etmektedir?",https://www.nefes.com.tr/yazarlar/can-atakli/bu-tabloya-iyi-bakin-5432
Can Ataklı,Şimdi de İran mı?,28 Aralık 2024 06:00,"ANALİZ Yandaş medya İran haberlerini öne çıkarmaya başladı. Konu şu; Suriye’de mezhep farkı yıllardır anlaşmazlıklara hatta çatışmalara neden olur. Dinci terör örgütü HTŞ’nin bir anda Suriye’de iktidarı ele geçirmesinden sonra ülkede daha az nüfusa sahip olan Nusayri’ler üzerinde baskıların arttığı dikkati çekiyor. Nusayri’lerin yaşadığı bölgelere giren HTŞ’li teröristlerin pek çok kişiyi linç ettikleri kurşuna dizdikleri, kafalarını kestikleri ileri sürülüyor. Sosyal medyada yayılan görüntüler HTŞ yönetiminin adaletini tartışmaya açarken bizdeki yandaş medya ise “Erdoğan’ın sihri bozulacak” korkusuyla bu gelişmelere bir kulp takmaya çalışıyor. Yandaş medya “Bunlar yalan, HTŞ Hristiyanlara bile özgürlük sağladı, Noel’i bile tatil ilan ettiler” mealinde haberler yayınlıyor. Bu konudaki suçluyu da bulmuşlar. Nusayrilere saldırılar palavra, bu provokasyonların arasında İran var, bu yalan haberleri yayıp HTŞ yönetimini zorda bırakmak istiyorlar, İran Suriye’de fitne yayıyor. Dün üç küçük tetikçi gazetenin manşetinde de sözleşmiş gibi “İran’ı eleştiren” haberler vardı. Trump yönetiminin asıl hedefi İran ve Trump Erdoğan’ı “akıllı adam” diye överken aslında “Akıllı ol, benim isteklerimi yerine getir” diyordu. Trump göreve resmen başladıktan sonra İran’a yönelik mutlaka bir operasyon yapılacaktır ve kuşkusuz Türkiye bir cephe ülkesi olacaktır. İşte yandaş medya üzerinden şimdiden bunun alt yapısı ve Türk kamuoyunun hazırlanması sağlanmak isteniyor. OKURDAN MESAJ Engelli yurttaşların binek aracı almaları ile ilgili bir yasal düzenleme yapıldı. Ancak engeli yurttaşlar bu yeni düzenlemedeki bazı maddelere karşı. Bir engelli okurum bakın durumu nasıl anlatmış; Hükümet şimdide engellilere verdiği haklara göz dikti. Dün yasalaşan kanunla engellilere araç alırken yüzde 20 yerli üretim şartı getirildi ve araç satış süresini 10 yıla çıkardı. Engelli için zulüm oldu bu. Hadi yüzde 20 şartı anlarım yerli satışa destek olsun diye 10 yılda satmak nedir? Engelliye reva görülen bu mu? Herkes bilir ki 7 yaşından sonra araçlarda problemler başlar sanayiden çıkamaz araba. Engelli zaten hayatında zorluklar var birde sanayide mi zaman kaybedecek? ŞAŞIRDIM Önceki akşam yandaş kanallarda AKP sözcüsü Ömer Çelik’in açıklamaları tartışılıyordu. Ömer Çelik CHP genel bakan yardımcısı Yankı Bağcıoğlu’nun emekli subayları sokağa dökmek için çağrı yaptığını bunun bir darbe arzusu olduğunu söylüyordu. Yandaş gazeteci ve akademisyenler de CHP’nin hala darbe peşinde olduğunu anlatıyordu. Oysa Yankı Bağcıoğlu’nun böyle bir açıklaması yok. Emekli bir tümamiral olan Bağcıoğlu sadece bazı emekli subaylara WhatsApp üzerinden bir mesaj göndermiş ve teğmenler için yapacakları basın açıklamasına destek istemiş. Yani eylemi CHP’liler yapacak, eylemin gün ve tarihi henüz belirlenmemiş, Bağcıoğlu konuyla yakından ilgili oldukları için emekli askerlerin de buna destek olup olmayacağını sormuş. Muhtemelen AKP’li bir emekli subay bu mesajı “Yine darbe peşindeler” diye AKP’ye göndermiş, bu da telaşa neden olduğu için alel acele parti sözcüsünü konuşturmuşlar. SOSYAL MEDYA Sosyal medyada asgari ücret ile ilgili sayısız eleştiri var. Tabii olayı gırgıra alanlar da hayli fazla. Bunlardan birkaçını sizin için seçtim; - Asgari ücret, işvereni enflasyona ezdirmedi. - Adamlara Şam Fatihi muamelesi yaparsanız onlar da sizi Asgari Ücret Gazisi yapar. - Cambaza bak artık tahine karıştı kandırmak için Şam’a bak deniyor. - 17 bin 2 liralık asgari ücretin 2 lirasını 57 kat artırarak 104 liraya çıkardık daha ne istiyorsunuz. - Biliyor musunuz asgari ücretin 22 bin 104 lira olmasına karar verenler bunu çocuklarına harçlık olarak veriyor.",https://www.nefes.com.tr/yazarlar/can-atakli/simdi-de-iran-mi-4950
Can Ataklı,Eyvah yine Nas geliyor,01 Ocak 2025 06:00,"BUNU YAZMAK GEREK Ekonominin neden bu hale geldiğini bilmeyen yok. Erdoğan’ın durup dururken “faiz sebep enflasyon sonuç” teorisini ortaya atıp emirle faiz düşürmeye başlamasıyla birlikte ekonomi de dibe doğru batmaya başladı. Faiz indirerek enflasyonu düşüreceğini sanan kafa yüzünden hem döviz fiyatları birkaç ay içinde 7 kat arttı hem de enflasyon yüzde 20’lerden yüzde 150’nin üzerine fırladı. 2023 seçiminden sonra tekrar tavır değiştirildi ama nafile. Batağa saplanan ekonomiyi tekrar düze çıkarmak mümkün olamadı. Her ne kadar enflasyon düşüyor gibi görünse de fiyatlar öyle anormal noktalara çıktı ve satın alma gücü o kadar düştü ki artık bu iktidar ne yapsa artık dikiş tutturamaz. Bir iktidar değişikliği ile hatta benzer ekonomik programlar durumu biraz kurtarır ama bu iktidarla mümkün değil. Ama o da ne? Sanki yaşadıklarımızdan hiç ders alınmamış gibi Erdoğan yılın son günlerinde yaptığı açıklama ile Nas’’a geri dönüleceğini söyledi yine. Yani yine Merkez Bankasına emir verilecek faizler hızla düşürülecek ve güya enflasyon önlenecek. Oysa aynı hata yine yapılacak, faizler “emirle” düşürülürken döviz fiyatları da hızla artacak, Dolar muhtemelen 45-50 lirayı bulacak, fiyatlar daha da yüksek oranda artacak. Bütün bunlar yaşanırken sermaye sahipleri daha da zengin olurken yoksul vatandaşların önemli bölümü de “vardır bir bildiği” diye kendini avutmaya çalışacak. SOSYAL MEDYA Türkiye pek çok konuda dünyaya parmak ısırtıyor. Çünkü başka ülkelerde hiç olmayan şeyler Türkiye’de yaşanıyor ve gayet de normal karşılanıyor. İşte dünyada tek olduğumuz kamusal konulardan bazıları; ÇOK GÜLDÜM Yeni yılın ilk günü fıkrasız olmaz değil mi? Yıldırım Tuna göndermiş, birlikte okuyalım; Genç bir dişi olarak kendime erkek arıyorum. Etnik kökene önem vermeyen, her türlü oyunu çok seven güzel bir kızım. Mahallemizde herkes bana “Barbie” diye seslenir. Ormanda yürüyüş yapmayı, kamyonetle gezmeyi, her türlü avı, ormanda kamp yapmayı, şöminenin yanında uzanarak geçirilen uzun kış gecelerini seviyorum. Mum ışığında yenen akşam yemeklerinde bana uzatacağınız şeyleri yemekten zevk alırım. Beni gerçekten sever ve benimserseniz vereceğim karşı olumlu tepkilere inanamazsınız ve işinizden evimize dönüşlerinizde sizi büyük bir sevgiyle evimizin ön kapısında bekliyor olurum. Sadece bu numarayı arayın ve Barbie’yi isteyin... Aynı gün, 15000’den fazla erkek, kendini 8 haftalık siyah Labrador hakkında Hayvanları Koruma Derneği ile konuşurken buldu! Bİ SOR BAKALIM Aşağıdaki yazıyı okuyun ve düşünün diye. “PKK, Türkiye’den toprak almadan silah bırakmayacaktır. PKK, hain amaçlarına tam ulaşmadan silahları gömmeyecek, namluyu indirmeyecektir. Aksini iddia eden varsa ya şerefi yoktur ya da aklını ve mantığını haczettirmiş bir sefildir. Şu zamana kadar, PKK’nın ‘silah bırakacağım’ dediğini duyan yoktur. PKK’nın her şeyden vazgeçtiğini, ıslah olduğunu, pişmanlık gösterip adalete teslim olacağını işiten de olmamıştır. Hepsinden önemlisi de, Öcalan’ın 10 maddelik ihanet metni Türkiye’nin mezarını kazmak, üniter milli devletin ve bin yıllık millet varlığının mahvı demektir. AKP artık hem HDP, hem de PKK’dır.” Kim olduğunu anladınız mı? Çok bildiğiniz biri, Apo’yu Meclise getirmek isteyen adam.",https://www.nefes.com.tr/yazarlar/can-atakli/eyvah-yine-nas-geliyor-5588
