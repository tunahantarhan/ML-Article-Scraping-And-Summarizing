Yazar,Başlık,Tarih,Metin,URL
Uğur Dündar,Akıl tutulması!..,13 Ocak 2023,"Geçenlerde aradılar. Genç yaşta kaybettiğimiz büyük mizah ustası Levent Kırca’yı anlatan bir belgesel hazırlıyorlarmış.“Siz de konuşur musunuz?..” diye sorunca “Ne demek, onur duyarım...” dedim. Telefonu kapatınca bu soruyu neden sordukları aklıma takıldı. Acaba sevgili Levent’i iyi tanıdıkları halde, içinde yaşadığımız korku atmosferi nedeniyle  susmayı tercih edenler olabilir mi, diye düşünmekten kendimi alamadım! ★★★ Oysa bu iktidar Türkiye’yi tam bir kara mizah ülkesi haline getirdi. Eğer Levent Kırca yaşamış, değerli Oya Başar ve arkadaşlarıyla ‘’Olacak O Kadar’’ı yayınlayacak bir televizyon kanalı bulabilmiş olsalardı, bahse girerim kitüm zamanların reyting rekorlarını kırarlardı. Evet malzeme çok, ama bunları topluma mizahi bir çerçevede aktarabilmeyi göze alabilen pek yok! Çünkü RTÜK elinde ceza sopasıyla ekran başında bekliyor! Müjdat Gezen ve Metin Akpınar gibi ustaların ustası iki dev mizahçının sabahın köründe evlerinden alınıp adliye koridorlarına götürülerek hapis cezası istemiyle yargılandıklarını, Öznur Kalendir gibi tarihe tanıklık eden büyük çizerlerin dava kıskacı içinde yaşadıklarını görenlerin de korkup, sade suya tirit işlerle oyalanmalarına pek şaşırmamak gerekiyor. En basit eleştiriyi bile dava konusu yapabilen, RTÜK sopasıyla bağımsız televizyonları sürekli döven bu akıl tutulmasının vardığı boyut karşısında insanın aklı duruyor! ★★★ Akıldan söz edince şu fıkrayı anlatmasam olmaz: Adamın biri çişini tutamıyor, her yerde altına kaçırıyormuş! Birçok doktora gitmesine karşın, hiçbiri derdine deva olamıyormuş. Tam pes edeceği bir sırada, yolda bir arkadaşına rastlamış. Arkadaşı ‘’Maşallah çok iyi görünüyorsun’’ demiş. Adam da fizik olarak iyi görünmesine karşın, ciddi bir sorunu olduğunu söylemiş. Arkadaşı ‘’Hayrola nedir sorunun?’’ diye sormuş. O da ‘’Çişimi tutamıyorum’’ demiş! Arkadaşı sağlıklı görünen bir insanın ancak psikolojik nedenlerle çişini tutamayacağını söyleyerek, bir psikoloğa gitmesini önermiş. Birkaç hafta sonra yolda tekrar karşılaşınca arkadaşına ‘’Hay Allah senden razı olsun, iyi ki beni psikologa gönderdin’ ’ demiş! Arkadaşı çok sevinmiş. ‘’Demek ki sorunun psikolojikmiş! Artık altına yapmıyorsun değil mi?’ ’ diye sormuş. “Hayır!’’ demiş adam. ‘’Altıma hala kaçırıyorum ama artık çişimle gurur duyuyorum!..’’ ★★★ Gülüyoruz ağlanacak akıl tutulmasına, vesselam!..",https://www.sozcu.com.tr/akil-tutulmasi-4-wp7554663
Uğur Dündar,"Türkiye, Cumhuriyet tarihinin en kritik seçimlerine koşarken!..",20 Ocak 2023,"Önceki günden itibaren seçim sürecine girdik. Tüm seçimler önemlidir ama Mayıs ayında yapılacağı anlaşılan seçim, Cumhuriyet tarihinin en kritik seçimi olacak. Eğer Altılı Masa ve muhalefet seçimi kaybederse Atatürk Cumhuriyeti 100. yılını tamamlayacak ve yeni bir sayfa açılacak. İktidar ortakları bunu “Türkiye Yüzyılı” olarak tanımlıyor!.. ★★★ Atatürk’ün kurduğu Cumhuriyet’in devamı için Altılı Masa adayının Cumhurbaşkanlığını, tüm muhalefetin de Milletvekili Seçimlerini kazanması gerekiyor. ★★★ Gerek seçimin tarihinden, gerekse iktidar kanadı sözcülerinin söylemlerinden, propaganda döneminde halkımızın dini duygularının alabildiğince sömürüleceği, oy tabanlarını konsolide edebilmek ve kararsız seçmenleri tekrar kazanabilmek amacıyla da kutuplaştırmaya hız verileceği anlaşılıyor. Bu durumda muhalefetin kutuplaşma yerine kucaklaşma söylemlerini tercih etmesi, tüm toplumu kapsayıcı yaklaşımlar sergileyerek, hazırladığı ekonomik toparlanma, huzur ve güven içinde kalkınma projelerini anlatması gerekiyor. Yani en başta Altılı Masa kavgayı değil huzuru, ayrıştırma değil kenetlenmeyi öne çıkarıp, bu paralelde söylemler geliştirmek ve ekonomiden eğitime, hukukun üstünlüğünden hak ve özgürlüklerin teminat altına alınmasına kadar, çok geniş bir yelpazeye yayılan proje ve vaatleriyle karşı mahalleden oy toplamak zorunda... ★★★ Tabii kucaklaşma ve kenetlenme söylemleri 20 yıl boyunca, başta yargı olmak üzere hemen her alanda yaşanan yıkımın ve dudak uçuklatan yolsuzlukların sorumlularından tekrar bağımsızlığına kavuşturulacak yargı eliyle hesap sorulmayacağı anlamına gelmemeli... ★★★ Önceki gün dürüstlüğünden ve yurtseverliğinden en ufak kuşku duymadığım ve uzun zamandır kalkınma projelerine kafa yoran değerli bir siyasetçi dostumla uzun bir sohbet yaptım. O da benimle aynı fikirde. O da çok sert bir seçim süreci yaşanacağını öngörüyor. Hatta çok karanlık ve riskli bir dönemin başladığını düşünüyor. Bu nedenle Altılı Masa başta olmak üzere muhalefetin olası provokasyonlara kapılmadan, tuzaklara düşmeden, halkımızı kucaklayıcı yaklaşımlar sürdürmesinin önemini ve ötekileştirmeden uzak durmanın değerini vurguluyor. Propaganda döneminde hem yurt çapında düzenlenecek mitinglerle hem de çalınmadık kapı bırakmadan sürdürülecek ev ziyaretleriyle seçimlerin kazanılması halinde ilk 100 günde, ilk 6 ayda, ilk 1 yılda yapılacakların güvencesinin halkımıza verilmesi gerektiğine inanıyor. ★★★ Kendisine TV 100’de program yapmama nasıl baktığını sordum. Söze “Ben de Kemal Bey (Kılıçdaroğlu) gibi düşünüyorum” diyerek başladı ve “Eğer televizyon haber programcısı olsam, editoryal bağımsızlık tanınsa ve programlarımın virgülüne dokunulmayacağı taahhüt edilse, bırakın TV 100 gibi merkeze oynayan bir kanalı, en yandaş televizyonda bile program yaparım” dedi. Bunun nedenini de şöyle açıkladı: “Bu süreçte bizim, kendi mahallemize değil, karşı mahalledekilere ulaşmamız önemli. Bağımsız muhalif kanallardaki değerli konuşmacılar, mevzulardan haberdar olanlara, bildiklerini tekrar anlatıyorlar. Böylece yüzde 10’luk seyirci kitlesinde kısır döngü oluşuyor. Oysa dediğim gibi iktidar medyasının kontrolündeki karşı mahalleye gerçekleri anlatıp, oradaki seyircileri doğrularla buluşturabilirsek, çok değerli bir işi başarmış oluruz...”",https://www.sozcu.com.tr/turkiye-cumhuriyet-tarihinin-en-kritik-secimlerine-kosarken-wp7562481
Uğur Dündar,"İlaç yok, ilaç!..",21 Ocak 2023,"Doktorum antibiyotik yazdı. Mahallemin eczanesinden almaya gittim. “Maalesef aylardır yok!..” dediler. Eczanemiz merhum Haldun Taner hocamın yazdığı, muhteşem bir tiyatro eseri olan “Fazilet Eczanesi” gibidir, tanıdığınızda “Bu insanlar dünyaya iyilik yapmaya gelmişler” diyeceğiniz meleklerin çalıştığı bir yerdir. İçeriye adımınızı attığınızda sizde tonik etkisi yapan güler yüzle karşılarlar. O anda kendinizi tek dozluk iyileştirici ilaç almış gibi hissedersiniz!.. Tüm depoları arayarak kendilerinde olmayan bir ilacı en kısa sürede bulup yetiştirirler. Reçetedeki antibiyotiğin eşdeğerini sordum. “O da yok...” diye cevap verdiler. “Ama siz bulursunuz...” dediğimde “Değil biz, Sağlık Bakanı bile bulamaz, çünkü Türkiye’nin hiçbir eczanesinde yok!..” dediler. ★★★ Onlardan öğrendim. Meğer öksürük şurupları, çocuk hastalıklarında kullanılan ateş düşürücüler, antibiyotikler, çocukların ve erişkinlerin tedavileri için gereken grip ilaçları, burun spreyleri, kronik hastalık ilaçları da uzun süredir bulunmuyormuş. Ben eczaneden çıkarken soluk soluğa maskeli biri girdi. Güçlükle nefes alıyordu. Reçetesini uzatıp “Sizinki bugün dolaştığım yedinci eczane... Ateşler içindeyim, Allah aşkınıza bulun şu ilacı, yoksa yollarda öleceğim...” dedi. Kalfa kızımız “Otur amca...Önce biraz dinlen. Elimizden geleni yaparız...” diyerek sakinleştirmeye çalışırken çıktım. ★★★ Gözlemlerimi bir tweetle paylaştım. Kısa sürede görüntülenme sayısı milyonun üzerine çıktı. Her taraftan şikayetler, imdat çığlıkları yağıyordu. Daha sonra CHP Genel Başkanı Kemal Kılıçdaroğlu da benzer bir paylaşım yaptı ve “Ülkede ilaç yok, ilaç... Her şeyi çürüttüler. 4 ay sonra el atacağımız konulardan biri de ilaç. Devleti harap bir şekilde bize teslim edecekler ama toparlayacağız, merak etmeyin” dedi. ★★★ Gerek benim, gerekse Kılıçdaroğlu’nun tweetlerinin altındaki yorumlara baktım, troller üşüşmüşler; “Bu sıkıntı sadece Türkiye’de yok, tüm dünyada var” diye yazıyorlar. Evet tüm dünyada değil ama benzer sorunlar Avrupa’da da yaşanıyor. Ham madde tedarik zincirindeki aksaklıklar nedeniyle bazı ilaçlar zor bulunuyor. Ancak Avrupa ülkelerinde ilaç bulma güçlüğü varsa bize ne? Biz dünya lideri değil miyiz?",https://www.sozcu.com.tr/ilac-yok-ilac-wp7563700
Uğur Dündar,Refahyol Hükümeti’ne güvenoyunu Abdullah Çatlı mı aldırdı?,11 Ocak 2023,"Büyük Birllk Partisi’nin (BBP) Kurucu Genel Başkanı Muhsin Yazıcıoğlu , 25 Mart 2009’da yaşanan helikopter kazası sonucunda hayatını kaybetmişti. BBP’nin Kahramanmaraş’taki bir etkinliğinden dönüşte kazaya uğrayan helikopterde bulunan BBP Sivas İl Başkanı Erhan Üstündağ, İl Başkan Yrd. Yüksel Yancı , Belediye Meclis Üyesi Murat Çetinkaya ve Pilot Kaya İstektepe de vefat etmişlerdi. ★★★ Helikopterin enkazına kazadan günler sonra ulaşılması, suikast iddialar ına neden olmuştu. Kazanın ardından yapılan ilk otopside kan ve idrar örnekleri analiz edilmiş, ancak toksik maddeye rastlanılmamıştı. Yazıcıoğlu’nun ölüm nedeni olarak bedenindeki kırıklar ve organ iç kanamaları gösterilmişti. ★★★ Yazıcıoğlu’nun zehirlendiğine yönelik iddialar üzerine; 19 Ocak 2011 de ikinci bir otopsi gerçekleştirilmiş, kanında yüzde 13,1 oranında karbon monoksit tespit edilmişti. Ölüm nedeni ise “beden travması” olarak belirlenmişti. ★★★ İndependent Türkçe’den Cihat Arpacık’ın haberine göre; Kahramanmaraş Cumhuriyet Başsavcılığı “Yazıcıoğlu Dosyası”nı yeniden açtı. Savcılık, İstanbul Adli Tıp Kurumu’ndan yeni bir analiz yapılarak merhumun kanında karbonmonoksit ve zehir bulunduğu iddialarına açıklık getirmesini istedi. Haberde kesin raporun 5.İhtisas Kurulu’nun incelemesi sonucunda çıkacağı belirtildi. ★★★ Gelelim merhum Yazıcıoğlu ile ilgili bir başka çok önemli iddiaya... Geçenlerde, Susurluk’taki kazada hayatını kaybeden Abdullah Çatlı ’nın ölümünden önceki yıllarda çok yakınında bulunan bir kişi, kamuoyunda REFAHYOL Hükümeti olarak bilinen ve Prof. Necmettin Erbakan’ın Başbakanlığında kurulan 54.Hükümetin, Abdullah Çatlı sayesinde güvenoyu aldığını öne sürdü! İsmi bende saklı haber kaynağım, yaşanan süreci anlatırken şu ayrıntıları paylaştı: “Çatlı, BBP Genel Başkanı Muhsin Yazıcıoğlu ile çok iyi arkadaştı. Ayrıca o hükümette Başbakan Yardımcılığını üstlenen Doğru Yol Partisi Genel Başkanı Tansu Çiller’i destekliyordu. Yazıcıoğlu ve 7 milletvekili, ANAP’ın listesinden seçilmiş olmalarına karşın, Meclis’te bağımsız hareket etme kararını almışlardı. ★★★ 8 Temmuz 1996 günü yapılan güven oylamasından önce ANAP Lideri Mesut Yılmaz, Milletvekili Eyüp Aşık’ı Yazıcıoğlu’na göndererek “Hayır” oyu vermelerini istedi.Bunun üzerine Mehmet Özbay sahte kimliğini kullanan Abdullah Çatlı devreye girdi. Yazıcıoğlu ile bir otelde buluştular. O görüşmede Çatlı, Yazıcıoğlu’nu “Evet” oyu kullanmaya ikna etti. Böylece Refahyol Hükümeti 278 kabul, 265 ret ve 1 çekimser oyla güvenoyu almış oldu. Yazıcıoğlu ve partisi “Hayır” oyu vermiş olsa, kritik eşik aşılamayacaktı. Özetle Refahyol Hükümeti’nin kurulmasını Abdullah Çatlı sağladı...”",https://www.sozcu.com.tr/refahyol-hukumetine-guvenoyunu-abdullah-catli-mi-aldirdi-wp7552048
Uğur Dündar,Vatandaşlık onurumuz nasıl satılıyor?..,22 Ocak 2023,"“Uğur Ağabey merhaba, Sermaye Piyasası Kurulu (SPK) ve Bankacılık Düzenleme Denetleme Kurumu (BDDK) lisanslı bir gayrimenkul değerleme şirketi sahibiyim. Size bu mektubu göndermemin sebebi, devletimizin 250.000 USD’ye gayrimenkul satın alınması karşılığında yabancılara vermiş olduğu Türkiye Cumhuriyeti vatandaşlığını almak için başvurulan hileler!.. ★★★ Ağabey, Senin de bildiğin üzere 250.000 USD’ye bu ülkenin kimliğini satıyorlar. Ama sözde 250.000 USD’ye!.. Nasıl mı? Anlatayım: Bizim gibi 143 gayrimenkul değerleme şirketi bulunuyor. 2021 Temmuz ayına kadar birçok değerleme firması, 20.000 USD’den tutun da 150.000 USD’lik yerlere, sanki 250.000 USD değerindeymiş gibi belge vererek vatandaşlık aldırıyordu!.. Tabii ki bunun için iyi de bir rüşvet gerekiyordu. Örnek verecek olursam; vatandaşlığı kurtarmayan gayrimenkuller için iki katı değer yazılacaksa 50.000 TL, yüzde 50-60 oranında yüksek yazılacaksa 30-40.000 TL, yüzde 200 fazla gösterilecekse, 70-80.000 TL rüşvet cebe indiriliyordu!.. ★★★ Bu rezaletin ayyuka çıkması üzerine Türkiye Değerleme Uzmanları Birliği (TDUB), Tapu Kadastro Genel Müdürlüğü (TKGM) ve SPK, “dur” demek için düğmeye bastılar. 2021 Temmuz ayı itibarıyla Antalya pilot bölge seçildi ve yabancıya satılan taşınmazların ekspertizinin ortak bir havuzdan değerleme firmalarına dağıtılması için Gayrimenkul Bilgi Merkezi- GABİM adı altında bir sistem kuruldu. Bu sistemde herhangi bir ayrıcalık uygulanmadan 20 Eylül 2021 tarihi itibarıyla belirli bir algoritma kullanılarak her firmaya işler, ülke genelinde eşit biçimde dağıtılmaya ve denetlenmeye başladı. ★★★ Ancak bu yeni uygulama bazılarını çok rahatsız etti. Emlakçılar ve müteahhitlerden oluşan bu lobiyle büyük baskı kuruldu ve 15 Kasım tarihi itibariyle yabancıya satış işlemlerinde emlakçılar, istedikleri değerleme firması ile çalışabilme imkanına kavuştular. Yani devlet kendi koymuş olduğu 250.000 USD uygulamayı arkadan dolaşarak, “Ben bu kanunu koydum ama siz buna uymak zorunda değilsiniz! Yeter ki ülkeye döviz girsin. Kafanıza göre değer takdir edin!” demiş oldu!.. SPK, TKGM ve TDUB ne kadar direndiyse de sistemin iptalini önleyemediler. ★★★ Değerli Ağabey, Bunu içim yanarak söylüyorum ama T.C. vatandaşlığı bu yolla yabancılara peşkeş çekiliyor! Ülkemiz gerçekten parsel parsel satılıyor!.. Bunun yanı sıra sektörde birçok değerleme firması el değiştirmiş durumda. Yeni sahipler eski AKP’li milletvekilleri, eski belediye başkanları, bakan yeğenleri, torunları vs!.. Normal şartlarda bir değerleme uzmanının lisans alabilmesi için 4 yıllık üniversiteyi bitirmesi ve değerleme sektöründe en az 3 yıl çalıştıktan sonra sınavları geçmesi gerekiyor. Ancak sözünü ettiğim AKP’liler, marketten gıda alır gibi SPK’dan lisans alabiliyorlar!  Ardından bir değerlendirme firmasına parayı bastırıp sahibi oluyorlar. Böylece kamu bankaları ile kolayca anlaşıp, piyasadaki işlerin hepsini hortumluyorlar. Bu da yetmezmiş gibi, arkası sağlam bir AKP’li, kamu bankasından kredi kullanacağı zaman banka tabii ki teminat istiyor. Ancak banka, 20.000.000 TL’lik bir teminat talep ediyorsa bu kişi, 3.000.000 TL’lik bir teminatla işi halledebiliyor! Bunun için de yine AKP’li bir firma işin içine giriyor ve 3.000.000 TL’lik taşınmazın değerini 20.000.000 TL olarak gösteriyor! Bu yöntemle kamu bankalarının da içleri boşaltılıyor. Bankadakiler de avanta karşılığında buna göz yumuyorlar!.. ★★★ Biz (...) kamu bankası ile çalışıyoruz ama bunun uzun soluklu bir birliktelik olmayacağını gayet iyi biliyoruz. Çünkü bankadakiler, “AKP”li birilerini bulup ortak alın, yoksa sizi listeden çıkarmak zorunda kalacağız”  diyorlar. Ağabey, Büyük tezgahı sana özet bir şekilde anlatmaya çalıştım. İnanılmaz bir yolsuzluk dönüyor. Gerçi ülkenin neresinde yolsuzluk yok ki? Bu konuları sana en ince ayrıntısına kadar teker teker firma ismi vererek anlatabilirim. Sormak istediğin her soruyu cevaplarım. Hatta bu soruları TV ekranlarında da korkmadan açık yüreklilikle cevaplarım. Belirttiğim konuların hepsi ispatlıdır. Vallahi kimseden korkum yok. Tertemiz bir şirketim var. Hayatım boyunca dürüstlüğü ilke edinmiş birisiyim. Artık birilerinin bunlardan korkmadan “dur” demesi lazım. Benim en fazla şirketimi kapatıp, lisansımı iptal ederler! Etsinler! Ne iş olursa yaparım. Yeter ki adalet olsun. Yeter ki bu ülkeyi satmasınlar. Evet artık yeter!..” ★★★ Yaklaşık 14 ay önce okuduğunuz haberi yazdığımda resmi ağızlarca yalanlandım, mahkemelere verilmekle tehdit edildim, linçler yedim. Ancak bu saldırılara rağmen döviz sıkıntısı çekilen ülkeme naçiz bir katkı sağladım. Yabancılara Türkiye Cumhuriyeti vatandaşlığı verilmesi için gereken gayrimenkul alım tutarı 250 bin Amerikan dolarından 400 bin dolara çıkarıldı. Ancak önceki gün çarpıcı bir gelişme oldu. Değerli soruşturmacı gazeteci kardeşim Murat Ağırel’in Cumhuriyet Gazetesinde “400 bin dolara kaç vatandaşlık alınır” manşetiyle çıkan belgeli haberini birlikte okuyalım: “Yer: Kırıkkale, Doğanay Köyü... 11 bin 572 metrekare arazi, en son 7 Temmuz 2022 tarihinde 91 bin 500 TL’ye resmi senetle satılıyor. Arsayı alan kişi, kısa bir süre sonra anlaştığı değerleme şirketine bir rapor hazırlatıyor ve arsanın bedeli 22 milyon 800 bin TL’ye çıkıyor! Yani arsanın değeri 4 ay içinde 244 kat artıyor. Değer belirlendikten iki hafta sonra arsanın bir hissesini 7 milyon 300 bin TL, diğer hissesini 7 milyon 400 bin TL, üçüncü hissesini de 7 milyon 300 bin TL bedel karşılığı Afganistan uyruklu Ahmad Fahim Nazarı, Mohammad Wasıf Abdulrahman ve  Mohammad Alı Barohı Allah Bakshsh adlı yabancılara satıyorlar. Böylece 3 alıcı da yasanın gerektirdiği 400 bin doları tutturmuş oluyorlar. ( Yazıyı uzatıp kafanızı karıştırmamak için belgeleri kullanmıyorum. U.D.) ★★★ Allah’tan dürüst Tapu Dairesi yetkilileri durumu fark edip Çevre, Şehircilik ve İklim Değişikliği Bakanlığı’na rapor ediyorlar. Bakanlık ilgili daireye bir yazı göndererek arazinin gerçek değerinin belirlenmesini istiyor. Bakanlıktan gönderilen yazıda “Değerlendirmeye esas olan alıcı ve satıcı arasındaki bedel transferini gösteren banka onaylı dekontlar e-arşiv sisteminde yoktur ” deniliyor. Murat Ağırel başka çarpıcı üç kağıt örneklerini, belgeleriyle paylaştığı haberini şöyle noktalıyor: “...Neticede yabancı uyruklu kişilere 400 bin dolar para yatırmadan vatandaşlık verilmesi için her türlü teşkilat kurulmuş. Kurumları dolandırmaya çalışıyorlar. 400 bin doları bir arada görmediğimiz gibi, vatandaşlık onurumuzu ayaklar altına alıyorlar...” ★★★ Demem o ki sevgili okurlar; Bu işleri denetlemekten sorumlu olanlar, 14 ay önce beni yalanlayıp yargılanmakla tehdit etmek yerine, değindiğim usulsüzlüklerin üstüne gitmiş olsalardı, bugün bu rezilliklerle karşılaşmazdık!..",https://www.sozcu.com.tr/vatandaslik-onurumuz-nasil-satiliyor-wp7564631
Uğur Dündar,Altılı masanın liderlerine açık oturum çağrısı!..,06 Ocak 2023,"7O’ li yıllarda televizyon yayınlarının ülke geneline yayılmasıyla birlikte, Batı toplumlarında yaygın bir demokratik kültür olan siyaset konulu açık oturumlar bizde de yapılmaya başlandı. İktidar ve muhalefet liderlerinin bir masa etrafında toplanarak gündemdeki konu ve sorunları tartıştıkları programlar toplumdan büyük ilgi gördü. Başlangıçta açık oturumları TRT Haber Merkezi’ nin usta isimleri Hüsamettin Çelebi, Örsan Öymen ve Ertan Karasu gibi meslek büyüklerimiz yönetiyorlardı. Sonraları Prof. Bozkurt Güvenç gibi saygın akademisyenler, daha tarafsız olacakları düşüncesiyle açık oturum yöneticileri arasında yer aldılar. ★★★ Hem TRT’ de çalıştığım yıllarda, hem de özel televizyonlarda açık oturum yöneten isimlerden biri de bendim. Süleyman Demirel, Bülent Ecevit, Prof. Necmettin Erbakan, Alparslan Türkeş,Prof. Erdal İnönü, Deniz Baykal, Prof. Tansu Çiller ve Mesut Yılmaz , birçok açık oturumda konuğum oldular. Bu açık oturumların en belirgin özelliği, kendi aralarında çok sert polemikler yaşayan liderlerin ekranda yan yana geldiklerinde, birbirlerine saygılı bir üslupla hitap etmeleriydi. Hatta Süleyman Demirel , Başbakanlık dönemine rastlayan açık oturumların kapanışında “Bu akşam ülke meseleleriyle ilgili değerli görüş ve düşüncelerini açıklayan siyasi parti genel başkanlarına teşekkür ederim. İcraatımızda bunlardan yararlanacağız...” derdi. ★★★ Batı demokrasilerinin vazgeçilmezi olan açık oturumların ülkemizdeki sonuncusu, 3 Kasım 2002 seçimleri öncesinde, anketlerde en çok oyu alacağı anlaşılan iki siyasi partinin, Adalet ve Kalkınma Partisi Genel Başkanı Recep Tayyip Erdoğan ile CHP lideri Deniz Baykal’ın arasında gerçekleşti. Kanal D ekranında, moderatörlüğünü üstlendiğim “ Seçim Arenası-Büyük Buluşma” yaklaşık 3,5 saat sürdü ve izlenme rekoru kırdı. Daha sonraki yıllarda siyasi parti liderlerinin katıldıkları bir açık oturum maalesef yapılamadı. ★★★ Cumhuriyet tarihimizin en kritik seçimlerine koştuğumuz şu günlerde güçlendirilmiş parlamenter demokrasiyi getirmeyi vadeden “Altılı Masa” nın liderleri, bu demokratik kültürü yeniden hayata geçirebilirler. Bu amaçla bir çağrıda bulunuyor ve masayı oluşturan sayın liderleri, TV 100 ekranında  moderatörlüğünü üstleneceğim bir açık oturumda bir araya gelerek, toplumun zihnini kurcalayan tüm soruları cevaplamaya davet ediyorum. (Diğer kanallar da TV 100 logosunu kullanmak koşuluyla ortak yayın yapabilirler...) Gelin, seyircilerimizin de sorularıyla katılacakları çoğulcu demokrasilere yaraşır tarihi bir yayını hep birlikte gerçekleştirelim. Demokrasimizde yepyeni bir başlangıç için ilk adımı atalım.",https://www.sozcu.com.tr/altili-masanin-liderlerine-acik-oturum-cagrisi-wp7547011
Uğur Dündar,Altı sıfır mı dediniz?..,27 Ocak 2023,"1 Ocak 2005...O gün uygulanan tarihi kararla Türk lirasından 6 sıfır atıldı ve Yeni Türk lirası tedavüle girdi. En büyük banknotlar 200 YTL olarak belirlendi. O tarihte Başbakan olan Recep Tayyip Erdoğan, Türk lirasından 6 sıfır atılmasındaki temel amacın, milli para birimine yeniden güven ve itibar kazandırmak olduğunu belirtti. Paradan sıfır atılmasının, enflasyonla mücadelede elde edilen tarihi başarının bir sonucu olduğunu ifade eden Erdoğan, şu değerlendirmede bulundu: “Yeni Türk lirasına geçişle vatandaşlarımız ceplerinde Türk lirası taşımaktan gurur duyacak. Türkiye Cumhuriyeti tarihinde ilk kez gerçekleşen bu uygulama bir devrim niteliği taşımaktadır. Bu uygulamayla öncelikle günlük yaşam ve ekonomik aktiviteler çok büyük oranda kolaylaşacak.” ★★★ Türk lirasına kazandırılan itibarın perçinlenmesi ve dünyada bilinirliğinin artırılması için Türk lirasına bir simge kazandırmak üzere Merkez Bankası tarafından bir “TL Simge Yarışması” düzenlendi. Türk lirası simgesi 1 Mart 2012’de kabul edilerek, bugün de kullanılan halini aldı. Simgede, Türk lirasının ve Türkiye ekonomisinin iki belirgin özelliği olan “güven” ve “istikrar içinde yükselen değer” kavramları ön plana çıkartıldı. Türk lirasının kıymet saklama aracı olarak “güvenli bir liman haline geldiği” vurgulandı. ★★★ Türk lirasına itibarını kazandırmak amacıyla paradan 6 sıfır atılmasının üzerinden 18 yıl geçti. Önceki hafta Suudi Arabistan Finans Bakanı Muhammed  Al Jadaan, Türkiye, Pakistan ve Mısır gibi (ekonomileri) “savunmasız” ülkeleri yatırımlarla desteklemeye devam edeceklerini söyledi. Suudi Arabistan Maliye Bakanlığı da bir süre önce Türkiye Cumhuriyeti Merkez Bankasına 5 milyar dolar yatırmak için görüşmelerde sona yaklaşıldığını belirtmişti. ★★★ Ve önceki gün... Hazine ve Maliye Bakanı Nureddin Nebati; Türk lirasının değerli olmasının işsizlik, aşırı ithalat ve üretim yapılmaması gibi sakıncaları olduğunu ifade etti... ★★★ Peki “Türk lirasından 6 sıfır atılmasındaki temel amacın, milli para birimine yeniden güven ve itibar kazandırmak olduğunu, bunun enflasyonla mücadelede elde edilen tarihi başarıyı gösterdiğini” söyleyen Cumhurbaşkanı Erdoğan değil miydi?..",https://www.sozcu.com.tr/alti-sifir-mi-dediniz-wp7570093
Uğur Dündar,Hoşgörüsüzlüğün vardığı boyuta bakar mısınız?,19 Ocak 2023,"Önceki gün çok sevilen mizah ustası bir kardeşimle sohbet ediyorduk. Pandemi döneminde neredeyse hiç çalışamadığı ve tüm birikimlerini tüketme noktasına geldiği için yasaklar biter bitmez çağrıldığı her kente gitmeye başlamış. Başlamış ama bu süreçte de yeni engellerle karşılaşmış. Örneğin bazı yerlerde valilerin, kaymakamların girişimiyle gösterisi yasaklanıyor, kimi  organizatörler de tepki çekme korkusuyla son anda anlaşmaları iptal  ediyorlarmış! Çünkü esprileriyle iktidarı eleştiriyormuş. Ne yapsın? Seçimlere kadar bekleme kararı almış. ★★★ Kendisini dinledikten sonra, yaşça ondan çok büyük bir mizah ustasının başına gelenleri anlattım. Size de aktarayım: Pandemi henüz başlamamış. İstanbul’daki bir organizasyonda ülkemizin sevilen, kıdemli şovmenlerinden biri, alkışlar arasında sahneye çıkıyor. Dakikalar ilerledikçe salondaki coşku artıyor. Programın sonunda sıra, yıllardır seyircilerin büyük beğenisini alan, kekeme bir milletvekilinin Meclis’teki yeminini taklit ettiği ana geliyor! Taklit bittiğinde salon alkıştan yıkılıyor!.. Dakikalar geçmesine karşın alkışlar kesilmeyince, bir iki espri daha yaparak sahneden iniyor!.. ★★★ İlgi öylesine yoğun ki, kulise geçtiğinde uzun bir kuyrukla karşılaşıyor. Bekleyenlerin hiçbirini kırmadan fotoğraflar çektiriyor, imzalar veriyor... Yola çıkmadan önce de tuvalete uğruyor. Tam ellerini yıkarken, aynada beliren öfkeli bir surat bağırmaya başlıyor: “Ulan şerefsiz! Ulan vatan haini! Ulan sen nasıl yaparsın bunu?..” Neye uğradığını şaşıran şovmen “Ne yaptım ki?” diye soruyor. “Daha ne yapacaksın ulan hain? Cumhurbaşkanımıza hakaret ettin!..” “Sayın Cumhurbaşkanımıza hakaret etmek aklımın ucundan geçmez. Kaldı ki yaptığım esprilerde Cumhurbaşkanımız hakkında tek kelime etmediğim gibi, en ufak bir imada da bulunmadım. Bunda alınacak, kızıp öfkelenecek hiçbir şey yok! Öyle olsa konuklar dakikalarca alkışlar mıydı? Ayrıca ben bu yemin taklidini en az 30 yıldır...” Öfkeli kişi sözünü bitirmesini beklemeden suratının tam ortasına yumruğu yapıştırıyor!..Hiç ummadığı bir anda yumruğu yiyen şovmen, burnundan kanlar fışkırarak yere yuvarlanıyor!.. Saldırgan ise hiçbir şey olmamış gibi çıkıp gidiyor!.. Giderken de bağırıyor: “Bu sana ders olsun, bir daha da Cumhurbaşkanımıza sataşmazsın!..” ★★★ Gürültüyü duyan garsonların yardımıyla yerden kaldırılıp, ağzı burnu yıkanıyor ve bir taksiyle evine gönderiliyor. Eve geldiğinde kapıyı açan kızı, babasını kanlar içinde görünce çığlığı atıyor! “Ne oldun baba, trafik kazası mı geçirdin?..” 80’e merdiven dayayan şovmen, gözyaşları arasında “Keşke öyle olsaydı kızım” diyor. “Keşke trafik kazası geçirmiş olsaydım!.. Ama baban, 30 yıldır yaptığı taklidi yanlış yorumlayan hoşgörüsüz biri tarafından bu hale getirildi!.. Üstelik garsonların söylediğine göre de saldırgan avukatmış!..” Kızı  “Şikayetçi olalım, hakkımızı arayalım baba” deyince de acı acı gülüyor. “Hayır kızım, hakkımızı aramayalım! Bakarsın onu haklı bulurlar! Hatta beni bu halimle cezaevine bile gönderebilirler! Onun yerine ben bu işi bırakayım!..”Ve o anda, 65 yıldır alkışlanarak yaptığı mesleğine veda ediyor!.. ★★★ Anlattıklarımı dikkatle dinleyen genç mizahçı kardeşim; “Kutuplaşmanın ülkemiz insanlarını getirdiği hoşgörüsüzlüğe bakar mısınız? Demek ki ben, seçimlere kadar sahneye çıkmama kararı almakla çok iyi yapmışım!” dedi.",https://www.sozcu.com.tr/hosgorusuzlugun-vardigi-boyuta-bakar-misiniz-wp7561136
Uğur Dündar,"Dr. Aytun Çıray, Cumhurbaşkanı Erdoğan’ın üçüncü kez aday olamayacağını yıllar önce söylemişti!..",28 Ocak 2023,"“Millet İttifakı’ nı oluşturan 6 siyasi partinin genel başkanları önceki gün İYİ Parti Lideri Meral Akşener ’in konuğuydular . Yaklaşık 9 saat süren toplantının ardından imzalanan ortak metinde liderler, Cumhurbaşkanı Erdoğan’ın adaylığını kabul etmeyeceklerini açıkladılar ve “Anayasa”ya göre Türkiye Büyük Millet Meclisi yenileme kararı almadıkça, 14 Mayıs’ta yapılacağı ilan edilen seçimlerde, Sayın Erdoğan bir kez daha aday olamaz” dediler. ★★★ Şimdi sizi gerilere götürüyor ve 11 Temmuz 2020 tarihinde bu köşe için İYİ Parti Genel Başkan Başdanışmanı ve İzmir Milletvekili Dr. Aytun Çıray’ la yaptığımız söyleşiyi hatırlatıyorum. Dr. Aytun Çıray Zira Sayın Çıray, bu konu hiç konuşulmazken, Cumhurbaşkanı Erdoğan’ın 3. kez aday olamayacağını gündeme getiren ilk siyasetçilerden biriydi. ★★★ AYTUN ÇIRAY (A.Ç.): Gazetecilik deyimiyle “bomba olay” tam da burada... Milletimiz referandumda yüzde 70 oranında “evet” diyerek, 1982 Anayasası’nın Cumhurbaşkanı’nın seçilmesi ile ilgili 101. Maddesi’ni şöyle değiştirmiştir: “Cumhurbaşkanı, kırk yaşını doldurmuş ve yükseköğrenim yapmış Türkiye Büyük Millet Meclisi üyeleri veya bu niteliklere ve milletvekili seçilme yeterliğine sahip Türk vatandaşları arasından, halk tarafından seçilir. Cumhurbaşkanının görev süresi beş yıldır. Bir kimse en fazla iki defa Cumhurbaşkanı seçilebilir.”  Sayın Dündar, Türk Milleti’nin yüzde 70’inin onayını almış bu madde, bir anayasa maddesine yakışan, şüphe götürmez bir hukuki açıklıkla yazılmıştır. Sayın Erdoğan ilk kez Sayın Abdullah Gül’ün görev süresini tamamlamasını takiben başlamak üzere 28 Ağustos 2014’te yüzde 51.79’luk bir oy oranıyla seçilmiştir. Birinci dönemini normal şartlar altında 2019 Ağustos ayında tamamlayacaktı. Ancak bildiğiniz gibi 16 Nisan referandumuna göre; 24 Haziran 2018’de genel seçimlerle birlikte Cumhurbaşkanlığı seçimleri de tekrarlandı ve Sayın Erdoğan ikinci kez seçildi. UĞUR DÜNDAR (U.D.): Bu durum, ilk dört yıllık dönemini bir bakıma sıfırlayan Cumhurbaşkanı açısından yeni bir anayasal başlangıç sayılamaz mı? Biliyorsunuz Putin’in iki dönemdir yürüttüğü Rusya Federasyonu Başkanlığı, Temmuz başında Rus halkı tarafından onaylanan yeni anayasayla sıfırlandı. Aynı yorum, 17 Nisan 2016 referandumuyla yapılan değişiklik için de geçerli olamaz mı?.. (A.Ç.): Örnek ilk bakışta ikna edici görünüyor. Ancak maalesef hiçbir benzerlik yok. Putin çok uyanık. Rus halkının onayladığı yeni Anayasa’nın 81/1 maddesi, Putin’in önceki ve halihazırdaki başkanlık dönemlerini sıfırlıyor ve ona başkanlık seçimlerinde hiçbir sınırlama koymuyor. Oysa 17 Nisan Anayasa’sının 101. maddesinde hiçbir değişiklik yapılmadı ve o haliyle referandumda milletten onay aldı. Nedense her şeyin inceden inceye düşünüldüğü 17 Nisan anayasa değişiklikleri yapılırken , “Yeni cumhurbaşkanlığı süresinin bu anayasa ile birlikte başlayacağının” yazılması çok açık anayasal bir gereklilik olduğu halde atlandı!.. (U.D.): Sizce bu atlanmada bir kasıt mı vardı?.. (A.Ç.): Bunu Sayın Cumhurbaşkanı’nın değerlendirmesi gerekir. Çünkü her şey çok açık: Eğer dediği gibi cumhurbaşkanlığı ve milletvekili genel seçimleri normal zamanında, yani 25 Haziran 2023 tarihinde yapılırsa, bu onun cumhurbaşkanlığının anayasal bitim noktası olacak. Nokta. (U.D.): Peki ya sosyal, siyasi ve ekonomik bir dizi tatsız gelişme yüzünden Meclis’i feshedip genel seçimlere gitmeyi tercih ederse, etmek durumunda kalırsa... (A.Ç.): Bunu yaptığı an Cumhurbaşkanı olarak siyasi hayatına da son noktayı koymuş olacak. Bu çok açık. Çünkü kendi iradesi ile kendi görev dönemini sonlandırmış oluyor. Halen 2’nci dönemini yürüttüğü için bir daha aday olamaz. Bu, Cumhurbaşkanı’na siyasi hayatına onun asla aklından geçirmediği erken bir dönemde son vermek olur. (U.D.): Peki sizce Sayın Cumhurbaşkanı’na yeniden aday olma hakkı tanıyan bir seçenek yok mu? (A.Ç): Kendisi değil de Meclis erken seçim kararı alırsa, o takdirde mümkün olabilir. Çünkü Anayasa’nın net hükmü şöyle: “Cumhurbaşkanının ikinci döneminde, erken seçime Cumhurbaşkanı tarafından karar verilmesi halinde, Cumhurbaşkanı tekrar aday olamaz.”  Değişikliği kaleme alanlar sadece 116. maddede bu şansı tanımışlar. Ama maalesef kompozisyon Cumhur İttifakı’na böyle bir erken seçim kararı alabilmeleri için gereken beşte üçlük çoğunluk olan 360 sayısını vermiyor. Düşünüyorum da; 17 Nisan anayasasını hazırlayanlar bazı tuzakları da içine yerleştirmişler!.. (U.D.): Peki bu konuda YSK’nın bir oldubittisi ile karşı karşıya kalınır veya Anayasa Mahkemesi kendisine yapılacak bir tedbir başvurusunu reddederek Cumhurbaşkanı’nın Meclis’i feshetmesi durumunda yeniden aday olmasına cevaz verirse?.. (A.Ç.): YSK asla kendisini Anayasa Mahkemesi yerine koyamaz. Anayasa Mahkemesi de Türk Milleti’nin yüzde 70 gibi çok yüksek bir onay verdiği ve çok açık bir dille yazılmış, hiçbir müphemliğin gölgesinin düşmediği 101. madde değişikliğine aykırı bir karar alamaz. Bu şartlarda erken seçim nasıl olacak? Hodri meydan! Tayyip Bey bulsun gelsin 360’ı tekrar aday olsun. Zor!..” ★★★ Engin devlet adamlığı birikimine sahip bulunan deneyimli siyasetçi Dr. Aytun Çıray’ın hiç kimsenin sözünü etmediği bir tarihte, Anayasa’ya göre Cumhurbaşkanı Erdoğan’ın 3.kez aday olamayacağını çok net biçimde söylediği bu tarihi söyleşinin yorumunu sizlere bırakıyorum.",https://www.sozcu.com.tr/dr-aytun-ciray-cumhurbaskani-erdoganin-ucuncu-kez-aday-olamayacagini-yillar-once-soylemisti-wp7571246
Uğur Dündar,İmamoğlu’na zulüm AKP’ye yarar mı?,05 Ocak 2023,"Pilotlarla siyasetçilerin ortak yanı; her ikisinin de rüzgarı hesap etmek zorunda olmalarıdır. Pilotun çok becerikli olması ve engin bir deneyime sahip bulunması, bu kuralı yok saymasına izin vermez. Rüzgâra göre hareket etmeyen pilot, uçağı kaldırıp indiremeyeceği gibi, düşürür, yani yere çakar!.. ★★★ Siyasetçinin rüzgarı da toplumun desteğidir. Halkın talep ve beklentilerini karşılayacağına inanılan siyasi kadrolar, (özellikle de liderler) seçmenin desteğini alıp iktidar olur, ya da iktidarlarını sürdürürler. ★★★ Sözü AKP iktidarı na getireceğim. Dünkü yazımda da belirttiğim gibi bu parti, toplumun hoşuna gidecek söylem ve eylemler sonucu 2002 seçimlerinde tek başına iktidar olmuştu. O süreçte Genel Başkan Tayyip Erdoğan ve Parti’nin önde gelenleri, özgürlükçü söylemleri öne çıkarıyor ve kimsenin ötekileştirilmeyeceği, hukukun üstünlüğüne dayalı adil bir sistem vaadediyorlardı. Her fırsatta yolsuzluklara son verilip Hazine’nin yağmalanmasının önüne geçileceği, milli gelirin hakça paylaşımıyla yoksulluğun ortadan kaldırılacağı, yasaksız bir Türkiye hayalini dile getiriyorlardı. ★★★ Dün İstanbul Büyükşehir Belediye Başkanı Ekrem İmamoğlu’ nun uğradığı haksızlıkları ve kendisine uygulanan çifte standartları anlattığı basın toplantısını izlerken, “Nereden nereye” demekten kendimi alamadım. Öyle ya... İBB Başkanı’na “ahmak” dedi diye 2 yıl 7 ay 15 gün hapis cezası ile siyaset yasağı vermeyi hukuka ve vicdanının sesine uygun bulmadığını söyleyen hakim, eşinin hamile olmasına karşın sürülmüş, yerine HSK’da soruşturma dosyaları olduğu öne sürülen bir başkası getirilmişti. Değerli meslektaşım Barış Terkoğlu’nun haberine göre; sürgün yiyen hakime, istenilen doğrultuda karar çıkarması halinde, bunun istinafta da onanacağı güvencesi verilmişti! Ama o sürgüne gitmeyi göze alıp teklifi reddetmişti!.. ★★★ Bugüne kadar yalanlanmayan bu iddialar, hukukun üstünlüğünü egemen kılacağı vaadiyle iktidar olan ve 20 yıldır ülkeyi yöneten AKP liderliğinin giderek, rüzgarın izin vermemesine karşın uçağı indirmekte ısrar eden pilota benzediğini gösteriyor. Öyle olmasa İmamoğlu hakkında vicdanları kanatan skandal kararlar aldırıp, sürekli çifte standart uygularlar mıydı?.. Yine de ülkesinde huzuru arayan bir yurttaş olarak uyaralım: İmamoğlu’na zulümden, ısrarla mağdur etmekten ve gerilim üretmekten vazgeçin!.. Sağduyunun sesine kulak verin. Toplumsal rüzgârın her geçen gün biraz daha aleyhinize döndüğünü görün. Ve eğer çok geç değilse, partinizin 2002 programındaki fabrika ayarlarına dönün. Aksi takdirde AKP uçağını seçim sandığına çakılmaktan kurtaramayacaksınız!..",https://www.sozcu.com.tr/imamogluna-zulum-akpye-yarar-mi-wp7545978
Uğur Dündar,Peki neden ödedik onca ağır faturayı?..,07 Ocak 2023,"“... Ben 14 yaşındayım. Yaklaşık üç yıl önce ÖSO, Nusra ve IŞİD militanları birlikte gelip Halep’e bağlı kasabamızı işgal ettiler. Sonra IŞİD onları kovdu ve kasabayı tek başına kontrol ederek uygulamalarına başladı. Camide açılan kursa gittiğimde şeyhimiz  ‘Kur’an’ı öğrenmekten çok daha önemli işleriniz olmalı. İslam düşmanı Alevileri, Şiileri ve gerekirse kafir Sünnileri yok etmek için savaşmalısınız’ dedi. Kurs süresince bize bu yönde ayet ve hadisler öğretildi. ★★★ Kurs bitince silah kullanmayı öğrettiler. Kamp yöneticilerinin İslam’a ve insanlığa aykırı davranışları beni hem rahatsız ediyor hem de ürkütüyordu. ‘Bunlardan nasıl kurtulurum’ diye düşünmeye başladım. ★★★ Bölge emiri, intihar eylemcisi olmak isteyenlere böyle bir şans tanınacağını söyledi. Aralarında konuşurken hep cennetteki huri ve cariyelerden söz ederlerdi. Ben ise bunun kaçmak için bir fırsat olabileceğini düşünerek ‘Ben varım’ dedim. 3-5 dakikada intihar eylemcisi sayımız 20 kadar oldu. Hepimiz Bağdat’a götürüldük. ★★★ Benden bir Şii camisinin önünde kendimi havaya uçurmamı istediler. Başkalarına da benzer görevler verildi. Dört kişi kısa bir motivasyon konuşmasının ardından beni ve bir Alman’ı (!) patlayıcılarla donattıktan sonra, hedef gösterdikleri caminin yakınına getirdiler. Alman da bölgede bulunan ve Şiilerin yemek yediği bir lokantayı havaya uçuracaktı. Caminin önüne geldiğimde ezan okunuyor ve insanlar namaza yetişmek için koşuşturuyordu. Duvara yaslandım ve ‘Demek ki ben bu Müslümanları öldürecek ve belki de benim yaşımda yüzlerce çocuğu yetim bırakacağım. Üstelik bize kafir dedikleri Şiiler de bizim gibi Müslümanlar ve namaza yetişmek için işini gücünü bırakıp gelmişler’ diye düşünmeye başladım. Tam bu sırada Irak askerlerinin caminin avlusuna doğru ilerlediklerini gördüm ve koşarak gidip teslim oldum. Hem kendim kurtulmuş, hem de masum insanları yok yere ölmekten kurtarmıştım!..” ★★★ Milli Savunma Bakanı Hulusi Akar ile MİT Müsteşarı Hakan Fidan’ın Moskova’da Suriye yetkilileriyle görüştükleri gün, köşemde 4 Ocak 2017’de yayımladığım bu satırları hatırladım. ★★★ Sadece bu yazı mı? Arap Baharı’nın daha ilk günlerinde bilinçli olarak  ‘Bu pis oyunun nihai hedefinde Türkiye var’ dedik ve bunu birçok kez tekrarladık. Ne yapmak gerektiğini de çok açık söyledik: Türkiye öncelikle Suriye politikasını değiştirmeli. Rusya ve İran’la iyi ilişkiler geliştirip bu canilere karşı onlarla işbirliği yapmalı. Esad’ın gitmeyeceğini görerek, mezhepçi politikalardan ve Esad düşmanlığından vazgeçmeli... ★★★ Yazdık da ne oldu? Hain olarak yaftalanıp linçler yedik, demir parmaklıkların ardına gitmekle tehdit edildik. Peki ya sonra; Cumhurbaşkanı Erdoğan’ın açıklamalarından, Hulusi Akar ve Hakan Fidan’ın Moskova ziyaretlerinden anlıyoruz ki; Suriye politikasında yıllar önce cezaevine girmeyi göze alarak önerdiğimiz rota değişikliğini yapmışız!.. Bize reva görülen kötülükleri vatan sevgimiz nedeniyle sineye çektik ama, yazık olmadı mı bu yanlış politika uğruna ödediğimiz ve telafisi mümkün olmayan onca çok ağır faturaya?..",https://www.sozcu.com.tr/peki-neden-odedik-onca-agir-faturayi-wp7548169
Uğur Dündar,"Uğur Mumcu, mafya, uluslararası uyuşturucu ve fuhuş baronları!..",25 Ocak 2023,"“Önceki gece televizyonda Uğur Dündar’ın “Günlerin Getirdiği” adlı programını herhalde izlemişsinizdir. Dündar, bu programda gerek Gaziantep’teki kaçakçılığı, gerekse İskenderun’da “Soğukoluk” adı verilen fuhuş ve eğlence örgütünü gözler önüne serdi. Bu program nedeniyle TRT yönetimi ile Uğur Dündar’ı yürekten kutlarız. ★★★ İzlediğimiz program genel olarak “mafya” olarak andığımız yeraltı dünyasının, yoksul genç kızları ne gibi yollarla ağlarına düşürüp, bu kara yazgılı insanları nasıl kullandıklarını unutulmaz görüntülerle ortaya koydu. ★★★ Kabul edelim ki Türkiye’de yıllarca, yasa ve devlet tanımayan yeraltı dünyasının kuralları egemen oldu. Uyuşturucu madde, silah, sigara ve yedek parça kaçakçılığından başlayıp, eğlence ve fuhuş ticaretine kadar uzanan suç örgütleri, siyaset dünyası ile içlidışlı ilişkilerle ayakta kalmayı becerdi. Silah kaçakçılarından gazino patronlarına kadar uzanan bir kirli çizgi, Türk mafyasının parmak izlerini yansıtmaktadır. ★★★ Uğur Dündar’ın programında izledik. Gazino patronlarının “acenta” dedikleri bir “fuhuş örgütü” çeşitli yollarla genç kızları aldatıp kaçırıyor . Ve bu genç kızlar bu örgüt tarafından uyuşturucu haplarla bayıltılıp, Soğukoluk’taki  fuhuş ve eğlence merkezine getiriliyor. Artık buradan kaçıp kurtulmak olanaksızdır. Gizli dehlizler, mağaralar yapılmış, muhafızlar ve eşkıya kiralanmıştır. 12-13 yaşlarındaki kız çocukları, esir pazarlarında satılırcasına, 50 bin liraya, 60 bin liraya, bu fuhuş ticaretine teslim ediliyor. Ve bu kirli, bu iğrenç çark yıllarca böyle döndürülüyor. ★★★ Bu arada memnuniyetle öğreniyoruz ki, Adana Sıkıyönetim Komutanlığı bu fuhuş yuvasına baskın düzenleyerek sorumluları gözaltına almıştır. Bu fuhuş tacirlerinin yargılanması, hiç şüphesiz bu fuhuş yuvasının bugüne kadar kimlerin desteği ya da göz yumuşları ile açık tutulduğunu da ortaya çıkarabilecektir. Ve belki bu yargılama “mafya” adı ile bildiğimiz yeraltı dünyasının bir bölümünü, siyasal destekleri ve ilişkileriyle birlikte, gözler önüne sermeye yetecektir. ★★★ Uğur Dündar’ın programını gördükten sonra, şu gözlemimizi bir kez daha yineleyelim : Ülkemizde en yaygın, en uzun süre ayakta kalmış, en tehlikeli ve en yoğun siyasal destekli gizli örgüt “mafya”dır...” ★★★ Değerli okurlarım, Bu yazı 1993 yılının karlı bir Ankara sabahında, özel aracına yerleştirilen patlayıcılarla şehit edilen büyük araştırmacı gazeteci dostum Uğur Mumcu tarafından, 16 Nisan 1981”de Cumhuriyet Gazetesindeki köşesinde yayımlandı. Aradan gecen 30 yılda onun “ ülkemizde en yaygın, en uzun süre ayakta kalmış, en tehlikeli ve en yoğun siyasal destekli gizli örgüt” olarak tanımladığı “mafya” yok edilemediği gibi, giderek uluslararası bir boyut kazandı. Türkiye yabancı mafya babalarının, uyuşturucu ve fuhuş baronlarının hesaplaşma arenasına dönüştü. Son yıllarda İstanbul ve Ankara başta olmak üzere büyük kentlerimizle tatil cenneti yörelerimizde, polisiye filmlere konu olabilecek, kara paraların paylaşımı kaynaklı korkunç cinayetler işlendi. Türkiye’nin gerçekten büyük bir temizliğe, ucu nereye varırsa varsın, pisliklerden arınmaya ihtiyacı var. Hem de bir an önce!..",https://www.sozcu.com.tr/ugur-mumcu-mafya-uluslararasi-uyusturucu-ve-fuhus-baronlari-wp7567720
Uğur Dündar,Ebabil kuşu!..,14 Ocak 2023,"CHP Grup Başkanvekili Özgür Özel , önceki gün bir dosya açıkladı ve yer yerinden oynadı. Hedefteki isimler İçişleri Bakanı Süleyman Soylu ile emrinde çalışan Emin Şen idi. Özel, Bakan Soylu’nun müşaviri (Bakanlık danışman diyor) olduğunu öne sürdüğü Emin Şen’in firmasına yüzbinlerce dolarlık iş yaptırıldığını, onun da “Ebabil Harekatı” adı altında toplanan 8 bin kişilik bir trol ordusunu yönettiğini iddia etti. Daha da vahim iddia, bir zamanlar Fetullah Gülen’ e övgüler düzdüğü ve FETÖ”cülerle ortaklık yaptığı ortaya çıkan Emin Şen’in, Jandarma Genel Komutanlığı ve Emniyet Genel Müdürlüğü’ne ait bazı sosyal medya mesajlarını da kendi telefonundan paylaştığıydı!..“Ebabil Harekatı” iktidar muhalifi birçok siyasetçi ile gazeteciye yönelik sosyal medya linçleri ve onlara ait Twitter hesaplarının askıya aldırılmasıyla biliniyor. ★★★ Bu trol ordusunu iftira ve linçlerinden nasibini alan kişilerden biri de benim. Onlara göre güya “Dindar” olan soyadımı, bir harf değişimiyle “Dündar” yapmışım. Bir FETÖ’cünün üretimi olan bu yalanın hikayesini daha önce yazmış olmama karşın “Ebabil Harekatı” trolleri şimdi ayrıntılarını anlatacağım bu palavranın üzerinde tepinip durdular. ★★★ “Ünlü gazeteci Uğur Dündar’ın daha önce soyadı ‘Dindar’mış! Anlayacağınız, soyadından sadece bir harf değiştirmiş. Bir harf değişikliği bile, anlamı ne kadar farklılaştırıyor değil mi? Bu bilgiyi, değerli gazeteci Hüseyin Gökçe’nin (...) kitabından aldım. Kitap elime geçtiği andan itibaren 200 ünlü ismin yaşam hikayesinden anekdotları bir çırpıda okurken, Uğur Dündar’ın anlatıldığı kitabın 338. sayfasında şu satırlar çıktı karşıma; ‘Uğur Dündar, ailesinden gelen ‘Dindar’ soyadını ‘Dündar’ olarak değiştirdi. Bu tek harfti ama, bu önemli değişiklik, yakışıklı ve gözü yukarılarda yeni bir televizyoncu için önemliydi. Din düşmanı olduğundan değil elbet. Dindar algılanmayı uygun bulmadığından!..” ★★★ Okuduğunuz yazı yandaş Yeni Şafak Gazetesi’nde yayımlandı.Yazarı Osman Özsoy sıradan biri değil, profesör!.. O tarihlerde radyo ve televizyon habercilerine yüksek lisans ve doktora dersleri veriyor, haberciliğin evrensel ilkeleriyle etik değerleri öğretiyordu!. Ama gelgelelim yazıyı kaleme alırken, ilkokulda duvar gazetesi çıkaran öğrencilerin bile haberdar oldukları çok önemli bir mesleki kuralı uygulamamıştı! Gerçekte “Dindar” olan soyadını “Dündar” olarak değiştirdiğini iddia ettiği kişiyi arayıp, bunun doğru olup olmadığını sormaya gerek görmemişti!.. ★★★ Sormuş olsa alacağı cevap şuydu: Sizin değerli gazeteci olarak takdim ettiğiniz Hüseyin Gökçe yalan yazmış!.. Ben kitap çıktıktan sonra kendisini buldum ve “Elinizde soyadımı Dindar olarak değiştirdiğimi kanıtlayan bir belge var mı” diye sordum. “Hayır yok” dedi. “Peki o halde doğrulatmadan nasıl ve niçin yazdınız” diye üsteleyince de, özür dileyerek “Ben öyle duymuştum...” cevabını verdi! Profesörün “değerli” (!) gazetecisinin elinde aksini kanıtlayan bir belge olması mümkün değildi. Çünkü babamdan miras kalan ve gururla taşıdığım soyadım “Dündar”dı. Kaldı ki “Dindar” olsa ne değişirdi? Onu da gururla taşımaya devam ederdim. Soranlara da “Ailemizde hacılar, hocalar hatta İstanbul’da müftülük yapmış ama çocuğunu okutup, Merkez Bankası Başkanlığı’na kadar yükselmesini sağlamış aydın din adamları vardı. Soyadımız bu nedenle ‘Dindar’ olmuş” derdim. ★★★ Profesörün yazısını pek seven yandaşlar ve sosyal medya trolleri bu yalana sazan gibi daldılar! Okumak ve doğruyla yalanı ayırmak gibi bir kaygıları bulunmadığından, bana hâlâ “Dindar soyadımı niçin Dündar olarak değiştirdiğimi” soruyorlar!.. ★★★ Önceki gün baktım, yurtdışına kaçan 3 FETÖ’cü hakkında uluslararası yakalama kararı çıkarılmış! Bunlardan biri de, malum yazının sahibi Profesör Osman Özsoy!.. Bundan böyle hep kaçacak!.. Yakalanmamaya çalışacak!.. Belki de yakalanmamak için sadece soyadını değil, adını da değiştirmek zorunda kalacak!..” ★★★ Özgür Özel’in açıklamalarından anlıyoruz ki; “Ebabil Harekatı” trolleri, yalan olduğunu bilmelerine rağmen benim ödediğim vergilerle örgütlenip bana saldırmışlar!.. Kur’an’a göre; Ebabil kuşları Kabe’yi yıkmak için gelen İslam düşmanlarını gagalarında taşıdıkları taşları atarak yenen kutsal kuşlar... Günümüzün sözde “Ebabil” kuşları ise; yalan ve iftira atmakta sınır tanımayanlar!..",https://www.sozcu.com.tr/ebabil-kusu-wp7555804
Uğur Dündar,Efsaneler ve derbiler!..,08 Ocak 2023,"Yıl 1961... Yıldız yağmuru altında ışıltılı bir yaz gecesi... İstanbul sosyetesinin akın ettiği Çınar Hotel ’de plaj partisi var. O yıllarda Yeşilköy’ün denizi, içinde kitap okunacak kadar berrak... Plajda Brezilyalı müzisyenlerden oluşan Samba Blue Orkestrası çalıyor. Galatasaray’dan Palermo’ya transfer olan Türk futbolunun “Taçsız Kralı” Metin Oktay da İtalya’ya gitmeden önce, Çınar Hotel’de kalıyor. Hem dinleniyor, hem de İtalyanca ders alıyor. ★★★ Bu satırların yazarı ise, henüz 18 yaşında olmasına karşın, otelin cankurtaranlığını yapıyor. Orkestra rumba çalmaya başladığında “Taçsız Kral” , rüya gibi güzel bir kadınla dans etmeye başlıyor. Davetliler, göz alıcı çiftin çevresinde toplanırken, bizler, yani otel personeliyle, konuklara ait yatların kaptanları, bir kenarda hayranlıkla onları izliyoruz. Derken Metin Oktay’ın ısrarla bizim bulunduğumuz tarafa doğru baktığını fark ediyoruz. Dans bitince de kalabalığı yararak yanımıza geliyor. Şaşkın bakışlarımız arasında kaptanlardan birine, “ Benim Fenerbahçeli ağabeyim, gözlerime inanamıyorum... Nasılsın?” diyerek sarılıyor. Kaptan yutkunuyor ve “İyiyim Metin’ciğim, iyiyim kardeşim, sağol” diyor. Orkestra susmuş, herkes ne olup bittiğini anlamaya çalışıyor. Kral gülerek bize dönüyor “Tanıştırayım, benim mektepten ağabeyim!..” “Nasıl yani, hangi mektep?” diye soruyoruz, anlatıyor: “Biliyorsunuz geçen yıl, resmi makamların hesap hatası sonucu, vatani görevimi 8 gün eksik yapmış gibi göründüğüm için 45 gün süreyle Toptaşı Cezaevi’nde yattım!.. Bu ağabeyim de o sırada bir yaralama nedeniyle cezaevindeydi. Bileği güçlü, namlı bir delikanlıdır. O alemde adı saygıyla, biraz da çekinilerek anılır. Aynı zamanda koyu Fenerbahçeli’dir. Oradaki günlerim onun sayesinde cezaevinde gibi değil de, sanki sarayda yaşıyormuşum gibi geçti!.. Ayrıca koğuşunu sarı lacivertli renklere boyatmış olmasına karşın, aramızda bir gün bile Fenerbahçe-Galatasaray rekabeti konuşulmadı. Tam tersine hep dostluktan söz edildi. Bu nedenle o, yaşadığım sürece benim sevgili ağabeyim olarak kalacaktır!” Sadece Galatasaraylılar’ın değil, tüm futbolseverlerin gönüllerinde taht kuran “Taçsız Kral” , gözlerinden yaşlar süzülen kaptana sarılıp iki yanağından öpüyor. Dans ettiği kadına doğru yürürken tekrar dönüyor ve bu kez hepimizi kucaklıyor. Üç hafta kadar sonra Palermo’ya gitmek üzere otelden ayrılırken, artık tüm personelin Metin ağabeyi oluyor. Kimseyi kırmadığı gibi, herkesin gönlünü almayı başarıyor ve bu arada özel eşyalarını bile, anı olarak biz çalışanlara armağan ediyor! Biz de onu sevgi gözyaşlarıyla uğurluyoruz... ★★★ Tanıdığım en büyük Galatasaraylı olan Metin Oktay , gerek yeşil sahalarda top koştururken, gerekse futbol dışındaki yaşamında hep centilmenliğin simgesi oldu. Futbolseverler bu heyecan verici oyunun aynı zamanda dostluk, barış, hatta kardeşlik anlamına geldiğini de onun beyefendi kişiliğinden öğrendi. TRT yıllarımda da efsanenin öyküsünü, unutulmaz bir “İşte Hayatınız” programıyla anlattım. ★★★ Karlı bir kış günüydü. Karayelin savurduğu kar tanecikleri irileşmiş, İstanbul’u beyaz bir örtü altına almaya başlamıştı. Semtten arkadaşlarla Mithatpaşa Stadyumu’nun açık tribünlerinde Fenerbahçe’nin Vefa ile oynadığı maçı seyretmiş, fena halde üşümemize rağmen hemen evlere gitmeyip, futbolcuların çıkmasını beklemeye koyulmuştuk. Hepimiz özellikle Can Bartu’yu yakından görmek istiyor, nasıl giyindiğini merak ediyorduk. Çünkü onun en şık giyinen futbolculardan biri olduğunu biliyorduk. Çok geçmeden çıktılar... Kaleci Şükrü Ersoy... Şeref Has... Lefter... (Mehmetçik) Basrı Dirimlili... Ve Can Bartu... Lacivert blazer ceket, dik yakalı açık mavi bir kazak, gri pantolon ve lacivert paltosuyla sergilediği görünüme imrenmiştik. Hepimizin içinden onun gibi giyinebilmek geçmişti. Ama hayatın gerçeğine bakın ki cebimizde paso (öğrenci tenzilat kartı) ile belediye otobüsüne binip evlerimize gidebilecek kadar paramız vardı. Çünkü namusuyla çalışan babalarımız maaşlarıyla ay sonunu zor getiriyorlardı!.. ★★★ O yaz, henüz 18 yaşımda iken, mayıs başında, buz gibi denizde yapılan sınavları geçip, Yeşilyurt’taki Çınar Oteli’nde cankurtaran olarak çalışmaya başladım. Amacım hem babama yük olmamak, hem de kazanacağım parayla okul harçlığımı çıkarıp Can Bartu gibi giyinebilmekti! Şansa bakın ki, tanışmaya can attığım Can Bartu, İtalya’ya gitmeden önce, eşiyle bir haftalığına Çınar Otel’e geldi!.. Tanışacaktık ama nasıl? Onları rahatsız etmeden beklediğim fırsat, birkaç gün sonra kendiliğinden çıktı. Lodosun denizi karıştırdığı bir gün, Can ağabey koşa koşa gelip, üzüntülü bir ifadeyle, alyansını denizde düşürdüğünü, bulursam çok mutlu olacağını söyledi. Heyecandan nasıl bir cevap verdiğimi hatırlamıyorum ama galiba  “Sizin kadar isterim, fakat bu bulanık denizde çoktan kumlara karışıp kaybolmuştur”  demiş olmalıyım ki “Siz yine de benim hatırım için bir kez dalıp bulmaya çalışın” dedi. Ben de kendisine hayran olduğumu, hatırı için bir değil, yüz kez dalabileceğimi belirttim. Palet, gözlük ve şnorkeli alıp birlikte yüzmeye başladık. Onun gösterdiği yere ikinci dalışta alyansı gördüm. Kumlara gömülmemiş, yosunların arasında kaybolmamıştı. Avuçlayıp çıktım. Öylesine sevindi ki dalgaların üzerinde yürüyecek sandım! Nihayet efsane ile tanışmış hatta ona “ağabey” deme ayrıcalığına ulaşmıştım!.. ★★★ İtalya’daki başarılarından gurur duyuyor ama bir an önce yurda dönüp yeniden Fenerbahçe formasını giymesini özlüyorduk. O şanlı formayı sadece futbol maçlarında giymiyor, kulübünü basketbolda da başarıyla temsil ediyordu. Hem futbol, hem de basketbolda milli formayı giyen tek sporcuydu. Çok genç yaşta Fenerbahçe efsanesi olmayı başarmıştı. “ Taçsız Kral” Metin Oktay ağabeyin jübilesinde onunla formalarını değiştirmeleri nedeniyle, sadece Fenerbahçelilerin değil, tüm futbolseverlerin gönüllerinde taht kurmuştu. Parlak bir zekâya sahipti. Müthiş espriler yapardı. Kadıköy kültürünün temsilcisi, güçlü, eğilip bükülmeyen, sağlam bir kişilikti. Onurunu her şeyden üstün tutardı. ★★★ Ona olan sevgi ve saygım öylesine büyüktü ki 2002’de dünyaya gelen ikiz çocuklarımızın erkeğine Bartu adını koyduk . Bartu kendini bilmeye başladığında Can ağabeyin elini öpüp tanıştı. Bayramlarda onu aramayı hiç ihmal etmedi. Benden daha şanslı olduğundan, henüz 6-7 yaşlarında iken, onunla yan yana oturup Fenerbahçe’nin maçını bile seyretti! ★★★ Can ağabeyle, birçok yolculuğumuz oldu. Bunlardan en unutulmazı Fenerbahçe’nin Roma’da, Lazio ile 1-1 berabere kaldığı karşılaşma için yaptığımız yolculuktu. Maç sırasında tribünde yan yana oturuyor, Fenerbahçe’nin güzel futbolunu aramızda değerlendiriyorduk. Arkamızda oturan İtalyanlar Türkçe konuşmamıza kızıp Can ağabeyin omzunu tutarak tepki gösterince onlara “Bu kişiyi tanımış olsanız bu hareketi yapmazdınız! O, Lazio’nun tarihinde başarılarıyla yer almış Can (Kan) Bartu’dur” dedim. Bunun üzerine adamlar hep bir ağızdan “Oooo Kan Bartu, Kan Bartu...” deyip, bir yığın özürle fotoğraf çektirme yarışına başladılar!.. ★★★ Bugün dünyanın en büyük derbilerinden biri var. Şükrü Saracoğlu”nda ezeli rakibimiz Galatasaray’la karşı karşıya geliyoruz. Maçın, ölümsüz efsanelerimiz Can Bartu ile Metin Oktay” ın karşılıklı oynadıkları yıllarda olduğu gibi dostluk ve barış havası içinde geçmesini diliyorum...",https://www.sozcu.com.tr/efsaneler-ve-derbiler-wp7549116
Uğur Dündar,Gökten yeni yılın ilk elması düştü!..,01 Ocak 2023,"Bakmayın siz yükseklerdekilere!.. Dağın dibinde bir tas çorbaya muhtaç o kadar çok insan var ki!.. Arayın, bulun ve ulaşın onlara...İnsanı mahcup etmeden sevindirmek öyle büyük bir sevaptır ki, anlatılamaz. Gözleriniz dolarak okuyacağınız bu gerçek hikayede olduğu gibi... ★★★ “Kendime ciğer ve cacık söyledim. Ne kadar paran da olsa, esnaf lokantasını özlüyor insan. Çok geçmeden önümdeki masaya bir baba ile, dünyalar güzeli küçük kızı oturdu. Garson babaya ‘’Her zaman ki gibi mi abi’’ diye sordu. “Evet” dedi adam. Ama o anda yüzü kıpkırmızı olmuştu. Sadece küçük bir tas içinde az tavuk suyu geldi masalarına!.. ★★★ Aklıma, ben yedi yaşındayken, annemin vefat ettiği zamanlarda babamın lokantada yaptığı geldi. Hep parasızdı babam, ama mutlaka ayda bir defa da olsa çorbayla içimi ısıtırdı. Baktım, üst başları da düzgün değildi baba ile kızının. Onları çaktırmadan izlerken düşündüm. Acaba neden bir tası bile doldurmayan çorba istediler? Canı mı istemedi babanın yoksa? Sorsam, ama ya kızarsa?.. ★★★ Cebimden kalemimi çıkarıp adisyon fişinin arkasına bir şeyler yazdım. Sonra tatlı söylemek bahanesiyle garsonu çağırdım ve göz kırparak fişi uzattım. Okurken gülümsedi. Hemen kasadaki patronuna verdi. Lokantanın sahibi bana “anladım” dercesine bir işaret yaparak ayağa kalktı. “Sevgili müşterilerim...” dedi. “Dün benim 20 yıl sonra ilk defa çocuğum oldu. Müsaade ederseniz  bugün yemekler benden olsun. Ama bir koşulum var: Herkes hem çorba içecek, hem yemek seçecek, hem de üstüne tatlı yiyecek. Allah hepinizden razı olsun...’’ ★★★ Masalardan bir alkış koptu. Müşteriler kalkıp kendisini tebrik etti. Zaten içeride 7 kişiydik. Kimi tatlı yedi, kimi de pilav istedi. Ama benim gözüm baba ile kızının üstündeydi. Hiç sesleri çıkmıyordu. Kız yemeğine devam ediyor, babası da küçük küçük ekmekler koparıp onun ağzına atıyordu... Lokanta sahibi yanlarına gitti, sevgi ve şefkat dolu bir ses tonuyla; “İkram ve hediye geri çevrilmez Hadis-i Şerif’tir bu kardeşim” dedi. Onların da siparişlerini alıp, söylenenden fazlasını getirdi. O güzel kızın kaşığından dökülen pirinçleri bile eliyle alıp ağzına atarken mutluluk dolu gülüşünü, babanın da ekmekten kocaman parçalar koparıp etli yemeğin suyuna keyifle banışını anlatamam... ★★★ Baktım ağlayacağım, onlara arkamı dönerek kalktım ve hesabı ödemeye yöneldim. Patron bir kağıda 315 TL yazmış, sonra da kocaman bir çarpı çekip 125’e indirmiş... Bir kelime etsem onun da ağlayacağını hissettiğimden, hiç konuşmadım. Buğulu gözlerle bakıştık O başını salladı, ben de!.. Garsonun bahşişini de bırakıp kapıya çıktım. Bir sağa bir sola baktım. O tarifi zor duygular içinde arabamın yerini bile unutmuşum!.. Garson koşarak geldi. “Anahtarı masada unutmuşsun” abi dedi. Arkamdan “Ne iyi adamsın be abi sen” deyince, utandım...” ★★★ Yeni yılın ilk gününde gökten bir elma düştü. Tüm muhtaçların ve onları unutmayan iyi kalpli insanların başlarına...",https://www.sozcu.com.tr/gokten-yeni-yilin-ilk-elmasi-dustu-wp7542022
Uğur Dündar,Üç beş kişinin saltanatına göz yumamayız!..,04 Ocak 2023,"“Hazineden çıkan paralar... Bunlar fakir fukaranın, garip gurebanın, yoksulun... Banların imkanlarıdır, bunların haklarıdır. Bu haklar harcanmıştır, bu haklar yok edilmiştir!.. Ben şu ana kadar 80 vilayet dolaştım. İlçeleri saymıyorum. Dolaştığım vilayetlerde, ben vatandaşımın halini gördüm, köylümün halini gördüm, çiftçimin halini gördüm. Memur ağlıyor, üniversiteyi bitirmiş gençler ağlıyor, “İş bulamıyorum” diyor. Tüm bu gerçekler ülkenin önünde dururken, öbür tarafta üç beş kişinin saltanatı için, biz buna göz yumamayız. Onun için de üzerine, üzerine, yasal düzenlemeler neyi gerektiriyorsa bunları da yapacak, biz de onların mal varlıklarına varıncaya kadar üzerine gideceğiz!..Kesinlikle şeffaflaşmaktan yanayız. Tüm ihaleler... Bunlar şeffaf hale getirilecektir. Bakın biz partimizin hesaplarına varıncaya kadar bu şeffaflığa dikkat ediyoruz. Üç ayda bir bizim sayfamızda, partimizin sayfasında bunlar açıklanır. Gelir tablosu, gider tablosu hepsi oradadır, teferruatlarına varıncaya kadar...” ★★★ Değerli okurlarım, Virgülüne bile dokunmadığım, alkışı hak eden bu sözleri hangi lider söylemiş olabilir? a) Kemal Kılıçdaroğlu,b) Meral Akşener,c) ”Altılı Masa” liderlerinden biri,d) Hiçbiri... ★★★ Doğru cevap; hiçbiri!.. Zira bugün söylenmiş gibi gelen sözleri, 2001 krizinin sarstığı Türkiye”de, 3 Kasım 2002 seçimlerinden hemen önce , anketlere göre en fazla oy alacağı anlaşılan iki liderin; Adalet ve Kalkınma Partisi Genel Başkanı Tayyip Erdoğan ile CHP Genel Başkanı Deniz Baykal”ın, benim moderatörlüğümde tartıştıkları “Seçim Arenası-Büyük Buluşma” programında, Erdoğan söyledi!.. Yazı bu kadar!..",https://www.sozcu.com.tr/uc-bes-kisinin-saltanatina-goz-yumamayiz-wp7544805
Uğur Dündar,Tarık Ümit neden öldürüldü?..,29 Ocak 2023,"“Elimizde PKK’ya yardım eden Kürt iş adamlarının listesi var. Listede 60 kadar isim bulunuyor. Devlet PKK’yla olduğu gibi, PKK’ya mali destek sağlayanlarla da her biçimde mücadele edecektir...” ★★★ Dönemin Doğru Yol Partisi (DYP) Genel Başkanı Tansu Çiller, Başbakanlık koltuğuna oturduktan yaklaşık 4 ay sonra, 4 Kasım 1993 ’te bu açıklamayı yaptı. Bu açıklamadan sonraki 2 yılda, 19 Kürt iş adamı, o dönem “faili meçhul” olarak anılan cinayetlerle infaz edildi. ★★★ Çiller “Kürt iş adamları listesi” açıklamasını yaptığında İçişleri Bakanı Nahit Menteşe idi. Sonradan adı faili meçhul cinayetlerle birlikte anılacak olan Mehmet Ağar ise bu açıklamadan 3 ay önce Emniyet Genel Müdürlüğü’ne getirilmişti. Ağar, Genel Müdürlük bünyesinde Özel Harekat Dairesi Başkanlığı’nı oluşturdu . İbrahim Şahin ’i başkan yaptı, eğitim için de Milli İstihbarat Teşkilatı’ndan (MİT) emekli Yarbay Korkut Eken’i görevlendirdi. ★★★ Çiller’in listeyi açıklamasından 2 ay sonra, 14 Ocak 1994’te, bir dönem uyuşturucu kaçakçılığıyla suçlanan Kürt iş adamı Behçet Cantürk ve şoförü Recep Kuzucu kaçırıldı. İkisinin de cesetleri Sapanca’da bulundu. ★★★ Cantürk’ün avukatlarından Yusuf Ziya Ekinci ise 24 Şubat 1994 ’te Ankara’da öldürüldü. ★★★ Listedeki isimlerin infazları sürüyordu. Nitekim Diyarbakırlı oto galerisi sahibi Fevzi Aslan ve yeğeni Salih Aslan, Mart 1994’te İstanbul’da, polis olduğunu söyleyen silahlı kişilerce işyerlerinden alınıp götürüldü. Olaydan birkaç gün sonra, 28 Mart’ta aileleri aranarak Hendek-Sakarya otoyolu kenarında iki ceset bulunduğu söylendi. Aileler cesetleri teşhis ederek Fevzi ve Salih Aslan’a ait olduğunu doğruladı. ★★★ Sağlık Bakanlığı Teftiş Kurulu Müfettişlerinden, oyuncu ve yönetmen Yılmaz Erdoğan’ın amcası olan Namık Erdoğan, Mayıs 1994’te Ankara’da kaçırıldı. Cesedi birkaç gün sonra Kırıkkale yakınlarında bulundu. ★★★ HDP Eş Genel Başkanı Pervin Buldan’ın eşi Savaş Buldan, Hakkarili Hacı Karay ve Diyarbakırlı iş insanı Adnan Yıldırım ’la birlikte 2 Haziran 1994’te İstanbul’, Yeşilyurt’ta Çınar Oteli Casinosu’ndan çıkışlarında, aralarında bir de sivilin olduğu 7-8 kişilik polis ekibince alıkondu. İddiaya göre Buldan’ın aracında 300 bin dolar vardı. Kaçırılanların cesetleri 2 gün sonra Bolu’da bulundu. Otopsi raporlarına göre infaz edilmeden önce hepsine ağır işkence yapılmıştı. ★★★ Buraya bir nokta koyalım. Savaş Buldan ve arkadaşlarını alıp götüren polisler, Emniyet Müdürü Hüseyin Kocadağ, Abdullah Çatlı ve Gonca Us’un hayatlarını kaybettikleri DYP Milletvekili Sedat Edip Bucak’ın da yaralandığı Susurluk’taki kaza sonrası “Susurluk Çetesi” olarak anılıp yargılanacak olan Özel Harekat polisleriydi.Sivil kişi ise Tarık Ümit’ti. Ümit, uyuşturucu kaçakçılığından sabıkalı Ferda Seven ’in tanıştırdığı Dündar Kılıç’la işbirliği yaptığı dönemde, bir demir fabrikasının ortağı olmuş, ancak sonraları işleri bozulmuştu. Ümit, MİT muhbiri olarak biliniyordu. 1986 yılında yayımlanan 1. MİT Raporu’na haber kaynaklığı yapmıştı. Mehmet Ağar’ın Emniyet Genel Müdürü olmasından sonra emniyete de çalışmaya başlamıştı. Hatta iddiaya göre yabancı bir gizli istihbarat teşkilatıyla da bağlantısı vardı. Tansu Çiller’in açıkladığı “PKK’yı destekleyen Kürt iş insanları listesi”ni hazırlayanlardan biriydi. Düzceliydi. O süreçte infaz edilenlerin cesetleri de Sapanca-Düzce Bolu üçgeninde bulunmuştu. ★★★ Tarık Ümit, Savaş Buldan’ın ölümünden tam 9 ay sonra, İstanbul Bağdat Caddesindeki bir pastaneden (Susurluk Çetesindeki) Özel Harekatçı polisler Ayhan Akça ve Ziya Bandırmalıoğlu tarafından alınıp götürüldü . Arabası 4 gün sonra Silivri yakınlarında, jandarma bölgesinde bulundu. Kendisinden bir daha haber alınamadı. Öldürüldüğü kesindi ama kimler tarafından ve niçin öldürüldüğü net olarak aydınlatılamadı. Cesedi de, infazcıları da meçhul kaldı. ★★★ Geçenlerde konuştuğum “Susurluk Çetesi” ne yakın biri, Tarık Ümit’in çok yönlü oynadığını, Savaş Buldan’ın otomobilinde bulunan dolarları cebine atmasının yanı sıra, “ölüm” listesindeki bazı kişileri haraca bağladığını ve Orta Asya’dan Kıbrıs’taki bir bankaya aktarılarak aklanan uyuşturucu parasının paylaşımındaki ihtilaf nedeniyle öldürüldüğünü öne sürdü!..",https://www.sozcu.com.tr/tarik-umit-neden-olduruldu-wp7572392
Uğur Dündar,Mansur Yavaş ve Ekrem İmamoğlu neden hedef tahtasındalar?..,26 Ocak 2023,"“İktidarın elinde öylesine büyük, hatta erişilmez bir güç var ki, bunu tanımlarken “orantısız” sözcüğü çok hafif kalıyor. Bu sadece propaganda gücü değil, kamu kurumlarının da devreye girmesiyle oluşan muazzam, çok yönlü ve topyekun bir güç!..Engel, kural, ilke, etik değer tanımayan, hedefteki kişi veya kuruluşa savunma hakkı bırakmayan, kendisine karşıt olan her şeyi ezip geçen, rakibini kum torbasına çeviren, olmadı dümdüz eden bir güç!.. ★★★ Acıdır, yargı bile devrede!.. Dün sabah tam yazıma başlamak üzereydim ki; yandaş kanallardan biri , Ankara’da önde gittiği söylenen CHP ve “Millet İttifakı”nın Büyükşehir Belediye Başkan adayı Mansur Yavaş hakkında, belgede sahtecilikten ve çocuk istismarına yönelik görüntüler bulundurmaktan hüküm giyen saygın (!) bir kişinin iddialarına (!) dayanılarak soruşturma başlatıldığını duyurdu !.. ★★★ Flaş ... Flaş... Flaş... yaygarasıyla ekrana getirilen haber, Yavaş’la ilgili olarak artık sayısını unuttuğumuz iftiralara bir veya birkaçının daha ekleneceğini işaret ediyordu. Demek ki tüm televizyon kanalları bu iddiayı yine hep bir ağızdan canlı yayınlarla Türkiye’ye duyuracak. Ama Mansur Yavaş cevap vermeye kalkınca o kanallar sesine, hatta çığlığına yine kulak tıkayacak!.. Bazıları bununla da yetinmeyip, iddiaya eklediği yalanları manşetlere çekecek. Vicdanlar yine isyan edecek... Daha önce iktidara oy vermiş olan kimi seçmenler bile bu zulme “yeter artık” deyip tercihlerini değiştirecek... ★★★ Mansur Yavaş bunu da atlatıp, büyükşehir belediye başkanlığına doğru emin adımlarla ilerleyecek... Hiç kuşkunuz olmasın ki devreye hem onun, hem de İstanbul Büyükşehir Belediye Başkan adayı Ekrem İmamoğlu, İzmir Büyükşehir Belediye Başkan adayı Tunç Soyer ve “Millet İttifakı”nın diğer önde gelen başkan adayları hakkında yeni iddialar, iftiralar, kumpaslar girecek... Demokrasiye gönül verenler, yaşananlar karşısında ne diyeceklerini bilemeyecek. Dileğimiz ve inancımız odur ki; olup bitenleri sessizce seyreden halkımız seçim günü yurttaşlık görevini yerine getirecek. Kanaat notunu oy pusulasına yansıtarak, demokrasiye olan sarsılmaz inancını bir kez daha sergileyecek...” ★★★ Okuduğunuz satırları 31 Mart 2019 günü yapılan seçimlerden 10 gün önce, bu köşede yayımladım. Tahmin ettiğim gibi Mansur Yavaş ve Ekrem İmamoğlu başta olmak üzere 11 ilimizin Büyükşehir Belediye Başkan adayları o seçimlerde sandıktan zaferle çıktılar. Kampanya döneminde kum torbasından bile daha fazla yumruk yiyen, sürekli iftiralarla saldırılarak mağduriyet yaşatılan Mansur Başkan, seçimi kazandığı gibi, hakkında resmi belgede sahtecilik ve çocuklara yönelik cinsel istismar görüntüleri bulundurmaktan kesinleşmiş mahkumiyet kararı olan müfteri de demir parmaklıkların ardına gönderildi. ★★★ Türkiye şu günlerde Cumhuriyet tarihinin en kritik seçimlerine koşuyor. Tarih tekerrürden ibarettir derler ya, hem Mansur Yavaş’a, hem de Ekrem İmamoğlu’na  yönelik saldırılar, aleyhlerinde açılan zorlama davalar sürüyor. Ama onlar dimdik ayaktalar. Gittikleri her yerde büyük ilgi ve sevgi gösterileriyle karşılanıyorlar. Toplum da biliyor ki aday olduklarında ya da “Altılı Masa” adayının arkasında durduklarında Tayyip Erdoğan’a fark atacakları apaçık görüldüğü için sürekli hedef tahtasındalar!..",https://www.sozcu.com.tr/mansur-yavas-ve-ekrem-imamoglu-neden-hedef-tahtasindalar-wp7568903
Uğur Dündar,SADAT reklamı ve TV 100 olayı!..,18 Ocak 2023,"Geçen Cumartesi sabahı TV 100 Program Müdürü Bülent Yılmaz, Ankara Temsilcisi Deniz Gürel ve çekim ekibiyle birlikte Cumhuriyet Halk Partisi (CHP) Genel Merkezi’ne gittik. Bizi İzmir Milletvekili ve Genel Başkan Başdanışmanı Tuncay Özkan karşıladı. Tuncay ile hukukumuz çok eski yıllara dayanır. Kendisini Cumhuriyet Gazetesi’nden ARENA’ya transfer etmiş ve televizyon haberciliğine başlamasını sağlamıştım. Daha sonra Genel Başkan Kemal Kılıçdaroğlu’ nun makamına çıktık. Keçiboynuzu çaylarımızı içtikten sonra röportajı yapacağımız salona geçtik. Her zaman olduğu gibi Kemal Bey, neler soracağımı öğrenme konusunda en ufak bir talepte bulunmadı. Yaklaşık 1.5 saat süren söyleşimizin sonunda, çekimleri izleyen Tuncay Özkan “ Birçok manşet çıkacak harika bir program oldu, kutluyorum” dedi. Çekim kaydını yayına hazırlayacak olan TV-100 ekibi de çok başarılı bulduklarını söyledi. Kemal Bey “Akşam değerli sanatçımız Müjdat Gezen’in 70. sanat yılının kutlanacağı etkinliğe katılacağım” deyince, ben de hayatımdaki en eski arkadaşım, büyük mizah ustası Müjdat Gezen’in yanında olacağımı söyledim ve “Program banttan yayınlanacak” dedim. Teşekkür edip, akşam tekrar görüşmek üzere CHP Genel Merkezi’nden ayrıldık. ★★★ Aracımızla İstanbul’a geldikten sonra doğruca değerli sanatçı İlker Ayrık ’ın sunuculuğunu  üstlendiği etkinliğinin yapılacağı Cemal Reşit Rey Salonu’ na geçtik. Kemal Bey de oradaydı. Ev sahibi olarak ona, eski Meclis Başkanlarından Hikmet Çetin’e , 26.Genelkurmay Başkanı İlker Başbuğ’a , Koç Holding Onursal Başkanı Rahmi Koç’a ve diğer Müjdat Gezen dostlarına “Hoş geldiniz” dedikten sonra değerli kardeşim Gökmen Ulu’nun hazırladığı muhteşem Müjdat Gezen belgeselini izledik . Müjdat ve biricik kızı Elif’ in sahne performanslarının ardından Müjdat Gezen Sanat Merkezi öğrencilerinin sahneyi doldurmalarıyla sona eren büyüleyici etkinlikten çıktığımda saatler 23.30’u gösteriyordu. ★★★ Cep telefonumu açtığımda bir de ne göreyim? Müjdat’ı alkışladığımız dakikalarda meğer sosyal medyada kızılca kıyamet kopmuş!.. Darağaçları kurulmuş ve yargısız infazlar başlamış!.. Hemen Tuncay Özkan gibi, 90’lı yıllarda birlikte çalıştığımız TV 100 Genel Yayın Yönetmeni Alican Değer’i arayıp, neler olduğunu sordum. O da Twitter hesabımda paylaştığım cevabı verdi. Apolitik reklam sorumlusu ile yayındaki görevlilerin 8 saniyelik SADAT reklamını, nasıl bir deprem yaratacağını tahmin edemeden  kullandıklarını, kendisinin farkına vardıktan sonra bu reklamı ekrandan çektiğini belirtti. ★★★ Eve gelince, sosyal medyada döndürülen SADAT reklamına baktım. “Ama”sız, “fakat”sız, çok vahim bir durum oluşmuştu.Zira bant şeklindeki o reklam spotunun sağ tarafında yüzleri maskeli, elleri silahlı paramiliter güçlerin fotoğrafı vardı. Bu görüntüyle subliminal mesaj veriliyor, Kemal Bey tehdit ediliyordu. Derhal özür dilenmeli, sorumlular için gereği yapılmalıydı. Eğer kanal sahibi Necat Gülseven ile Genel Yayın Yönetmeni Alican Değer’in bundan haberlerinin olduğu konusunda küçücük bir kuşku duysam, derhal o kanaldan ayrılacaktım. Çok geçmeden bu vahim yayın skandalının sorumlusu olan 3 çalışanın işlerine son verildi. Ama dedim ya, idam sehpaları kurulmuş, ipe çekilmem için geri sayım başlamıştı. ★★★ Yargısız infaz yapanlar arasında, 7 yıl süreyle tek kuruş almadan programlar için Anadolu’yu karış karış gezdiğim, uçsuz bucaksız yollarda ölümcül kazalar atlattığım, yükselmesine naçiz katkılarda bulunduğum Halk TV’nin bazı yorumcularıyla, benden aldığı borcu ödemek yerine unutmuş numarası yapan etik (!) tacirlerinin de bulunması ve Kemal Bey’e kumpas kurduğumun öne sürülmesi, sırtıma bıçak saplanmış gibi acı veriyordu... Oysa olayın mağdurlarından biri de, yayın sırasında Müjdat Gezen’in yanında olan bendim. Allah’tan Kemal Bey de oradaydı ve zerrece sorumluluğum olmadığını en iyi o biliyordu. Sonuçta SADAT denilen karanlık paramiliter kuruluş, bir şekilde TV 100’e sızmış, o reklamın Kemal Kılıçdaroğlu ile yaptığım röportajda kullanılmasının nasıl vahim bir olaya yol açabileceğini düşünemeyen görevlilerce bant yayına verilerek, kumpasla psikolojik harp stratejisine hizmet edilmişti. ★★★ Önceki gün TV-100’ün sahibi Necat Gülseven, daha önceden tanıştığı Kemal Kılıçdaroğlu’nu ziyaret etti. Ben de kendisini telefonla aradım. Her zamanki nazik yaklaşımıyla “Röportajın bant kaydını beğeniyle izlediğini, yaşananın bir talihsizlik olduğunu, bundan dolayı asla üzülmemem gerektiğini” söyledi ve en kısa sürede aynı kanalda yeni bir söyleşi yapmamız için söz verdi. Sonradan öğrendim ki; Necat Gülseven’e de benzer değerlendirmelerde bulunmuş, TV-100’ün de mağdur olduğunu söylemiş ve birlikte fotoğraf çektirmişler. Ayrıca vicdanlı bir davranışla akitleri feshedilen 3 çalışanın yeniden işe alınmalarını rica etmiş... ★★★ Sosyal medyada beni linç edip, “Para için değer miydi?” diyenleri ciddiye almamakla birlikte, şunları tarihe not düşmem gerektiğine inanıyorum: 2013 yılından bu yana, yani tam 10 yıldır ekranlarına çıktığım televizyonlardan tek kuruş almadığım gibi, cebimden çok masraf yaptım. Zaten bir televizyon sahibiyle görüşürken hayatım boyunca ilk sorduğum konu “Bana ne kadar para vereceksiniz?” değil, “Editoryal bağımsızlık verecek misiniz?” olmuştur. TV-100 de öyle oldu. Parayı konuşmadan önce “editoryal bağımsızlık” ve her ay 10 Vefa Lisesi öğrencisine burs verme sözü aldım. (Bunu açıklamak zorunda bıraktıkları için çok üzgünüm.) Bağımsızlık tıpkı Büyük Önder Atatürk gibi benim de karakterimdir. Onun bittiği yerde bir saniye bile durmam. ★★★ Türkiye Cumhuriyet tarihinin en kritik seçimine koşuyor. 10 yıldır hep muhalif mahallenin insanlarına seslenilen kanallarda program yaptım. TV 100’ün ise merkezde olma, toplumun tüm kesimlerine seslenme iddiası var. Bu süreçte insanlarımızın gerçekleri öğrenme hakkına ve demokrasimize küçücük bir hizmette bulunabilirsem ne mutlu bana...",https://www.sozcu.com.tr/sadat-reklami-ve-tv-100-olayi-wp7559763
Uğur Dündar,AFAD!..,11 Şubat 2023,"AFAD , yani ‘Afet ve Acil Durum Yönetimi Başkanlığı!..’ Birinci ağızdan dinleyelim bakalım, deprem felaketinde bu yüce görevi nasıl yerine getirmiş AFAD? ★★★ Ben, AFAD destek gönüllüsüyüm. AFAD’dan arama ve kurtarma eğitimi alan gönüllüleriz biz.  Depremin olduğu gün kısa mesajla çağrıldık ve Antalya’dan 4 otobüs yola çıktık. Sabaha karşı saat 05.54 de Hatay İl Afet Acil Yardım Müdürlüğü Merkezi’ne ulaştık. Bize araçları terk etmemizi ve ‘Beklememizi’ söylediler. Diğer gönüllüleri taşıyan otobüsler de orada idi. Bekleyenlere ‘Neden göreve gitmediklerini?’ sorduk. Gece saat 24.00’den beri beklediklerini, kendilerine ‘Bekleyin’ dendiğini’ söylediler.  ★★★ Israrlarımız sonucunda 08.42 ’de, ‘AFAD personelinin malzemelerinin gelmediği ve onlar enkaz alanına henüz ulaşmadıkları için, bizim de gidemeyeceğimiz söylendi. Yine ‘Beklememiz’ istendi. Saat 09.20’ye geldiğinde ‘Artık beklemek istemediğimizi’ söyledik. Göreve gitmek istediğimizi belirtince, bir gerginlik oldu. Gerginliğin büyümemesi için ‘Normal AFAD gönüllüleri ile destek gönüllüleri ayrılsınlar’ denildi. Biz destek gönüllülerini de ‘Bir enkaz var, sizi oraya gönderelim’ diyerek otobüse bindirdiler... ★★★ Saat 09.24’de Hatay da bir enkaza götürüldük. Enkaza giderken yol kenarında pek çok iş makinası, kepçe gibi araçların park ettiklerini ve çalışmadıklarını gördük... ★★★ Biz alana vardığımızda bir AFAD personeli ile, hangi belediyeden olduğunu bilmediğim iki kişi, 4 katlı olan ancak alttaki 2 katı çökmüş bir binada çalışmaya başlamışlardı. Alanın çevresinde pek çok hasar görmüş bina vardı. Bize ‘Alanı çember içine almamızı ve ekiplere kolaylık sağlamamızı’ söylediler. Çemberi oluşturduk. Sorularımız sonucu ‘Enkaz altında 6 kişi olduğu, ikisinden ses alınamadığı, 2 çocuk ve 2 kadından ise ses alındığı’ söylendi. Bizden birkaç dakika sonra TV muhabiri ile kameraman geldi ve ara ara yayın yapmaya başladılar. ★★★ Biz orada bir otobüs dolusu insandık. Ancak tek yaptığımız şey beklemekti! Bunun üzerine ‘İzin verin diğer enkazlara gidelim. Belki bir şeyler yapabiliriz.’ dedik. Cevap yine ‘Bekleyin’ oldu. ★★★ Saat 13.40’de ilk çocuk çıkarıldı, 13.54’de halası, 14.44’de ikinci çocuk ve nihayet en son olarak da 14.51’de enkazdaki son kişi olan anne çıkarıldı. Haber ekibi son ana kadar sürekli çekim yaptı... ★★★ Saat 15.00’de, tekrar otobüse binmemiz istendi. ‘Biz diğer enkazlara gitmeyecek miyiz?’ diye sorunca; ‘Merkeze gideceğimiz’ söylendi. Geri dönerken sabah gördüğümüz bir sürü iş makinalarının yine oldukları yerde durduklarını tespit ettik. ★★★ 17.30’a kadar yeni görev verilmedi merkezde.  AFAD binasının arkasındaki depolarda çadır, su ve battaniye vardı. ‘İzin verin, onları dolduralım otobüslere, depremzedelere dağıtalım!’ dedik. Yine ‘Bekleyelim’ denildi. ★★★ Bahçede beklemeye devam ederken, Romanya’dan gelen ekibin ‘Bizi sahaya götürün’ demeleri üzerine Hatay Expo’ya götürülüp bırakıldıkları söylendi!.. Expo da insan olmadığını söylememe gerek yok. Çünkü fuar yok!.. Adamlar orada beş saat boşu boşuna beklemişler ve doğal olarak çok kızmışlar. ★★★ Bu arada biz ısrarla ‘Neden Antakya merkeze gitmiyoruz?’ dedikçe, hep ‘Bekleyeceğiz arkadaşlar’ cevabı veriliyordu. Biz beklerken iş makinalarının şoförleri de geldiler ve görev verilmesini istediler. Onlara da görev verilmedi ve tartışanlar oldu. ★★★ ‘Asker stadyuma çadır kent kuruyormuş, bari oraya gidip yardım edelim’ dedik. Yine ‘Bekleyin!..’ dediler. O sırada AFAD merkezine gelen halka çadırlarını verip göndermeye başladılar. Çünkü gelenler artık isyan ediyordu. Yolun diğer tarafındaki bazı vatandaşların çadırlarını kuramadıkları görülüyordu. Arkadaşlarımızın bir bölümü kimseye sormadan oraya yardıma gittiler. ★★★ Saat 19.40’ı bulmuştu. Bize görev verilip verilmeyeceğini tekrar sorduğumuzda ‘Bilemediklerini ve beklememizi’ söylediler. ‘Bizi Antakya merkeze bırakıp dönün, biz çalışalım’ dedik onu da kabul etmediler. ★★★ O dakikalarda yardım TIR’ları  gelmeye başladı. Onları AFAD’ın arka bahçesine aldılar. ‘Biz TIR’ları indirmeye yardım edelim mi?’ diye sorduk cevap yine aynıydı: ‘Bekleyin!..’   Beklemek, zaten gergin olan bizi iyice germişti. ‘İş yapmadığımızı ve yapıp yapmayacağımızın da belli olmadığını, bu nedenle geri dönmek istediğimizi’ söyledik. ‘Kaç kişi dönmek istiyor?’ diye sordular. 45 kişi dönmek istediğimizi söyledik. Saat 22.00 de bir otobüsle yola çıktık. Daha sonra afet alanındaki başka illerdeki AFAD dostlarımızdan, benzer durumları onların da yaşadıklarını öğrendik. ‘ Hatta İstanbul’dan gelen 150 AFAD destek gönüllüsünün geri döndüklerini söylediler...’ ★★★ Değerli okurlarım, AFAD destek gönüllüsünün isyanını okudunuz. Günlerdir insanüstü bir gayretle can kurtarmaya uğraşan tüm AFAD çalışanlarına minnettarız. Ancak bu gönüllünün yazdıklarından anlıyoruz ki; AFAD yönetim zihniyetinin kendisi afete maruz kalmış!..",https://www.sozcu.com.tr/afad-wp7587794
Uğur Dündar,Yakınlarının enkaz altında bulunduğu mahşer yerinden günlerce canlı yayın yapmak -2-,23 Şubat 2023,"Değerli okurlarım, Dün size tv-100 muhabiri Gülnur Saydam ’ın, memleketi Hatay’da, yakın akrabaları, sevdikleri enkaz altındayken, büyük acısına tuz basarak yaptığı canlı yayınları ve felaketin korkunç anlarından tespitlerini aktardım. Bugün de değerli kardeşim Gülnur’un gözlemlerini paylaşıyorum. ★★★ “Canlı yayınlara çıktığımda ağlamamak için kendimi zor tutuyor, soğukkanlı davranmaya çalışıyordum. Yaşamadan nasıl bilebilirdim? Çok ağırmış bu yük meğer... Koca kadim şehir yerle bir olmuş, enkaz vadisine dönmüştü. Arama kurtarma ekipleri hâlâ neden yoktular? Yayın üstüne yayın yaptık, yardım çağırdık. Günlerce bir saat bile uyumadan neyin çabasını vermiştim ben? Enkaz başında yakınlarına ulaşmak için arama-kurtarma ekiplerini bekleyen çaresiz insanlar, gecenin karanlığında iliklerine kadar donuyor ama umursamıyorlardı, yeter ki yardım gelsin diye... ★★★ Hatay’da elektrik ve su günlerce yoktu. O kadar çok enkaz vardı ki; anneannemin yaşadığı bina hangisiydi, onu bile bulamadım. Antakya-İskenderun arasında mekik dokuduk her gün ekiple. Her sokaktan, her enkazdan canlı yayın yapmaya devam ettik. Zira gördüm ki bu iş umuda yolculuğa dönüşmüştü. Kamerayı mikrofonu görenler, sesimiz duyuluyor diye enkaz başlarında daha bir umutla bekliyordu. Yayınların hemen ardından depremzedeler, ellerinde kazma-küreklerle enkaz temizlemeye çalışıyor, yolda ekiplerin geldiğini hayal ediyorlardı. Geliyorlar deyip umut veriyordum hem kendime, hem de onlara. Acımız ortaktı çünkü...Artık ben onların kırmızı montlu kızları, kardeşleri, ablaları, arkadaşları olmuştum. Hemşehrileriydim. Kendi acımı bazen kenara koyup, onları teselli ettiğimi de hatırlıyorum. Ağladığımda hiç tanımadığım bir omuza başımı yaslayıp sakinleştiğimi de... ★★★ Koca bir gün daha geçti ve o bangır bangır reklam yapan GSM operatörleri, kulaklarını tıkayıp durdular adeta. Depremzedeler artık öfkelenmeye, daha da acı çekmeye başladılar. Deprem değil atom bombası yıkmıştı sanki şehri, ama hâlâ arama kurtarma yetersizliği vardı. Canlı yayınlara devam ediyor, takviye arama kurtarma ekipleri istiyordum. Şebeke o kadar sorunluydu ki; sosyal medyadan gelen imdat mesajlarını görmem günler aldı! Acaba şebekenin çöküşü enkaz altında yaşama tutunmaya çalışan kişilerin de acı sonlarını getirmiş olabilir miydi? Belki iletişim kurulsa, en azından hangi odada olduklarını öğrenirdi yakınları, konumunu saptar ve kurtarabilirlerdi o kıymetli canları. Teknolojinin bu denli geliştiği çağda ilkelliği iliklerimize kadar yaşıyorduk. Ve Hatay, her an biraz daha ölüyordu!.. ★★★ Ben hayatımda böylesine bir acı böylesine bir çaresizlik yaşamadım. Binlerce yıllık medeniyetlere ev sahipliği yapan bu şehir, acımasız müteahhitlere, sorumsuz yetkililere yenik düşmüştü. Neredeydi onlar? O imzaları atanlar? Milyon dolarlık GSM şirketleri tarafından çaresiz bırakılmıştı Hatay... Günler ilerliyor, enkazdan çıkarılan cenazeler yol kenarlarında bekletiliyor, bazen otostop çekilip hiç tanış olunmayan araçlara yükleniyordu. Motosiklet ile kucağında cenaze taşıyan da vardı, el arabasına iki cenazeyi üst üste koyup götüren de! Cenazeler beklemekten ne yazık ki kokmaya başlamıştı artık. Sahipsiz cenazeler üst üste atılmışlardı. Sanki artık kullanılmayan değersiz bir eşya gibiydiler... Can hangi ara bu kadar hiç olmuştu? Neden kaderimize terk ettiler bizi? İnsanın çaresizliği ve o çaresizlik içindeki sessizliği yürekleri yakmaya yetiyordu... Gördüğüm her manzara, diğerinden daha beterdi. Güzel şehrimizin güzel insanları, ellerimizden kayıp gidiyor hâlâ kurtarmaya gelen giden olmuyordu!.. Alev alev yandı analar, babalar, tüm ailesini kaybeden biçareler...Ne yazık ki, kimseler duymadı seslerini. Cenaze başında nöbet tutan insanlar vardı kaybolmasın diye... Üzerine karton serilen bebekler... Cenazelerimizi sarmak için battaniye dilendi babam ağlayarak. ★★★ Bunca kabusun içinde daha ne kadar yıkılabilirim derken paramparça olduğum o an geldi . İlk cenazemize ulaştık; meleğim Aynur’uma. Abisi Kemal elleriyle kazmıştı enkazı günlerce . Ellerini başına koyup, diz çöktüğü o an, hayatım boyunca gözümün önünden gitmeyecek. Tek bir arama kurtarma ekibi yoktu enkazımızda. Oysa İskenderun’un en merkezi yerlerinden biriydi Mete Aslan Bulvarı. Yol da açıktı... Peki neredeydi yardım edecekler?.. Günlerce halatlar taşıdık, kürekler taşıdık, biz kendi cenazelerimizi kendimiz çıkardık! Bizim gibi yüzlerce insan kendi başlarının çaresine bakılmaya itildi çünkü . Oturup bekleyecek miydik? Hayır! Sonra diğer yakın akrabalarımın cenazeleri peşi sıra çıkarıldı . Vefat sayısı her gecen saat ve gün artıyordu. Defnedip dönüyordum canlı yayınlara. Geride henüz çocuk yaştakiler vardı çıkarılmayı bekleyen, son bir umutla... ★★★ Ne hissettiğimi artık bilemiyordum. Tek hissettiğim, dermanı olmayan çaresizlikti.  Ölüm yaşamın bir parçası... Ölümü kabul ediyor ancak ihmal yüzünden ölmüş olmalarına inanamıyordum . Medeniyetlerin beşiği, dinlerin kardeş olduğu Hatay’ın güzel halkı zaten doğuştan metanetliydi. Hoşgörü bizim kimliğimizdi elbet, ama çaresizce ölüme terk edilmeyi hak etmemiştik. Canımızı asıl yakan buydu. Kendi ruh sağlığım için çok çabaladım. Zamanla öfkem artıyordu ama soğukkanlı kalmak için zorluyordum kendimi. Bir süre sonra birçok depremzedenin tutumunun da benzer olduğunu fark ettim .. Yandı, dağlandı, yıkıldı ama yine de metanetini korudu Hatay halkı . Yardım çığlıkları sessizdi ancak göğü delip geçiyordu feryadı! ★★★ 72. saatte ilk kez asker gördüm. Koştum yanlarına. Sarılmak istedim o kadar çaresizdim, hepimiz o kadar çaresizdik ki. Sevdiklerimizi kurtaracaklardı. Ama yine sayıları çok azdı, hatta yok denecek kadardı. Dağılıp yardım etmeye başladılar, fakat yetişemiyorlardı her enkaza! Var olsun askerlerimiz yetersiz sayılarına rağmen o kadar çok canla başla çalıştılar ki o gencecik fidanlar. Umut oldular bize. Ama yine insan düşünmeden edemiyor... Peki neden bu kadar geç kaldılar? Neredeydiler? Gelseler mutlaka görürdüm. Çünkü hemen hemen her enkazda bir yakınım vardı ve hepsini gezmiştim. Yoktu asker!.. Ancak 4. günde Hatay’ın sesi duyuldu. Arama kurtarma, itfaiye ve ambulans ekipleri geldiler ama, yine sayı yeterli değildi! Çıldıracaktık artık. Neyse artık iyice kalabalıklaşmıştı şehir. Ortalarda öylece dolaşan, video çeken sözde gönüllüler vardı. Ama yardım eden yüzlerce gönüllünün de haklarını yemeyelim. Var olsunlar, nefes oldular, bin teşekkür onlara. Tuvalet, gıda, barınma sorunu artık Hatay’ın bir diğer felaketiydi. O kadar çok sorun vardı ki.. Şehir açık tuvalete dönmüş, marketler ve dükkanlar yağmalanmaya başlanmıştı . Seyyar tuvalet lazım dememize rağmen seyyar mescitler caddelerde geziyordu. Enkazda çocuğu olan imam bile isyan etti yapmayın kardeşler tuvalet yok, su yok öncelik insan hayatını kurtarmak diye ağladı. Namaz yolda da kılınırmış öncelik tuvalet diyordu imam... ★★★ Her gecen saat daha da yıkıldık. Köylere giren yağmacılar artık evlere saldırıyorlardı. Köylerden şehirdekilere haber geliyor, kadınlar çocuklar, elleri silahlı yağmacıların tacizinden korkuyordu. Çok sonra polis özel harekat bölgeye geldi ve yağmalamaları durdurmaya başladı . Oysa Hatay’ın kalbi çoktan parçalanmıştı. Girilmeyen bakılmayan enkazlarla mı, yoksa şehri talan eden yabancı uyruklu yağmacılarla mı mücadele edecekti halk? Yağmalamaları durdurmak için bile geç kalınmıştı. Atatürk’ün şahsi meselesi olan bu topraklar çok savaş, çok deprem gördü ama hiç bu kadar çaresizliği yaşamadı... Hiç bu kadar acı çekmedi! Hiç bu denli kaderine terk edilmedi! Herkesin birbirini tanıdığı, yakın akrabalıkların olduğu bu kadim şehirde nasıl olur da kimsesizler mezarlığı açılabilirdi! Küçücük şehirdik biz oysa... Her şey zoruma gidiyor, yüreğim yanıyordu! Günler ilerliyor, canlı yayınlara devam ediyordum. Arama kurtarma ekiplerinin yetersiz olduğunu, ancak canla başla çalıştıklarını anlatıyordum. Ekipman sorunu yavaş da olsa çözülmeye başlanmıştı. Yurt dışından yabancı arama kurtarma ekipleri de gelmişlerdi. Hep birlikte koşturup duruyorduk. Kendi yakınlarımı kurtaramadım ama binlerce yardım bekleyen insanların seslerini duyurmayı başardık ekipçe... ★★★ 7. gün... Bazı resmi arama kurtarma ekipleri ile gönüllü arama kurtarma ekipleri arasında kavgalar çıkmaya başladı... Hatta o güzel yürekli madenciler bile kavganın ortasında buldular kendilerini. Zaman zaman yabancı arama kurtarma timleri de tartıştılar yetkili kurtarma ekipleri ile. Şok üstüne şok yaşıyorduk. Dünyanın hiçbir afet bölgesinde böyle bir olay asla yaşanamaz!!! Kavganın sırası mıydı? Merak ettim; gönüllü arama kurtarma ekiplerine sebebini sordum; enkazdan canlı kişiyi çıkartma anında yetkili arama kurtarma ekiplerinin de dahil olup, o canlı kişiyi sanki kendileri kurtarmış gibi üstlenmek istediklerini söylediler . Gönüllüler kabul etmeyince de yetkili kurumdan gelenler kavga etmeye başlıyormuş! Bunu birçok depremzedeye de doğrulattım. Hâlâ yüzlerce sokağa girilmemiş, yüzlerce enkaza bakılmamıştı bile! Ama enkazdan canlı çıkarma kavgası yaşanıyordu. Ne acı bir durum!.. 9. günde bile arama kurtarma sırası bekledik kuzenimle Antakya’da. Hâlâ ses duyarsanız çağırın diyordu ekipler. İnsan haykırarak bağırmak istiyor, bu kez büyük kıyamet kopsun istiyor.  Artık çadır kentler çoğalmaya başlamıştı, sahra hastaneleri yaraları sarıyordu. Ancak o hastanelerin kurulduğundan hâlâ kimsenin haberi yoktu. Artık canlı yayınlarımı, depremzedelerin ihtiyaçlarını kolayca karşılayabileceği noktalara kaydırmıştım. Şu adreste sahra hastanesi var, şu adreste kıyafet yardımı, şu noktaya geldiğinizde mobil şarj aracı bulacaksınız diyerek bilgi vermeye başlamıştım. Yurt dışında yaşayan çok fazla gurbetçi hemşehrim var. Onlar yayınlarımı izliyor, bir şekilde yakınlarına ulaşıp temel ihtiyaçları için verdiğim adrese yönlendiriyorlardı.. Avrupa’dan çok fazla mesaj aldım. Artık görevimin önemli bir parçası da buydu. Hâlâ şebeke sorunu yaşayan, TV izleyemedikleri için yardımlardan haberi olmayanlara ses olmaktı... Yardımlar geliyor, ancak yerlerine ulaşmayınca israfa dönüşüyor hatta bozulan gıdalar sokaklarda kurtlanmaya başlıyordu. Hatay bu kez de salgın tehlikesiyle karşı karşıyaydı. Sokaklar artık çöp kent olmuş, gelen gönüllüler de temizlemeden gitmişlerdi...  ★★★ Daha şaşıracağımız ne kaldı derken hep bir yenisi ekleniyordu. Şehir dışından derneklerin ve STK’ların getirdiği yardımlara bu kez de merkezi kurumlar tarafından el konulduğu bilgisi aldık. Yardım bekleyenler ise git gide perişanlık yaşıyordu. Günler ilerliyor, artık cenazesine ulaşanlar, yavaş yavaş şehri terk etmeye başlıyorlardı. Ağlaya ağlaya gitti bu güzel şehrin güzel insanları!..  Bazı depremzedeler ise şehir dışındaki otellere yerleştirildi. Evleri yıkılan yakın akrabalarım da gitti. Ailemi de bir şekilde idareten bir yere yerleştirdik merkezdeki evimiz yaşanmayacak durumdaydı çünkü. ★★★ 10. günde şehir iyice sessizleşti. Tenhalaşan sokaklar, havada enkazlardan yükselen toz bulutları, nefes almanın imkansız olduğu anlar... Giden gitmişti, bize hayatlarını kaybedenleri defnetmek kaldı. Ve yine zaman ilerledikçe yaşam belirtisi umudu, yerini enkazdaki cenazeye ulaşmaya, sonra da tek bir uzvu bile olsa yıkıntılar arasında onu bulmaya bıraktı. Kayıp insan en ağırıymış meğer o gün anladım . Öldü mü? Hayatta mı? Kaçırıldı mı? Birisi kurtarıp sahiplendi mi? Kalbimize saplanan çok fazla soru, çok fazla çaresizlik! ‘Yeter ki öldüğünü bileyim’ cümlesini kurduk sıklıkla! Çünkü hâlâ enkaz altında binlerce insan vardı. Çocuk kaçırmalarına, organ mafyalarına, enkaz yağmacılarına karşı hiç tanımadığı enkazlarda nöbet tutanlar da gördüm... Nasıl bir çağdı bu?.. ★★★ 11. gün... Bazı enkazlarda arama kurtarma devam ediyordu. Mucizelere tanıklık ettiğimiz anlar oluyordu... Ama daha çok ölüm sayısının yükselişine!.. Bir yandan da tarihi değeri nedeni ile girilmeyen çalışma yapılmayan yapılar da vardı. Eski Antakya Evleri, Tarihi Çarşı, Habibi Neccar, Ulu Cami, Antakya Sinagogu, İskenderun Rum Ortodoks Kilisesi, Katolik Kilisesi depreme dayanamayıp yıkılan önemli tarihi ve kültürel miraslarımız. Gördüğüm anda koklayıp öpmek istediğim kıymetli enkaz parçaları ... Ne yazık ki üzerine basmak zorunda kaldık farklı noktalara ulaşmak için. Tarihi taşlar yolları kapamıştı. Bir yarayı da bize işte bu paha biçilmez miraslarımızın yok oluşu açtı. Yıkılan tarihi gördükçe üzüntüden çok, öfke duyduğumu hatırlıyorum. Koca bir geçmiş artık sadece fotoğraflarda kalacaktı. O leziz Hatay yemekleri o tarihi hanlarda, tarihi kasaplarda tadılmayacaktı. Bu şehrin kadim özelliği yerle bir olmuştu. Söylenecek o kadar söz vardı ki... ★★★ 11. güne geldiğimde ilk kez durdum. Artık göğsüme saplanan acıyla baş edemiyordum...  Neresinden tutsak, elimizde kalıyordu çaresizliğimiz... Ben hangi acıyı yaşıyordum? Akrabalarımın, dostlarımın kaybı, hiç tanımadığım insanların enkaz başlarında yükselen yürek yakan sesleri, yol kenarlarında bekleyen cenazeler, hâlâ girilmemiş enkazların başında nöbet tutup yardım isteyenler, köylerde telef olan hayvanlar, kayıp evcil hayvanlar, şehri yağmalayan yabancı uyruklu kişiler, şehri terk etmek zorunda kalan gözü yaşlı Hataylılar, felaketi sosyal medya sirkine çevirenler... Ve daha da vahimi bunca kahreden manzarada kendi ideolojileri uğruna kavga eden siyasiler... Hatay halkını deprem değil, en çok da yozlaşmış, hatta hiçleşmiş insanlık yıktı... Yaşadıklarım, tanık olduklarım, iliklerime kadar çaresizliğimle kalbimi sıkıştırıp patlatmak üzereydi. Yuttuğum kelimelerin yumrusu göğsümü çok ağrıtıyordu artık. Dayanamıyordum. Evet afetti yaşadığımız ama savaştan farksızdı. Oysa savaşın bile bir adabı yazılmamış yasaları vardı!.. Karar verdim artık geride duracak, yasımı tutacaktım. 11. gün haber nöbetimi devrettim. Antakya’dan İskenderun’a dönerken ne ben eski bendim, ne de bu kent.. Hiçbir zaman da olmayacaktık... Ama yine de küllerimizden doğup yeniden bir arada olacağız. Geri döneceğiz Hatay, bekle bizi...” ★★★ Evet değerli okurlarım; Gülnur, korların dağladığı yüreğindeki yaraları unutarak, hem enkaz altında kurtarılmayı bekleyen yakınları, hem de hiç tanımadığı canlar için mahşer yerinden günlerce habercilik yaptı. Enkaz başında bekleşenlerin umudu oldu. Arama-kurtarma ekiplerine Hatay’ın kahredici unutulmuşluğunu duyurdu. Geciken arama-kurtarma faaliyetleri nedeniyle en sevdiklerinin gözünün önünde yitip gitmelerine tanıklık etti. Ama yıkılmadı, dayandı. Kameranın önünde durdu. Ta ki canlı sevgisiyle dolu o hassas yüreği ‘Artık yeter’ deyinceye kadar. Başın sağolsun kardeşim, ulusumuzun başı sağolsun. Kahramanları olmayan ulusların geleceği olamaz. Sen felaket günlerinde nasıl habercilik yapılacağını tüm dünyaya gösteren büyük kahramanımız oldun. NOT: Yanlış anlaşılma olmasın; Gülnur’un annesi enkaz altında değildi, yıkılmak üzere olan bir binada sıkışıp kalmış ve oradan kurtarılmıştı. -Bitti-",https://www.sozcu.com.tr/yakinlarinin-enkaz-altinda-bulundugu-mahser-yerinden-gunlerce-canli-yayin-yapmak-2-wp7600279
Uğur Dündar,Eski bir hesap uzmanı olarak Bay Kemal!..,03 Şubat 2023,"Günlerdir seçimleri Millet İttifakı’nın kazanması halinde halkımızın kaçırılan yüzlerce milyar dolarlık parasının ve mal varlıklarının geriye nasıl getirileceğini anlatmaya çalışıyorum. Bu nedenle ittifakı oluşturan 6 siyasi parti liderinin imzalarını taşıyan 2.500 maddelik mutabakat metnini çok önemli ve değerli buluyorum. Öncelikle Bay Kemal’e güveniyorum.Zira kendisi eski bir hesap uzmanıdır. Hesap uzmanı deyip geçmeyin. Onun çalıştığı dönemde Maliye Bakanlığı Hesap Uzmanları Kurulu’nda, devletin en seçkin bürokratları görev yaparlardı. Hesap uzmanları trilyonluk vergi kaçaklarının peşine düşer, Hazine’ye gelir sağlaması gerekirken, kaçakçıları servet sahibi yapan paraların son kuruşuna kadar tahsil edilmesini sağlarlardı. ★★★ Tansu Çiller’in Başbakanlığı ve İsmet Atilla’nın Maliye Bakanlığı’ na kadar bu gelenek adeta yazılı olmayan bir yasa gibi sürüp gitti. Ne yazık ki dönemi yolsuzluklarla anılan Çiller’le birlikte, devletin çarkları da yanlış işlemeye ve kurumlar yozlaşmaya başladılar. O tarihten sonra Hesap Uzmanları Kurulu da bağımsızlığını kaybetti. Hesap uzmanları trilyonluk vergileri kaçıranlar yerine, talimatla, kazançları kaynağında vergilendirilen gazetecilerin üzerlerine gider oldular! O nedenle Bay Kemal “Ben bu paraları çetelerden alıp ülkeme geri getireceğim” diyorsa ben inanırım, getirir. Çünkü kayıp ve kaçak paraları bulma konusunda eski bir hesap uzmanı olarak engin bir deneyime ve dürüstlüğe sahiptir. ★★★ “Millet İttifakı’nın seçimi kazanması halinde bu ülkenin zor yetişen cesur ve ilkeli soruşturmacı gazetecileri de rahat bir nefes alacaklar. Öncelikle yargı bağımsızlığına kavuşturulacak ve hukukun üstünlüğü, adalet sistemimize yeniden hakim olacak. Cezaevleri hüküm giymemiş gazeteci ve fikir adamlarıyla dolmayacak!.. Soruşturmacı gazeteciler, ya da iktidarı eleştiren köşe yazarları, sabahın köründe evlerinden alınmayacak, sokak ortasında saldırıya uğramayacak ve yıllar boyu hapis istemleriyle yargılanmayacak. Günün ilk saatlerinde kapısı çalınan gazetecilerin çocukları “Eyvah, babamızı götürmeye geldiler” diyerek çığlık çığlığa sıcak yataklarından fırlamayacak. O masum çocukların hiçbiri, hayatları boyunca atlatamayacakları travmaları yaşamayacak. Toplumun gerçekleri öğrenme hakkına hizmet için evrensel meslek ilkelerine uyularak yapılan belgeli, dört dörtlük haberlere erişim engeli getirilmeyecek... ★★★ Gazeteciler, aydınlar, hür düşünce sahipleri “cadı avının” hedefleri olmaktan kurtulacakları gibi, mangal yürekli soruşturmacı gazetecilere yıllarca yetecek kadar haber çıkacak. Halkın güvendiği gazetecilere ihbarlar, belgeler yağacak. Bay Kemal ve “Millet İttifakı” söz veriyor: Bu ülkeye yapılan kötülükler, kaçırılan paralar ve mal varlıkları, çalanın yanına kar kalmayacak!.. Hiçbiri takipsiz bırakılmayacak. Bu kadarı bile içinizi rahatlatıp derin bir nefes aldırmıyor mu?..",https://www.sozcu.com.tr/eski-bir-hesap-uzmani-olarak-bay-kemal-wp7578167
Uğur Dündar,"Hayatımın ilk depreminin üzerinden 70 yıl geçti, henüz gereken dersleri alamadık!...",08 Şubat 2023,"18 Mart 1953... Saat 21,05... Çanakkale... Henüz 10 yaşındayım. Dondurucu soğukta askeri birliklerin ve tüm okulların katılımıyla Deniz Zaferi’nin 38. yıldönümünü kutladıktan sonra, gece erkenden uykuya daldık. Ama çok geçmeden korkunç bir gürültüyle yataklarımızdan fırladık. Neye uğradığımızı anlayamadan babam ve annem, hepimizi (beş kardeş) kucaklayıp, lapa lapa yağan kar altında, evimizin bahçesine taşıdı. Babam içeride yorgan, battaniye, palto gibi bizi sıcak tutacak ne varsa toplayıp gelmişti ki, çatımız çöktü. Biz çocuklar, rüyada mıyız, kabus mu görüyoruz diye düşünürken, yan komşumuzun 3 katlı binasındaki çatının da bitişikteki tek katlı evin üzerine devrildiğini gördük. Enkazdan iniltiler geliyordu. Anladık ki hayatlarımızın ilk büyük depremini yaşamıştık. Babam üzerlerimizi örttükten sonra “Hemen geliyorum!” diyerek gitti. Gidiş o gidiş!.. Birbirimize sarılarak sabahı zor ettik. Günün ilk ışıklarıyla babam döndü. Vefatından sonra bize şerefli bir miras olarak kalan takdirnamelerini okurken; o gece bizi bahçede bırakıp, felaketzedelerin yardımına koştuğunu öğrendim. ★★★ Ertesi gün bahçemize kurulan ve çatımız onarılıncaya kadar yaşayacağımız çadıra geçtik. Kayıtlara Gönen-Yenice depremi olarak geçen 7,2 büyüklüğündeki sarsıntıda 265 yurttaşımız hayatını kaybetti, yüzlercesi de yaralandı. 6.750 binanın yıkıldığı depremde en büyük hasarı Gönen ve Yenice almıştı. Yıkılanlar arasında 211 okul, 176 resmi bina ve 27 de cami vardı. Gönen’de neredeyse sağlam bina kalmamıştı. 6 kişilik ailesini kaybeden Mümtaz Azbay adlı yurttaş, geçirdiği sinir krizi sonucunda enkazın altına yatmış, artçı bir sarsıntıyla ölümü beklemeye başlamıştı. O, polisin yardımıyla teselli edilip koruma altına alınmış, ama Balıkesir’de yakınları vefat eden bir genç kız, cinnet geçirmekten kurtulamamıştı. ★★★ 21 Mart günü öğleye doğru, Cumhurreisi Celal Bayar Gönen’e geldi. İncelemelerinin ardından “İnşallah pek kısa zamanda Gönen’i yeniden kuracağız. Hükümet her türlü maddi ve manevi yardımı yapacak, yaraları saracaktır. Hepinize geçmiş olsun” dedi. Kısa süre içinde Başvekil Adnan Menderes ile Bayındırlık Vekili Kemal Zeytinoğlu da deprem bölgesini ziyaret ettiler. Onlar da Celal Bayar’a benzer açıklamalar yaptılar. Yetkililer “Gereken derslerin çıkarılıp tedbirlerin alınacağını, böylece bölgedeki vatandaşların bundan böyle depremde hayatlarını kaybetmeyeceklerini” söylediler . ★★★ Kız kardeşim Ayten’ in çadır yaşamındaki zor koşullar nedeniyle yakalandığı mafsal romatizması kalbine sirayet etti ve ne yazık ki onu genç yaşında kaybettik. Sonraki yıllarda Türkiye’nin bir deprem ülkesi olduğunu, yerleşim bölgelerindeki alt yapıların ve binaların buna uygun olarak inşa edilmeleri gerektiğini öğrendik. Ancak her depremin ardından tüm yetkililerin “Gereken derslerin çıkarılıp tedbirlerin alınacağını ve bölgedeki vatandaşların bundan böyle depremde hayatlarını kaybetmeyeceklerini...” söylemelerine alıştık! Bir yandan böyle konuşurken, diğer yandan sık sık imar afları yaparak bir anlamda “çürük yapılarda ölüm” izni veren popülist politikacılara ise ne diyeceğimizi şaşırdık! ★★★ Dediğim gibi; aradan geçen yıllarda fay hatlarıyla dolu coğrafyamızın birçok bölgesinde ağır deprem felaketleri yaşadık. Hayatlarını kaybeden yurttaşlarımızın acılarını yürekten paylaştık. Onların yakınlarıyla birlikte ağladık, enkaz altlarından sağ çıkarılanlara sevinç gözyaşları akıttık. Ve her seferinde “Gereken derslerin alınacağı...” söylemlerini dinlemekten bıkıp usandık!.. ★★★ Binlerce yurttaşımızı kaybettiğimiz, on binlerce de yaralıyla atlattığımız 17 Ağustos 1999’daki Büyük Marmara Depremi” nin yaraları sarılırken “Bu deprem Türkiye için milattır. Bundan böyle hiçbir şey eskisi gibi olmayacaktır. Deprem yönetmeliklerine uygun olmayan yapılaşmalara izin verilmeyecek, mevcut olanlar da kentsel dönüşümle güvenli hale getirilecektir” demelerinden umutlandık. Ancak çok geçmeden İstanbul başta olmak üzere, yıkıcı deprem riski altındaki kentlerimizde verilen sözlerin unutulduğunu, kentsel dönüşüm yerine rantsal götürüşüm yapıldığını gördükçe, korku ve çaresizlik içinde “gereken derslerin alınacağı (!)” yeni depremleri bekler olduk. ★★★ Ve ne yazıktır ki, önceki günkü korkunç sarsıntılarda Güney ve Güneydoğu Anadolu coğrafyamızın 10 kentinde, 10 bini aşkın binanın yıkılıp, binlerce yurttaşımızın dayanıksız yapılarda yitip gittiklerini, binlercesinin de dondurucu soğukta, yetersiz sayıdaki kurtarma ekiplerince enkaz altından çıkarılmayı beklediklerini gördükçe, kahrolduk. ★★★ Gönen-Yenice depreminin üzerinden 70 yıl geçti.Maalesef biz hâlâ depremlerden gereken dersleri alamadık. Acaba çocuklarımız o dersin alındığı, depreme dirençli alt yapıların ve binaların olduğu Türkiye’de yaşayabilecekler mi?..",https://www.sozcu.com.tr/hayatimin-ilk-depreminin-uzerinden-70-yil-gecti-henuz-gereken-dersleri-alamadik-wp7583963
Uğur Dündar,Hayatımın Sırları ve Levent Kırca!..,25 Şubat 2023,"Sizin de dikkatinizi çekmiştir. Toplumu sarsan her büyük olaydan sonra, genç yaşta kaybettiğimiz değerli mizah ustası dostum Levent Kırca’nın, Oya Başar ve arkadaşlarıyla hazırladığı skeçler gündeme geliyor. Hepimizi derin acılara gark eden son deprem felaketinin ardından da böyle oldu. “Olacak O Kadar” ekibinin 17 Ağustos 1999 Marmara Depremi’nin ardından yaşanan çadır dağıtım skandalını hicveden parodisi sosyal medyada hızla yayıldı. Zira bugün de aynı durum geçerli. ★★★ “Levent Kırca gerçek sanatçıydı . Kendisini defalarca yeniden hayal eden ve yeniden icat eden, her olaydan her şeyden muazzam bir oyun çıkarabilen büyük bir ustaydı. Ona iki göz yetmezdi, sanki onlarca gözü, onlarca eli vardı ve çok kısa bir sürede her türlü tiplemenin kahramanı olabilme yeteneğine sahipti. Bütün  hünerlerini, ellerinin büyüsünü, gözlerinin ışığını oynayacağı oyuna döker, hayatı, gördüğü ve yaşadığı her şeyi ortaya koyar ve bir yandan güldürüp bir yandan da  düşündürürdü. Sadece güldürmekle kalsaydı belki de el üstünde tutulurdu ama o bir yandan da sorunları aksaklıkları, düzenin bozuk taraflarını göstermek suretiyle düşündürüyordu.  İşte bu nedenle  Türk tiyatrosunun ve sinemasının bu ünlü aktörüne 1998’de ‘Devlet Sanatçısı’ unvanı verilmiş, fakat ne acıdır ki, büyük sanatçının bu unvanı; Adalet ve Kalkınma Partisi iktidarınca geri alınmıştı!..  ★★★ Onun için sadece tek duruş vardı: Dimdik bir duruş. İşte bir bakışın, bir anlayışın, bir aşkın, bir davanın dimdik duruşuna sahip olan dostumuzu, canım arkadaşım Müjdat Gezen’ le, hasta yatağında ziyarete gittik. Hiç unutmuyorum; takvim yaprakları 12 Ekim 2015 tarihini gösteriyordu . Günlerden pazartesiydi. Kanser soğuk bir yabancı gibi gelip, buz gibi parmaklarıyla karaciğerlerini yoklamaya başlamıştı. Bu nedenle kemoterapi tedavisi görmekte olduğu Marmara Üniversitesi Pendik Eğitim ve Araştırma Hastanesi’nde yatıyordu. Sessizce odasına girdik. ★★★ Dostumuz en derin, en yüksek, hem uçurumlara, hem de doruklara bitişik yaşam haritasını gözden geçirir gibi dalgın dalgın yatağının yanındaki camdan dışarıyı seyrederek, kıpırdamadan yatıyordu. Bizi fark edince, gür kaşlarını sağa sola oynatarak gülümsedi. Bizi görünce, “Oooo kimler gelmiş” dedi. Bana hep “Yaşa Baba” derdi. Yine “Buyur baba buyur” diyerek takıldı. Sarılıp öpüşürken bizi çok sevdiğini, ziyaretimizden büyük mutluluk duyduğunu söyleyerek şakalar yapmaya başladı. “Doktor bu sabah beni uyuyor sanıp, hemşireye iyileşmem için tam yüzde bir olasılık olduğunu söyledi. İstanbul’da yürürken bile bu kadar şansımız yoktur! Şimdi sizlerle birlikte Üsküdar Vapuru’nda çay içerek Kız Kulesi’ni seyretmeyi ne çok isterdim” dedi. ★★★ Bunları söylerken sanki, kendisini Üsküdar vapurunda hissediyor, elinde ince belli bir çay bardağı beliriyor, tavşan kanı çayını yudumluyordu. Bardağı gözlerinden bir ara uzaklaştırıp, hayranlıkla çayın rengine bakıyordu. Çay dupduruydu ve inceden bir yel çıkmış, yoğun bir deniz kokusunu getirmişti. Ayağa kalktı, vapurun içinde denize doğru yürüdü. Ellerini beline koydu, gökyüzüne baktı. Taa uzak gökte rengarenk, öyle salınıp duran bir uçurtmaya benzeyen bulut... Arkaya dönünce sislerin ötesindeki dalgalar içinde gene o belli belirsiz Kızkulesi’ni gördü. Ruhu esrarlı bir yolculuğa hazırlık yapar gibi dalmış gitmişti. Bu dalgınlıkta kendisini dünyaya  bağlayan bağlar birer birer gevşeyip kopuyordu sanki. Hayal gücü daha da kuvvetleniyordu. Hayalindeki Kız Kulesi görüntüsüne sımsıkı sarılmıştı. Dünyada bir tek Kız Kulesi ve o kalmıştı sanki. Rüzgârın getirdiği bir yağmur bulutu, buz gibi damlalarıyla, yüzünü kamçılamaya başlamıştı. Sis sarmıştı her yanı. Fakat Kız Kulesi hâlâ oradaydı. Uzun uzun bakıyordu Kız Kulesi’ne... Uzun uzun bakıyordu sislerin içinde kaybolan İstanbul’a... ★★★ Sonra bize döndü o unutulmaz mimikleriyle gülümseyerek, hayatının son oyununu oynar gibi espriler yapmaya başladı. Karşılıklı şakalar havada uçuşuyordu. Oysa biz de, sevgili Levent de bu son buluşmamızda rol yaptığımızı biliyor, ama belli etmemeye çalışıyorduk... Bir ara Müjdat’la göz göze geldik. Ağlamaklıydı. Aslında üçümüz de gülerken ağlıyorduk. Elini avucuma alıp, “Yeneceksin Leventçiğim. Sen neleri yendin. İnanıyorum ki bu da geçecek. O eski perşembe gecelerinde olduğu gibi önce  ‘Arena’, ardından ‘Olacak O Kadar’ ekrana gelecek ve biz yine reyting rekorları kıracağız” dedim. Gülümseyerek, uzun uzun gözümün içine baktı . “Baba bu kez mümkün değil...” dedi. “Neden?” diye sordum. “Çünkü Tayyip Erdoğan izin vermez!..” ★★★ Müjdat, doktorlarıyla görüşebilmek için dışarı çıktığında içini de döktü. Çok kırgındı. Hastalığının üzüntüden kaynaklandığına inanıyordu. “Bu iktidar beni reyting kanallarında çalıştırmadı. Nereye gitsem önümü kesti” diyordu. Merhum Demirel döneminde verilen ‘Devlet Sanatçısı’ unvanının Tayyip Erdoğan’ın döneminde  alınmasına da içerliyordu. Son sözleri hepsinden ağırdı: “Biliyorsun beni zindana atabilmek için bir hakaret davası uydurup, hapis cezası verdiler. İki yıldan az olsa cezaevine girilmiyor. Sırf içeri gireyim diye 2 yıl 2 ayı uygun gördüler...”  ★★★ Durdu, soluklandı. Hiç bitmeyecekmiş gibi gelen sisin içinden, sonbaharın gelişiyle ıssızlaşan kıyılara, camilerin  kubbelerine, Kız Kulesi’ne, sisin içinde kaybolmuş İstanbul’a baktı yine. Birden sis dağıldı. Sisten, yağan yağmur ve şiddetle esen rüzgârdan sonra, sonbahar yaprakları uçuştu havada. Sapına yakın tarafları hâlâ koyu yeşil kalmakla birlikte, testere ağzı gibi tırtıllı kenarlarına ölümün ve çürüyüşün sarı rengi gelmiş olan yapraklar... “Fakat onların istediği gibi olmayacak. Ben burada öleceğim!” dedi gülümseyerek. Şakaya vurma sırası bana gelmişti . “Bak bu konuda bile espri yaptığına göre sen buradan yürüyerek çıkacaksın” dedim. Güldü. “Cumhuriyet’le kalın, Atatürk’le kalın, hoşçakalın” diyerek  gözleri ağır ağır kapandı ve dudağında buruk bir tebessümle uykuya daldı. Sevgili arkadaşımız bir daha da uyanamadı...” ★★★ Okuduğunuz satırları edebiyat ustası kardeşim Hasan Baran’ ın yakında çıkacak olan “Hayatımın Sırları-Uğur Dündar ve Türkiye’nin Son 50 Yıldaki Gerçek Hikayesi” adlı romanından alıntıladım. Hasan Baran’ı kutluyor, romanı tutkuyla okuyacağınıza ve önümüzdeki yaz aylarının en çok okunan eseri olacağına yürekten inanıyorum.",https://www.sozcu.com.tr/hayatimin-sirlari-ve-levent-kirca-wp7602421
Uğur Dündar,Katil olmak ister misin?..,19 Şubat 2023,"Yıl 2003 ... İstanbul Teknik Üniversitesi’nde, henüz 19 yaşında, kafası bir karış havada gezen ikinci sınıf öğrencisiyim. Bir gün, çok değerli “mukavemet” hocamızın dersindeyiz. Hocamız, öğrenciler arasında korkulan biri... Zira herkes, kendisinin çok gaddar ve de acımasız olduğunu söylüyor. Örneğin; ara sınavdaki sınıf ortalamaları 100 üzerinden, ancak 15-20’leri buluyor. Dediğim gibi, hepimiz gençlik yıllarının başında; aklı fikri eğlencede olan gençleriz... ★★★ Günün birinde arkadaşlardan biri isyan etti:  “Sayın hocam, bize o kadar düşük notlar veriyorsunuz ki ortalamamız düşüyor. Hevesimizi yitiriyoruz!..” Hocamız derin bir nefes aldı ve “Haksızlık mı yapıyorum?” diye sordu. Arkadaşımız biraz laubali bir şekilde devam ederek  “Evet hocam, gidiş yolumuz doğru olan sorularda, bir virgül kaydırdık diye sıfır puan veriyorsunuz” serzenişinde bulundu. Sakin sakin dinleyen hocamızın yüzü aniden gerildi ve haykırmaya başladı: “Demek virgül yüzünden puan kırıyorum ha!.. Şimdi hiç kimse sınıftan çıkmayacak. Hepiniz burada bekleyeceksiniz. Eğer sınıftan çıkan olursa; dersten bırakırım” diyerek hışımla çıktı. Hepimiz şaşkınlık içinde birbirimize bakıyorduk. Ne olacağını merak ediyorduk. Sonra aniden sınıfın kapısı açıldı ve hocamız kocaman bir slayt makinesi ile içeriye girdi. Hemen bir kutu slaytı hızlıca makineye yerleştirip tekrar sınıfa seslendi: “Hiçbiriniz dışarıya çıkmayacak!..” ★★★ Ekrana gelen ilk görüntüde, kalorifer peteği altında sıkışarak can vermiş bir vatandaşımız vardı. Az önce başlayan uğultu o anda kesiliverdi. Bazı arkadaşlar ekrana bakamadılar, bazıları da ağlamaya başladılar. Hatta kusan bile oldu. Bir sonraki slaytta ise; deprem göçüğü sebebiyle patlayan bir kazan dairesinden fışkıran suların canlarını aldığı yatakhane dolusu ortaokul öğrencisinin görüntüsü vardı. Hocamız, donup kalan sınıfa doğru döndü ve sesini bir ton yumuşattı. Ama halen öfkesi geçmiş değildi. “ Soralım bu yitip giden talihsiz vatandaşlarımıza, bakalım virgülün yeri neresiymiş? Gidiş yolu doğru olan herkesi mezun etmemiz gereken bir kurum olmamız lazım aslında. Ne de olsa iyi niyet var değil mi?” Sonra aniden elindeki tebeşiri tahtaya fırlattı. “Ben o niyete tüküreyim! Siz nerede olduğunuzu, ne okuduğunuzu sanıyorsunuz? Çocuk oyunu mu bu? O virgül yüzünden insanlar ölüyor. İstersen onlara soralım Tolga (takma isim) efendi! Belki sana puan verirler!.. Gidiş yoluymuş!.. Eskiden sizin yaşınızdaki insanlar, savaşta tünel kazıyorlardı, siperler,  köprüler yapıyorlardı. Dedeniz Osmanlı döneminde, 1773 yılında Mühendislik Mektebi’ ni bu amaçla kurmuştu. Eğer bu okulu hobi olarak görüyorsanız; yarın derhal kaydınızı alın, sonra da gidip eğlenin istediğiniz yerde. Bu meslekte kayan şey, virgül değil hayattır. Senin bir anlık ihmalin, yetersizliğin, bu slaytta görmüş olduğun masum insanların ölümüne neden olacaktır . Sen sadece doktorluğu kutsal bilirsin. Oysa her meslek kutsaldır. Yaşayan ve yaşama destek olan herkes kıymetlidir. Sizler bu ülkenin geleceğisiniz, umudusunuz...  Biz elimizden geleni yapmaya çalıştık ama olmadı. Belki siz başarırsınız diye yırtınıyorum. Bir umudum var sizden çocuklar.  İlk Boğaz Köprüsü yapılırken gece gündüz çalıştım. Babamın cenazesine bile zamanında gidemedim. 1973’de, açılacağı gün gittiğimde ‘Senin protokolde yerin yok’ denilince, protokole baktım ve anladım ülkenin gerçeğini!.. Zira halkın fedakarlığı ve vergisiyle yapılan köprünün protokolünde, zerre emeği olmayan ne kadar kebap düşkünü politikacı varsa hepsi oradaydı. Mühendisler, mimarlar, yoktu ama kendileri vardı... ★★★ Ses tonunu düşüren hocamız artık kalplerimize hitap ediyor, bizler de nefesimizi tutmuş dinliyorduk: “Benim tek istediğim, milletimizin bir öğretmen, bir doktor kadar sevdiği mühendisleri yetiştirmek, o mühendislerin, kendilerine sevgi ve saygı duyan insanları, bilimin ışığında yüksek ahlakla korumalarını sağlamaktır. Bu vatanın yetiştirdiği mühendisler olarak, bu vatana sahip çıkmanızdır.  Bunun için derslerinize iyi çalışmanız ve de kendinizi sürekli geliştirmeniz gerekiyor. Sizler artık çocuk değilsiniz. Puan için yalvaran değil, insanı yaşatan medeniyetler kurmak için çalışan nesiller olmalısınız. Vatan sizden bu hizmeti bekliyor“ dedi. ★★★ Sonra Tolga’ya döndü ve “Sen katil olmak ister misin Tolga?” diye sordu.  Yatakhanedeki ölü çocuklara bakan Tolga’nın gözlerinden yaşlar süzülüyordu. Hepimiz gibi onun da boğazı düğümlenmişti ve ağlıyordu. Titrek bir sesle “Hayır hocam” diyebildi!.. ★★★ Ve hocamız hiç unutmayacağımız şu son sözleri söyledi: “Beni ölüm mühendislerinin hocası olarak andırmayın. Bana gaddar diyebilirsiniz, acımasız diyebilirsiniz... Ama bana katil mühendisler mezun etmiş hoca dedirtmeyin. Bu benim sizden tek isteğim ve vasiyetimdir vatan sizden hizmet bekliyor ...”(Sosyal medyadan)",https://www.sozcu.com.tr/katil-olmak-ister-misin-wp7596161
Uğur Dündar,Yüklük!..,18 Şubat 2023,"Dün size deprem felâketinin merkezi olan Kahramanmaraş ’ta yaşadıklarımızı anlattım. Dönüşte hayatımda ilk kez, sıcak bir yuvaya, tuvaleti olan, banyo yapılabilen bir eve sahip olmanın ezikliğini yaşadım. Hatta utandım. Günlerdir uyuyamıyorum... Uyumak için yastığa başımı koyduğumda gözümün önüne, deprem anından beri enkaz başlarında, yakınlarının kum ve tel yığınlarının altından sağ olarak çıkarılmasını bekleyenler geliyor. Dondurucu soğuğa dayanabilmek için yaktıkları ateşler, yüreğimi dağlıyor. Bir gecede toz pembe dünyaları kararan, anasız, babasız, yapayalnız kalan  çocukları, sevdiklerinin cenazelerinin üzerine kapanıp “Allah’ım beni de al!” diye yakaranları görüyor, dayanamıyorum... Peşpeşe cenaze arabaları geçiyor, tam dalmak üzereyken,  ambulansların ürperten sirenleri yankılanıyor. İnsan rahat bir yatakta olmaktan utanır mı?Utanırmış. Bu yaşımda onu da öğrendim!.. Sonra doğrulup, değerli okurum Türkân Şanverdi Avcı’nın, sanki yaşadığım ruh halini dinleyip de yazmış hissine kapıldığım şu satırlarını belki de 100. kez okuyorum: ★★★ “Ben çocukken bizim evimizde, babanemin ananemin evinde yüklük vardı. Ağır yorganlar, battaniyeler, kışlıklar orada saklanırdı. Adı üstünde “ağırdı” yükü... Günlerdir, belki de çok uzun zamandır kafamda sürekli bu kelime dolanıyor nedense. Nedir acaba bu ülkenin “yüklük” kapasitesi? Ne kadar daha ezilebiliriz altında? Ne kadar daha utanabiliriz sağ ve sağlıklı olduğumuz için? Uyuyacak sıcak bir yatağımız, başımızı sokacak bir evimiz var diye... Ne kadar suçluluk duyabiliriz gülümseyebilmekten? ★★★ Tam gülerken, dudağımızın kenarına, gözümüzün bebeğine yapışan hüzünden... Vicdan azabı çekmeden sofra hazırlamaktan... Yıkanmaktan, su içmekten ya da dostlarla edilen havadan sudan sohbetten... Sevdiğimize, çocuğumuza sarılmaktan... İstediğimiz bir şeyi almaktan... Gerçekleşse de gerçekleşmese de hayal kurmaktan... Güzel bir film izlemekten, kitap okumaktan... İşleri yetiştirme, trafikten kurtulma, vaktinde gideceğimiz yere varma gibi konuları çok büyük mesele haline getirmekten... Tatil planı yapmaktan... Aşık olmaktan veya ayrılık acısı çekmekten... Ergenlik problemleri, yaşlıların tatlı huysuzluklarıyla uğraşmaktan... ★★★ Utanmadan, sıkılmadan sıradan bir insan ömründeki sıradan dertleri, sevinçleri yaşamayamayacak mıyız biz? Ne kadar daha ezilecek aklımız, ruhumuz üstümüze atılan bu yükler altında? Daha ne kadar taşıyabileceğiz? Evlerde artık kalmayan o yüklükler tüm ağırlığı ile iyi insanların vicdanlarında bugün... Keşke hala ağırlığı yapan yorgan olsaydı, bunca yürek ağırlığı yerine...”",https://www.sozcu.com.tr/yukluk-wp7595312
Uğur Dündar,Kahramanmaraş!,17 Şubat 2023,"Uçağımız Kahramanmaraş Uluslararası Havalimanı’na indiğinde güneş yeni doğuyordu. Hava ayaza çekmişti, üşüyorduk, ama daha çok gördüklerimiz karşısında ürperiyorduk. Enkaz başlarında toplaşan felaketzedelerin ağıtlar yaktığı yolları aşıp, kent merkezinde TV 100 ekibiyle buluştuk. Canlı yayın yaptığımız yerin hemen arkasındaki enkazda iş makineleri, kepçeler, enkazı aralıyor, çıkan cenazeler torbalara konularak yakınlarına teşhis ettiriliyordu. Kısa bir yayının ardından çadırların kurulduğu Hanefi Mahçiçek Stadyumu’na gittik. ★★★ Orası ana baba günüydü. Yurt dışından gelen arama- kurtarma ekipleri ne yapacaklarını, nereye götürüleceklerini bilememenin şaşkınlığını yaşıyorlardı. Güvenlik önlemi alan silahlı jandarmaların arasından geçip, çadırlara doğru ilerledik. Stadyum ve enkazlarla dolu çevresi daha önce bol miktarda patlıcan ve marul gibi sebzelerin yetiştirdiği sulak tarım alanıymış. 1984-1989 arasında belediye başkanlığı yapan Hacı Ali Özal, bu bölgenin imara açılmaması gerektiğini söyleyip, şehri sağlam zeminli Ahır Dağı eteklerine kaydırabilmek için önemli adımlar atmış. Son felaketin ardından şehirde efsane gibi anlatılan Başkan Özal, rant peşinde koşanlara sözünü dinletemeyince siyaset sahnesinden çekilmiş. Ve bölgede önce 4, sonra da 8-10 katlık apartmanların inşasına izin verilmiş! ★★★ Çadırda kalan bir yurttaş cebinden bir harita çıkardı ve bulunduğumuz yeri kameraya göstererek “Bakın buradan fay hattı geçiyor. Haritada tarım alanı olarak görünüyor, ama dinleyen kim? Her Yere site doldurdular!...” diyor. ★★★ İyilik, doğruluk, güzellik anlamına gelen Ebrar Sitesi de 17 Ağustos 1999 Büyük Marmara depreminden sonra bu bölgeden yükselen 10 katlı sitelerden biri. Her katında 4 daire bulunan Ebrar Sitesi, şehrin tek AVM’sine de yakın olduğundan, çok rağbet görmüş. Eski bir din bilgisi öğretmeni olan müteahhit Tevfik Tepebaşı, sitesini pazarlarken, binaların depreme dayanıklı olmasını hep ön plana çıkarmış! Biz gittiğimizde iş makinelerinin çıkarttığı tozdan göz gözü görmüyordu! Çünkü 8 bloğu yerle bir olan sitede beton yerine kum, demir yerine de ince tel kullanılmıştı!... ★★★ Yakınlarını kaybeden bir felaketzede başını omzuma koyup ağlarken “Bizi Allah’la kandıran bu Fetö’cü kaçıp gitti, Allah tez zamanda onun da canını alır inşallah” diyordu. (Dilerim güvenlik güçlerimiz kentin iç kısımlarına inşa ettiği başka binaları da yıkılan bu katil müteahhidi kaçtığı yerde bulup getirir ve yaklaşık bin kişinin yitip gitmesinden sorumlu olan diğer görevlilerle birlikte yargı önüne çıkararak hesap sorar. Başlarını omzuma koyarak ağlayan felaketzedelere söz verdim; bu katilin bulunması için ben de tüm gücümle çalışacağım... ) ★★★ Kahramanmaraş’ın merkez ilçelerinden Dulkadiroğlu’nun altında batık Germanicia Antik Kenti bulunuyor. 2007 yılında tesadüfen çıkan harikulade mozaikler, bu toprakların tarih boyunca bir çok uygarlığa ev sahipliği yaptığını, ama o muhteşem kentlerin, depremlerle yer altına gömüldüğünü anlatıyor. Ve o kalıntılar, bu gerçeğin bilinmesine karşın, maddi ya da siyasi rant uğruna sarsıntıda sıvılaşan zeminlerde depreme dirençsiz yapıların inşasına göz yumanlara çok şey söylüyor... ★★★ Yayınlarımızın ardından havaalimanına dönerken, Kahramanmaraş’ta depremin yıkıp geçtiği semtler zifiri karanlığa gömülüyordu. Ama “efsane” Başkan Hacı Ali Özal’ın kenti taşımaya uğraştığı Ahır Dağı etekleri ışıl ışıl yanıyordu!... Çünkü onun döneminde yapılan binalar dimdik duruyordu!..",https://www.sozcu.com.tr/kahramanmaras-wp7594149
Uğur Dündar,"Bırakın Ekrem İmamoğlu ile uğraşmayı da, el ele verip İstanbul’u depremin yıkmasından kurtarın!..",09 Şubat 2023,"Bir belediye yönetiminin ve bir belediye başkanının birincil görevi, o şehirde yaşayan her yurttaşın can ve mal güvenliğini sağlamaktır. Yani önce can, sonra mal. Diğer bütün alanlardaki ihtiyaçlar, projeler ve hizmetler, bundan sonra gelebilir. Öte yandan öyle bazı alanlar vardır ki, o alanlarda ne yaptığınız, ne kadar çaba harcadığınız veya neleri başardığınız çoğu kez anlaşılmaz. Çok bilinmez. Çok önemsenmez. Doğrusu o alanlarda harcadığınız emeğin, zamanın ve kaynağın siyasette oya tahvil edilmesi de mümkün değildir. Deprem ve afete hazırlık da işte o alanlardan biridir. ★★★ Biz başımızı kuma sokamayız. Sokmayacağız. Bu şehrin en önemli riski depremdir . Ve bu risk öyle küçük bir risk değildir. Üstelik bu risk, sadece İstanbul’un de riski değildir. Tüm Türkiye’nin riskidir. Hayatın duracağı, ekonominin büyük hasar göreceği bir büyük kaos ve ulusal felaket ihtimalinden bahsediyoruz. Hali hazırdaki 1.2 milyon yapının karşın karşıya olduğu büyük bir riskten bahsediyoruz. 48 bin binanın ağır hasar göreceği ve on binlerce vatandaşımızın hayatını kaybedebileceği bir riskten bahsediyoruz. Bu nedenle yönetim olarak, şehrimizi afetlere ve özellikle depremlere dayanıklı hale getirmek, bizim öncelikli hedefimiz. Uluslararası ve ulusal ölçekteki tüm bilimsel çözüm önerilerini dikkate alarak bir yol haritası üretmek, en somut amacımız. Bilimsel veriye dayanan ve ilgili tüm paydaşların görüşlerini dikkate alan bir yaklaşım bulmak ve acilen harekete geçmek istiyoruz. ★★★ Tüm hemşerilerime sormak isterim: Sınırlı bir bütçeniz varsa, o bütçeyi nasıl harcarsınız? Aile fertlerinizi doyuracak gıdayı almakta zorlanıyorsanız, çocuklarınızı iyi ve sağlıklı bir biçimde beslemeye ve okutmaya yeterli geliriniz yoksa, evinize gereksiz ve lüks bir mobilya almak için borca girer misiniz veya bankadan borç alıp tatile gider misiniz?.. Bir aile, bir baba, bir anne olarak kendi bütçenizi harcamayı planlarken neleri önemsersiniz? Eğer esnafsanız, tüccarsanız, iş adamıysanız, nasıl davranırsınız? Akıllı birer esnaf, tüccar veya akıllı iş adamı olarak kazandıklarınızla yat kat mı alırsınız? Yoksa şirketinizin hayatta kalmasını sağlayacak yatırımlara mı yönelirsiniz?.. ★★★ Okuduğunuz konuşmayı, 2 Aralık 2019 tarihinde düzenlenen deprem çalıştayında İstanbul Büyükşehir Belediye Başkanı Ekrem İmamoğlu yaptı. Başkan sözü Kanal İstanbul projesinin yanlışlığına ve deprem riski üzerindeki etkisine getirerek şunları söyledi: “Göller, havzalar, tarım alanları, yaşam alanları, yer altı suyu sistemi ve şehrin tüm ulaşım sistemi projeden kritik şekilde etkileniyor. Tarım arazilerinin yok olması bir yana, İstanbul Boğazı ile yeni açılacak kanal arasına oluşacak olan adaya 8 milyonluk bir nüfusun hapsedilmesi gibi bir durum ortaya çıkıyor. Bu ucube projeyle, ülkenin deprem riski en yüksek bölgesine 8 milyon insanımız hapsedilmiş olacak. Deprem anında bu denli yüksek bir nüfusu başka bir coğrafyaya nakledecek hiçbir devlet yoktur dünyada. Bu nasıl bir projedir Allah aşkına? Bu neyin aklıdır?..” ★★★ Başkan İmamoğlu sadece eleştirmekle yetinmedi, olası Büyük İstanbul Depremi ’ne hazırlıksız yakalanmamak için ülkemizin saygın bilim insanlarının İBB çatısı altında projeler geliştirmesini sağladı ve bunları Ankara ile paylaştı?.. Peki onlar ne yaptı? Hemen kolları sıvadılar. Aman yanlış anlaşılmasın! Başkanın projesini bir an önce hayata geçirip, yüzbinlerce insanın canını kurtarmak için değil, onu bir an önce görevden alabilmek ve rant projesinin önünü açabilmek için kolları sıvadılar. Şimdi de kalkmışlar, sorumlusu oldukları onca ihmalin sonucunda yaşadığımız acı tabloyu günlerdir gözyaşları içinde izleyen milletimize masal anlatıyorlar! Bırakın bunları, Ekrem Başkanla uğraşmayı da, el ele verip, hiç olmazsa İstanbul’u büyük deprem vurmadan gereken önlemleri alın!..",https://www.sozcu.com.tr/birakin-ekrem-imamoglu-ile-ugrasmayi-da-el-ele-verip-istanbulu-depremin-yikmasindan-kurtarin-wp7585171
Uğur Dündar,Milletin kaçırılan paraları ve mal varlıkları nasıl geri alınacak?..,01 Şubat 2023,"“Altılı Masa” nın adı; artık “Millet İttifakı”... İttifakı oluşturan siyasi partilerin liderleri önceki gün 2.500 maddeden oluşan “Ortak Eylem Planı Mutabakat Metni”ni imzaladılar. Eylem planında hepimizin “İyi ki bunu da düşünüp üzerinde çalışmışlar” diyebileceğimiz pek çok madde var. ★★★ Ancak beni en çok ilgilendirenlerden biri; yolsuzluktan kazanılan ve yurt dışına kaçırılan  paraların geri getirilmesi için “Mal Varlıklarının Geri Alınması Ofisi” nin kurulacak olması... Bu madde çok önemli. Zira bildiğiniz gibi OECD çatısı altında çalışan bir kuruluş var. Adı; “Mali Eylem Görev Gücü”... (Financial Action Task Force) Türkiye, kısaca FATF olarak anılan ve G-7 ülkelerince harekete geçirilen bu kuruluşa, 1991 yılında üye oldu. FAFT, yolsuzlukların ve terörün finansmanını önlemek amacıyla bu suçlarla uluslararası alanda mücadele ediyor. FATF bu bağlamda 40 tavsiye kararı alıyor ve 11 hedef belirliyor. Bu kriterler ışığında ülkeleri izliyor ve raporlar hazırlıyor. Sonra da rüşvet, yolsuzluk ve teröre bulaşmış ülkeleri kara veya gri listeye alıyor. (Türkiye 2021 de girdiği gri listeden 2022’de çıkarıldı.) FATF ’ın listeye aldığı ülkeler, uluslararası arenadan dışlanarak siyasi ve ekonomik olarak izole ediyorlar. Böylece dışlanan ülkelerin ekonomileri ağır darbeler alıyor. ★★★ FAFT ’ın rüşvet, yolsuzluk ve terörün finansmanının önlenmesi için hazırladığı 40 tavsiye kararının bel kemiğini 12 No’lu “Siyasi Nüfuz Sahibi Kişilerin Rüşvet ve Yolsuzluğunun Önlenmesi” tavsiye oluşturuyor. Bu karar “Siyasi Nüfuz Sahibi” (SNS) kişilerle ilgili. SNS, kendisine kamusal bir yetki emanet edilmiş üst düzey siyasetçi, bürokrat veya yönetici anlamında kullanılıyo r. Yani SNS tanımı içerisine; cumhurbaşkanı, bakanlar, parti genel başkanları, milletvekilleri, yüksek yargı mensupları, üst düzey Aakeri ve sivil bürokratlar ve önemli sivil toplum örgütlerinin başkanları giriyor.  Burada amaç; rüşvet, yolsuzluk ve terörün finansmanına bulaşmış çürümüş siyasetçilerin ayıklanması ve bu sayede toplumun bu suçlara karşı korunması. Suça bulaşmış SNS’lerin kendilerini gizlemek amacıyla kirli işlerini yakınları, temsilcileri, avukatları gibi aracılarla yaptığından, bu tavsiye kararı sadece SNS’leri değil, birinci derece yakınlarını ve SNS’ler adına hareket edenlerin de izlenmesini içeriyor . Örneğin bir SNS’nin ev veya araç alması şüpheli işlem sayılmıyor, ancak bu ev veya aracın bedelinin SNS’nin görev ve yetki alanına giren bir konuda iş yapan bir müteahhit tarafından ödenmesi, şüpheli işlem kabul ediliyor. Ya da bir SNS’nin birinden ödünç para alıp vermesi şüpheli işlem olarak değerlendirilmiyor. Ancak terörist bir organizasyona bağış yapması veya bir terör suçlusundan borç veya bağış alması, şüpheli işlem olarak kayıtlara geçiriliyor... ★★★ Bağımsız denetim uzmanlarının iddialarına göre; Türkiye’de son 20 yıl içerisinde yaklaşık 1 trilyon dolarlık bir rüşvet pazarı oluşmuş durumda. Alınan her 1 birim rüşvetin kabaca 5 birim kamu zararına yol açtığı düşünüldüğünde, yani yolsuzluk suçundan elde edilen ek gelirin ortalama yüzde 20’sinin rüşvet olarak verildiği göz önüne alındığında, son 20 yılda yolsuzluk bağlantılı kamu zararı toplamı 5 trilyon doları buluyor. Yolsuzluktan kazanılan ve yurt dışına kaçırılan paraların geri getirilmesi için “Mal Varlıklarının Geri Alınması Ofisi” nin kurulmasını neden çok önemli bulduğum şimdi daha iyi anlaşılıyor değil mi?..",https://www.sozcu.com.tr/milletin-kacirilan-paralari-ve-mal-varliklari-nasil-geri-alinacak-wp7575590
Uğur Dündar,Yakınlarının enkaz altında bulunduğu mahşer yerinden günlerce canlı yayın yapmak!..,22 Şubat 2023,"6 Şubat 2023, saat 04:30... Telefonum çaldı. Baktım, Haber Müdürüm arıyordu. Hayatımın en acı çağrısına cevap vereceğimi bilmeden açtım telefonu. Kahramanmaraş’ta deprem olduğunu, hızlıca yola koyulmamız gerektiğini söylüyordu. Aceleyle toparlanıp yola koyulduk. Henüz İstanbul’dan çıkmamıştık ki yine bir telefon geldi. Bu kez ablam arıyor ve ‘Hatay yerle bir oldu...’ diyordu. Anneme ulaşamadığını anlatıyordu... Hemen annemi aradım. Şebeke kesik kesik çalışıyor, cılız, güçlükle işitilen bir ses tonuyla konuşuyordu. Sadece ‘Deprem oldu, ben evde mahsur kaldım’ dediğini duyabildim. Basınçla kapılar şişmiş, elektrikler kesilmiş, binadaki komşular kaçışmış, duvardan parçalar üzerine düşüyormuş. O an ne diyeceğimi bilemedim. Canımdan çok sevdiğim annem, her şeyim çaresizdi, enkazın içinde tek başınaydı. Hat kesilince anneme ulaşamadım bir daha... Ama kararımı vermiştim: Dünya yansa, anneme koşacaktım!.. ★★★ Hâlâ o anın çaresizliği sıkıştırıyor kalbimi. Ne yapabilirim diye düşünürken, İskenderun ve Antakya’daki tüm akrabalarımı tek tek arayıp annemin durumundan haberdar etmeye çalıştım. Ama çırpınışlarım nafileydi. Şebeke sorunu devam ediyordu ve kimi çevirdiysem bağlantı sağlanamıyordu. Nihayet kuzenime ulaşabildim. Kardeşinin oturduğu bina yıkılmış taş üstünde taş kalmamış, ağlayarak her yerin enkaza dönüştüğünü söylüyor ‘Yardım yok, kimsecikler yok’ diyerek çığlıklar atıyordu. Arkadan feryat figan sesler geliyordu... ★★★ Bir an için düşündüm. Neler oluyordu? Kahramanmaraş’ta değil miydi deprem? Yani benim en yakın arkadaşım, kardeşim, güzel kalplim Aynur’un oturduğu bina da enkaz olmuş öyle mi? ‘Hayır, olamaz’ diye haykırdığımı hatırlıyorum. O ana dair hatırladığım ve hayatım boyunca unutamayacağım diğer şey ise; kalbime çok şiddetli bir ağrının, bıçak gibi saplandığıydı... Arabanın içinde bağırıp duruyordum. Rotayı zaten çoktan Hatay’a çevirmiştik. Yol boyunca aradığım çoğu telefon düşmezken, hiç ummadığım bir anda halama ulaştım. Onlar da Antakya’da çöken binanın içindeydiler. ‘ Her an üstümüze yıkılacak’ diyerek çığlıklar atıyor, yardım istiyorlardı. ★★★ Giderek aklımı yitireceğimi düşünmeye başlamıştım. Halamı tekrar aradım ama bağlantı kopukluğu sürüyordu. Depremin merkezi Kahramanmaraş’tı ama Hatay’da da çok büyük bir felaket yaşanmıştı. Bu son konuşmamızdı. Halama bir daha ulaşamadım... Daha çok yolumuz vardı, bağırsam çağırsam ne fayda ederdi... Üstelik kalbim giderek daha fazla sıkışıyordu. TV’lerde, web sitelerinde, radyoda, henüz Hatay ile ilgili tek bir haber yoktu. ★★★ Bir ara yaşadıklarımın gerçek olamayacağını, bir kabus gördüğümü düşündüm. Yolda hiç durmadan tam gaz gidiyorduk. Şans eseri 7. saatte annemin evden salimen çıkarıldığı ve kurtarıldığı bilgisine ulaştım. Bir nebze olsun rahatlamıştım ama ya diğer akrabalarım? Sevdiklerim? Depreme sıcak yataklarında yakalanan hiç tanımadığım diğer masumlar? Analar, babalar, çocuklar...  Öylesine hızlıydık ki, akşam saatlerine yakın İskenderun’a ulaşmayı başardık. Karşılaştığımız görüntü tek kelimeyle korkunçtu. Limandan gökyüzünü delen bir alev topu yükseliyordu. Yanan limandan çıkan kara dumanlar İskenderun’u sarmıştı. ★★★ İlçenin girişindeki Mete Aslan Bulvarına geldiğimizde arabadan, kendimi atarcasına hızla indim. Aman Allah’ım, burası benim güzel İskenderun’um olamazdı. Çünkü küçük cennetimiz enkaz yığını halindeydi.. Kalbim artık patlayacak gibi atıyordu, elim ayağım boşalmıştı. Gördüğüm manzara kıyametti, cehennemdi... Sanki yer yarılmış, İskenderun içine girmişti. Her yer enkazdı, her yer karanlıktı, insanlar kendilerinden geçmiş, gözyaşları ve feryatlarla koşuşturuyorlardı. Yıkılan binalar yolları kapatmıştı. Zifiri karanlıkta enkazlardan yükselen alevler, İskenderun’u mahşer yerine çevirmişti... ★★★ Sağa dönen yol ailemin yaşadığı eve çıkıyordu, karşı istikametim ise kuzenlerimin enkazına... Diğer çapraz yön ise en yakın arkadaşımın yaşadığı yere gidiyordu... Öylesine çaresizdim ki ne yapacağımı, hangi yöne gideceğimi bilmiyordum. Sağa sola koşturuyor sonra tekrar aynı yöne dönüyordum. Sonra bir anda donup kaldım... Yitirdiğim aklımı toparlamaya çalıştım. Birazcık soluklanınca bana en yakın konumda olan kuzenimin bulunduğu enkaza koştum. Kameraman arkadaşım da yanımdaydı. Hangisiydi Şahin apartmanı? Bulamadım. Avazım çıktığı kadar bağırıyor ama sesimi kimseye duyuramıyordum. Tüm binalar birbirinin üstüne yığılmış, enkazlar karışmıştı. Şans eseri kuzenimin içinde olduğu enkazı buldum. Şu an çocuklarıyla birlikte oradaydı. Acaba ne durumdaydılar, çocuklarıyla birlikte nasıl dayanıyorlardı? Bunları bilememenin aczini yaşıyordum. Dikkatlice bakınca binanın tuzla buz olduğunu fark ettim. Ve o anda zihnimde şimşekler çaktı: Acaba yaşıyorlar mıydı hâlâ? Kapalı, dar alanları sevmeyen benim kuzum Aynur acaba ne haldeydi şimdi? Dualar ediyor, ‘Allah’ım, lütfen yaşat onları, bütün çaresizleri yaşat’ diye yalvarıyordum. İliklerime kadar acılara gark oluyor, durmaksızın ağlıyordum. ★★★ Depremin üzerinden 16 saat geçmişti ancak; ne bir arama kurtarma ekibi, ne itfaiye ne asker, ne de ambulans gelebilmişti. Sadece halktan gönüllüler vardı enkazların başında ve göçük altındakilerin yakınları. İlk kez yetkili kurumun 2 görevlisi geldi. Ama öylece durup bakmaktan başka bir şey yapamadılar. Çünkü enkaza müdahale edecek ekipmanların yoktu yanlarında. Nihayet gönüllülerin çabasıyla enkazdan bir kişi çıkarıldı. Gerek sayıları, gerekse ekipmanları yetersiz olan arama-kurtarmacılar 5 dakika süreyle ses dinliyor, cevap alamayınca diğer enkazlara yöneliyorlardı. Terk edilen yerde bir daha da gelen giden olmuyordu. ★★★ İlk canlı yayınımı o an yaptım ve Hatay’a acilen kurtarma ekiplerinin gelmesi gerektiğini söyledim. Ama ne yazık ki hâla hiçbir medya kuruluşunda Hatay’ın adı geçmiyordu. Oysa bir mahşer yaşanıyordu ve bundan kimsenin haberi yoktu. Kulaklar sağır gözler kör olmuştu sanki. Herkes çaresizce bekliyordu ateşlerin başlarında. Ben de o ateşlere yaklaşıyor ve utanarak ısınıyordum. Utanıyordum, çünkü canlarım enkaz altında donuyordu!.. Durum anlatılamayacak kadar ağırdı. Bu ruh haliyle yayına devam edemeyeceğimi düşünüp enkazdaki yakınlarıma yardım etmem gerektiğine karar verdim. Çünkü iş bize düşmüştü. İlk canlı yayın bitiminde kamerayı kapatınca, onlarca insan yanıma koştu ve ‘Yardım iste kızım televizyondan, bebeğim enkazda, annem enkazda, yalvarırım yardım iste, bırakma bizi’ diye çaresizce ağlayan, elimi tutan yaşlı teyzeler, gözyaşları sel olan hiç tanımadığım insanlar.. ★★★ Şok üstüne şok yaşıyordum. Bu cehennem gerçek miydi? Kanımdan canımdan insanlar gerçekten enkaz altındalar mıydı? Hâlâ inanmak istemiyordum. Hiç tanımadığım insanlarla aynı kaderi yaşıyordum. İşte o insanlar için karar verdim görevimi devam ettirmeye. Çünkü acı sadece benim acım değildi, acı tüm felaketzedelerin acısıydı. ‘Enkaz başında göğe doğru ağlamak, çırpınmak mı? Yoksa dünyaya açılan bir pencereden yardım istemek miydi doğru olan?’ Hangisi hızlıca hayat kurtarırdı? Hangisi bize yardım ederdi? ‘İçim yanıyor’ deyişinin beden bulmuş hali gibiydik.. ★★★ Kararımı vermiştim. Acımı kalbime gömdüm, yaralarıma tuz bastım ve devam ettim yayınlara. Hem enkaz altındaki yakınlarıma, hem de hiç tanımadığım insanlara söz verdim. ‘Sizi kurtaracağız, enkaz altında kalan herkesi kurtarmak için yayın yapacağız. Ama biz de ekipler gelinceye kadar güçlü durmalıyız. Tek kurtuluşumuz güçlü duruşumuzu sürdürmektir.’ dedim. İlk günden itibaren ailemin yanında olmamı isteyen TV100’deki  yöneticilerim, ‘Acıların sürerken çalışma, başka bir ekip gönderelim, onlar haber geçsinler. Sen enkaz altındaki yakınlarına yardımcı ol’ diye ısrar ettiler. Ancak kalmakta kararlıydım. Çünkü benim memleketimin Hatay’ın yaşadığı felaketi en hızlı şekilde yetkililere duyurmak benim vazgeçemeyeceğim görevimdi. Bir saniye bile bekleyemezdim. Her sokağı her caddeyi biliyordum nasılsa. Oysa enkaz şehirde en büyük sınavı ezbere bildiğim adreslerde vereceğimi tahmin edememiştim... Birçok sevdiğini kaybeden tv 100 muhabiri Gülnur Saydam memleketinden felaketi aktardı... ★★★ Depremin ilk günü canlı yayınlara sabaha kadar devam ettik. Sonraki günlerde de hiç uyamadık. Yardım istiyor, yayın aralarında zaman buldukça yakınlarımın enkazına koşuyordum. Başka enkazlardan ödünç kürek, kazma vs taşıyordum. Maalesef hâlâ arama-kurtarma ekipleri yoktu, itfaiye yoktu, STK’lar yoktu, polis ve asker yoktu! Kanımdan canımdan bir insan, kardeşim, kuzenim Aynur’umu, evlatlarını kurtaracaktık. Ama neyle, nasıl? Liseden arkadaşlarımın enkazları vardı onları da kurtaracaktık. Henüz Antakya’ya gidememiştik halamlar, dayımlar acaba ne durumdaydılar, kuzenlerim nasıllardı? Bir ara onların binalarının da yıkıldığını öğrendim. Ama sağ çıkıp çıkmadıkları konusunda bilgi edinemedim. Telefonlar hâlâ düşmüyordu. O an sadece yaşanılanlar değil, cevap bulamadığım yüzlerce soru da kahrediyordu beni. ★★★ İskenderun ölüyordu resmen, ama henüz kimse yoktu gönüllülerden başka! Bunca çaresizliğin içinde sürekli cehennemin göbeğinden sesleniyorduk canlı yayınlarla. Ama kimse Hatay’ı fark etmiyordu hâlâ. Delirmek üzereydim. Nasıl olur da sesimizi duymazlar, yayınları görmezler, bilmezler? Evet telefon şebekelerinde sorunlar vardı tamam ama askeri birliklerde özel bir iletişim ağı yok muydu? Haberleşmediler mi yetkili kurumlarla? ★★★ Sabaha kadar canlı yayınlar sürdü. Her enkazı gezdim ve sadece belli başlı yerlerde 3-4  kişilik arama kurtarma ekibi ve gönüllüleri gördüm. Özellikle sahildeki önemli kişilerin oturdukları yapıların enkazlarına ilgi yoğundu. Neredeyse var olan tüm arama-kurtarma ekipleri meşhur enkazlardaydı! Ölüm bile zengin fakir ayrımı yapıyordu sanki!!! Saatler ilerledikçe arama-kurtarma ekipleri artmaya başladı ama ekipman sorunu sürüyordu. Gereken araç-gereçleri bulup getirdiğimizde bu kez arama kurtarma ekiplerini kaybediyorduk. Bul bir daha bulabilirsen!.. ★★★ 26. saatte hâlâ hiç uğranılmayan enkazlar vardı. Yan yana 10 enkaz duruyordu ve ‘Ses duyarsanız bizi çağırın’ diyorlardı...  Nasıl yani? Ya yaşıyor ama bağıramıyorsa? Ya da bağırıyor ama onca beton yığını altından ulaşamıyorsa sesi bize? Bu nasıl bir çaresizliğe sürükleyişti bizleri? Her saniyenin önemli olduğu ölüm kalım savaşında Hatay adeta yok sayılıyordu! Şehir yerle birdi. İskenderun Mete Aslan bulvarındaki Şahin Apartmanı’nın enkazından ilk gün sadece orada yaşayanların yakınları, 5 kişiyi çıkardılar kazma ve küreklerle. Nereden mi biliyorum? Çünkü orası kuzenimin ve çocuklarının enkazıydı! Omuzlarımızda halatlarla, kazma kürek taşıyarak biz çıkardık komşularımızı. Ellerimiz parçalandı ama önemi yoktu, keşke kopsaydı da bir canımıza daha sağ ulaşabilseydik, ama olmadı. Çıkanların bedenleri o ağırlığa dayanamamış, yitip gitmişlerdi. Enkaz öldürmese de soğuk hava donduruyordu zaten. ★★★ gün senaryo yine aynıydı. Hatay’da insanlar arabalarında kalıyor, arabası olmayanlar ilikleri donduran soğukta, sokaklarda bekliyorlardı. Limanın yangını gökyüzünü sarıyor, ancak hâlâ arama- kurtarma ekipleri görünmüyordu . günde ara sokaklar girilebilecek gibi değildi. Henüz el sürülmeyen enkazlar vardı... Cenazeler sokaklarda sahiplenilmeyi bekliyordu. Hiç unutmayacağım; kimse çalmasın diye kolunda ziynet eşyası olan bir teyzenin cenazesinin başında nöbet tuttum. Bir amcanın eşiymiş, kızını kurtarmaya gidiyormuş, yanıma yeğenini bırakıp ‘Ne olur bekle!’ diye yalvardı. Karanlıktan korkan ben, zifiri gecede bir cenazenin yanında öylece duruyordum elimde mikrofonla. Asla korkmadım uzun uzun bekledim, sanki boşluktaydım, çünkü o kadar çok benzer görüntüler vardı ki yollarda... Size duyulan güvenin sorumluluğuydu beni orada bekleten... ★★★ günde bile hâlâ resmi kurumların arama-kurtarma ekiplerinin sayısında çok az artış vardı. Gelememişlerdi. Gelenler de enkaz başlarında bekleşen depremzelerle tartışıyorlardı. Bazı gönüllülerin imkanlarıyla tutulan tek tük iş makineleri çalışıyordu. O süreçte bilinçsizce enkaza çıkanı da gördüm, inşaat yıkar gibi enkaza müdahale edeni de. Dayanamayıp haykırdım ‘Durun’ diye! Zira insanlar canlı olabilirdi hâlâ. Belki de bu yüzden bir çok kişi hayatını kaybetti, bunu asla bilemeyeceğiz. Ekipler arasında müthiş bir bilgi kirliliği, sayıları yetersiz kurtarmacılar,  bakılmayan enkazlar, ekipman sorunu... İnsanlığımızdan utandım!  ★★★ Antakya’ya geçtiğimizde savaştan kaçar gibi bir trafik yoğunluğu olduğunu gördük. Antakya felaketlerin en beterini yaşıyordu. Taş üstünde taş kalmamıştı. Tanıdığım tüm sokaklar caddeler enkaz yığınıydı. Atatürk Caddesi, 600 konutlar, Fatih Caddesi, eski Antakya, Köprübaşı ve neredeyse tüm Antakya haritadan silinmişti? Henüz köylere gidememiştik daha. Dayımların evi, halamların sokağı tanınmayacak haldeydi. Hangi sokakta olduğumu bilmiyordum, ezberimde olan adresler önemini yitirmişti. Çünkü enkaz üstünde başka enkazlar vardı. Günlerce tutmuştum kendimi ama artık dayanamıyordum. Aşık olduğum kent yok olmuştu! Akrabalarım neredeydi? Enkaz altındalar da telefonları çekmiyor olabilir miydi? İçim çaresizlikten öylesine yanıyordu ki, anlatamam. İlk kez o zaman yüksek sesle haykırarak ağladığımı hatırlıyorum. Devamı yarın...",https://www.sozcu.com.tr/yakinlarinin-enkaz-altinda-bulundugu-mahser-yerinden-gunlerce-canli-yayin-yapmak-wp7599036
Uğur Dündar,"AFAD 2019 yılında, 26 ilde Kahramanmaraş merkezli 7,5 büyüklüğünde deprem tatbikatı yapmış!..",15 Şubat 2023,"“İçişleri Bakanı Süleyman Soylu’ nun talimatlarıyla start alan ve eş zamanlı olarak Ankara’daki AFAD Afet ve Acil Durum Yönetim Merkezi nden takip edilen Türkiye’nin en büyük deprem tatbikatında senaryo gereği kentte meydana gelen 7,5 büyüklüğündeki depremde, okullar boşaltıldı, enkaz altında kalan vatandaşlar kurtarıldı. Türkiye Afet Müdahale Planı (TAMP) kapsamında, 9-10-11 Ekim 2019 tarihlerinde Kahramanmaraş merkezli gerçek zamanlı ulusal deprem tatbikatı gerçekleştirildi. Tatbikat Doğu Anadolu Fay Hattı’ndaki Kahramanmaraş’ın Pazarcık ilçesinde 9 Ekim 2019 saat 13:22’de meydana gelen 7,5 şiddetindeki deprem senaryosu üzerine toplam 1413 personel, 1 helikopter, 271 araç, 1 arama ve kurtarma köpeğinin katılımıyla icra edildi. ★★★ Adıyaman, Gaziantep, Kahramanmaraş ve Malatya depremden en çok etkilenen iller olarak ulusal seviyede, Kilis, Osmaniye ve Şanlıurfa az etkilenen iller olarak il seviyesinde tatbikatta yer aldı. Bu iller dışındaki 19 il ise birinci ve ikinci derece destek iller ile ulusal seviyede yardım eden iller olarak tatbikata katıldı. Tatbikatı bizzat yöneten Bakan Soylu , Jandarma Genel Komutanlığı’nın telsiz sistemi JEMUS üzerinden iletişim kurduğu Kahramanmaraş Valisi Vahdettin Özkan’dan depremin bölgedeki etkileri ve yürütülen çalışmalarla ilgili ayrıntılı bilgi aldı . Ayrıca tatbikata katılan tüm hizmet gruplarından, depreme ilişkin edindikleri ilk bilgileri paylaşmalarını istedi. ★★★ Afet Yönetim ve Karar Destek Sistemi’nde (AYDES ) toplanan tüm bilgiler, AFAD Başka nlığı Afet ve Acil Durum Merkezi’ndeki ekranlardan takip edildi. Helikopter ve insanlı keşif uçaklarıyla bölgenin durumuna ilişkin havadan elde edilen görüntüler de merkeze aktarıldı. Tatbikat kapsamında, GSM operatörlerinden, vatandaşlara sabit hatlar üzerinden yapacakları görüşmelerin 10-15 saniyeden fazla sürmemesi, iletişim kurmak için internet hatlarını ve kısa mesajı tercih etmeleri yönünde uyarı mesajı göndermeleri istenildi. 3 gün süren ve 26 ilin katılımıyla gerçekleşen tatbikat illerde ve bakanlıkta yapılan değerlendirme toplantısı ile sona erdi...” ★★★ Yukarıdaki bilgileri AFAD’ın resmi web sayfasından derledim. Okuduğunuz gibi, 2019 yılında, Kahramanmaraş merkezli, 26 ili kapsayan 7,5 şiddetindeki (doğrusu büyüklüktür) depreme, 3 gün süreyle gerçek zamanlı bir tatbikatla hazırlanmışlar. Bu tatbikata rağmen, AFAD’ın arama-kurtarma ekipleri yaşadığımız Kahramanmaraş merkezli felaketin üzerinden 48 saat geçtikten sonra ilk müdahalelerde bulunabildiler!.. Ya bir de bu tatbikatı yapmamış olsalardı!..",https://www.sozcu.com.tr/afad-2019-yilinda-26-ilde-kahramanmaras-merkezli-75-buyuklugunde-deprem-tatbikati-yapmis-wp7591912
Uğur Dündar,Her suçlu ardında ya bir iz ya da suç ortağı bırakır!..,02 Şubat 2023,"HALKIN KAÇIRILAN PARALARI NASIL GERİ GETİRİLECEK? Türk Emniyet Teşkilatı’ nın açtığı ilk Yüksek Dedektiflik Kursu ’nu “pekiyi” derece ile bitiren Sarı Osman lakaplı polis şefi babam, çocukluğumuzda masal yerine bize azılı suçluları nasıl yakaladığını anlatır, şaşkınlıktan ağızlarımız bir karış açık dinlediğimizi görünce de “Her suçlu ardında mutlaka bir iz bırakır…Yeter ki olayı soruşturan polis, o izi bulabilsin!..” derdi. ★★★ Televizyon habercisi olarak kamu bankalarını hortumlayanların, tüyü bitmemiş yetim hakkını çalıp kaçanların izlerini, çoğu kimsenin hayatları boyunca adlarını duyamayacakları vergi cenneti adalarda sürdüğümüzde gördüm ki; hırsızlar da arkalarında ya bir iz, ya da bir işbirlikçi bırakıyorlar!.. ★★★ Hemen bir örnek vereyim: 31 Aralık 2004 gecesi... 10 dakika sonra yeni yıl başlayacak.… Bulgaristan’daki Burgaz Limanı yetkilileri eğlenirlerken, yabancı bir teknenin yanaştığını fark ederek ona doğru yöneliyorlar. ‘Rıza Terzioğlu’ adlı lüks tekneye atlayan deniz polisleri, kaptan ve 3 mürettebatın davranışlarından kuşkulanıp yatı aramaya başlıyorlar. Özel bir bölümde yığılı durumdaki battaniyeleri kaldırınca da, top sakallı bir adamla, bir kadının gizlendiklerini görüyorlar. Top sakallı, Belize pasaportlu adamın Yahya Murat Demirel, ABD pasaportlu kadının da eşi Ayşenur Esenler Demirel olduğu anlaşılıyor. ★★★ Murat Demirel’in valizinde kendi fotoğrafı ve “Ali Ahmet Hasan” adına düzenlenmiş sahte Bulgaristan pasaportu ile tanınmamak için kullanacağı 55 çift lens ele geçiriliyor. Bunun üzerine teknedeki herkesi sorgulamak üzere polis merkezine götürüyorlar. Bu arada teknenin sahibi iş insanı Z.A., serbest bırakılmaları karşılığında polislere 100 bin Euro rüşvet teklif ediyor. Ancak polisler bunu reddediyor. Demirel çifti ve Z.A., çıkarıldıkları mahkemede yılbaşı eğlencesi yapmak için denize açıldıklarını, tekne arızalanınca da Burgaz Limanı’na sığınmak zorunda kaldıklarını söylüyorlar. Bu ifadeler üzerine Bulgaristan adli makamları kaçakları Türkiye’ye iade ediyor. ★★★ Egebank’ı yaklaşık 1 milyar dolar hortumladığı suçlamasıyla bir süre cezaevinde kalan, sonra da yargılanmasına tutuksuz olarak devam edilen Yahya Murat Demirel ve eşi, burada da aynı ifadeyi verince, serbest kalıyorlar. ★★★ Murat Demirel Bulgaristan’a kaçmadan önce, orada iş yaptığı bir kişiye kocaman bir sarı zarfı emanet ediyor.O kişinin zarfı kendisine Burgaz’da teslim etmesi karşılığında yüklü bir para vadediyor.Ancak yakalanıp iade edilince, bu plan suya düşüyor. Adam da zarfı Edirne’de bir avukata veriyor. Avukat da Arena’dan mangal yürekli muhabir kardeşim Hatice Demircan’ı arıyor. ★★★ Bu köşenin takipçileri sonrasını iyi bilirler. Özetle hatırlatırsak; sarı zarfın içinden kara para cenneti Cayman Adaları’ndaki bir bankada açılmış gizli hesabın, balmumu mühürlü orijinal cüzdanı ile hortumculuk amacıyla kurulmuş onlarca off shore şirkete ait çeşitli belgeler çıkıyor. ★★★ Tasarruf Mevduatı Sigorta Fonu-TMSF yetkililerine kameralar önünde teslim ettiğimiz hesap cüzdanının peşine düşen TMSF avukatları, uzun bir hukuki mücadele sonucunda ulaştıkları 22 milyon doları Türkiye’ye getirip, Hazine’ye gelir kaydediyorlar. ★★★ Ancak bir süre sonra Murat ve Ayşenur Demirel yine kaçıyorlar. Mahkeme Murat Demirel için kaçak ilanı çıkarıyor. O, demir parmaklıkların ardında olması gerekirken, sırra kadem basıyor. Duyumlarımıza göre, Belize vatandaşı Demirel, ABD’li eşiyle birlikte, Türkiye’den götürdüğü paralarla bu ülkede finans işleri yapıyor ve keyif çatıyor. Türk resmi makamlarınca arandığına dair bir haber de göze çarpmıyor. ★★★ Bu yazıyı okuyan görgü tanığı Türkler, bulunduğu yeri bize haber verirlerse gider, tıpkı Halil Bezmen’e yaptığımız gibi kapısını çalar ve yurda getirilmesinin yolunu açarız! ★★★ Dün belirtmiştim; Millet İttifakı’nın seçimi kazanması halinde milletimizden çalınan paralar ve mal varlıklarının peşine düşülüp, yurda getirilecek. Bu sözü yerine getirmek sanıldığı kadar zor değil. Çünkü her suçlu geride ya bir iz, ya da suç ortağı bırakır. Tıpkı Murat Demirel’in bıraktığı gibi. Tıpkı Emlak Bankası’nı hortumlayan Engin Civan’ın gizli rüşvet hesabını, İsviçre’deki işbirlikçisinin ihbarıyla ortaya çıkardığımız haberde olduğu gibi. Yeter ki istenilsin!..",https://www.sozcu.com.tr/her-suclu-ardinda-ya-bir-iz-ya-da-suc-ortagi-birakir-wp7576940
Uğur Dündar,Açık mektup!..,24 Şubat 2023,"Bugün gerilere gidiyor ve 17 Ağustos 1999 Büyük Marmara depreminden sonra dönemin Başbakanı merhum Bülent Ecevit’ e yazdığım açık mektubu birlikte okuyoruz. ★★★ Sayın Bülent Ecevit, Yüzyılın felaketi sayılan depremden bu yana, olağanüstü bir tempoyla çalışıyor, uykusuz, belki de kabus dolu geceler geçiriyorsunuz. Binlerce vatandaşımızın ölümü, on binlerce insanımızın yaralanmasına neden olan felaketin, duyarlı bünyenizi derinden sarstığını, TV ekranlarına yansıyan yorgun ve kederli bakışlarınızdan anlıyoruz. ★★★ Ancak aynı ekranlar giderek hırçınlaştığınızı, engin hoşgörünüzü yitirmeye başladığınızı ve toplumda geniş saygı gören olgun, bilge devlet adamı özelliğinizden uzaklaştığınızı da gösteriyor. Örneğin; deprem bölgelerinden gelen bazı haberlere tepki gösterirken, size yakışmayan bir üslupla ‘‘Bir kısım basın!’’ demeniz, bununla yetinmeyip RTÜK’ü göreve davet etmeniz, hışımla toplanan RTÜK üyelerinin de Kanal-6 Televizyonu’nu bir hafta süreyle kapatmaları, sizin adınıza çok talihsiz gelişmeler oldu. Bu ceza, özellikle dünya kamuoyunda, hükümetin felaket karşısındaki aczinin tescili şeklinde değerlendirildi. ★★★ Sayın Ecevit, Dürüst kişiliğinizden aldığım cesaretle bazı gerçekleri hatırlatmayı hem gazetecilik mesleğinin, hem de yurttaş olmanın gereği sayıyorum: Toplumda, ‘‘Karaoğlan’’ fırtınası estirdiğiniz yıllarda adına ‘‘Bozuk düzen’’ dediğiniz, toprak ve yapı yağmacılığına dayalı kokuşmuş sistem, depremle birlikte enkaz altında kaldı. Vatandaş onca acı arasında depremi felakete dönüştüren asıl büyük nedenin, sistemin ta kendisi olduğunu gördü. Popülist ve Makyavelist politikacıların çıkar hesaplarına uygun geldiği için bugüne kadar yaşatmayı başardıkları, adam kayırmacılığa, adaletsizliğe, bilgisizliğe, yolsuzluğa, rüşvete ve hırsızlığa prim veren kokuşmuş yağmacı sistem, felaket karşısında aciz duruma düştüğü gibi, size ve hükümetinize duyulan güveni de kökünden sarstı... ★★★ Oysa hırçınlaşmak yerine, ‘‘Bazı politikacıların devleti küçültelim derken, devletin organizasyon yeteneğini ve aktif müdahale gücünü yok ettiklerini’’ söyleyebilir, bu zaafı gidermek için büyük uğraş verdiğinizi açıklayabilirdiniz. TV haberlerine kızıp, yangına körükle giden, vur deyince öldüren RTÜK’ü göreve çağırmak yerine, ekrandaki acı gerçekleri, yağmacı sistemi halka anlatmanın aracı olarak kullanabilirdiniz. Ne yazık ki böyle yapmayıp, tarihe sansür koyduran ‘‘Gazeteci Başbakan’’ olarak geçme talihsizliğine uğradınız. ★★★ Sayın Başbakan, Ekonomide ilerlemeyi ve ulusal gelirin hakça paylaşımını bir pranga gibi engelleyen bu yağmacı sistemin mimarı siz değilsiniz . Bazı grupları müthiş zengin eden, ama aynı zamanda fakirleşmenin de nedeni olan, toprak ve yapı spekülasyonuna dayalı sistemden en ufak bir çıkar sağlamadığınız gibi, devlet olanaklarını kullanarak, kardeşlerinize, yeğenlerinize, kayınbiraderinize ve şaibeli kişilere vurgun yaptırmadınız. Aksine zor olanı başardınız ve tertemiz kaldınız. ★★★ Kamuoyu, depremi felakete dönüştüren asıl felaketin, yani sistemin sorgulanma zamanının artık geldiğine inanıyor ve radikal değişim bekliyor. O halde ne duruyorsunuz Sayın Ecevit? Devrimciliğe giden yol, uluslararası tahkime imza atmaktan değil, depremle birlikte çöken kokuşmuş sistemi değiştirmekten geçiyor. Bu tarihi fırsatı kaçırmayın. Yaraları sararken, hiç olmazsa bu kez, yaraya neşter atmayı ihmal etmeyin. Bundan böyle depremde ölmek, Türk insanının yazgısı olmasın. Yaralarımızın bir an önce sarılması dileğiyle içten saygılar sunuyorum.” ★★★ Okuduğunuz 29 Ağustos 1999 tarihli mektubun üzerinden 24 yıl geçti. Yaşadığımız son felakette yüreğimiz yanarak bir kez daha gördük ki; bu süre içinde liyakatsızlığın adeta yükselen değer haline getirilip, bilimsel aklın terk edildiği yalnız ve güzel ülkemizde depremde ölmek, maalesef insanımızın yazgısı olmuş!.. Daha çok şey yazılabilir ama inanın içimden gelmiyor! Yanlışları söyleyip, anlatmaktan dilimde tüy bitti! Ama dinleyen kim? Ulusumuzun başı sağolsun...",https://www.sozcu.com.tr/acik-mektup-wp7601271
Uğur Dündar,Bugün susmak!..,10 Şubat 2023,"“Depremin ilk saatlerinde ortada olmayan “devletlu” zevat, aradan saatler geçtikten sonra her köşe başından başlarını uzatıyor. İş yapmak adına bildikleri tek şey, açıklama yapmayı kesintisiz bir biçimde sürdürmek. Yapılan işlerin ne kadar beceriksizce yapıldığını tespit edenlere görünürde kırgınlık ifade eden “yetkililer,” el altından da gözdağı veren bir tutumu, devletin âli menfaatlerini korumanın tek göstergesi gibi sunmanın gayreti içindeler. ★★★ Oysa tek âli görevi toplumun hayat hakkını korumak olan devlet, tam bir şaşkınlık içine düşerek toplumu büyük bir felaketle baş başa bıraktı. Kırılan gururunu tamir etmek kaygısından arta kalan kırıntıları enkaz kaldırma ve kurtarma faaliyetlerine dönüştürmeye çalıştığında ise iş işten çoktan geçmişti... ★★★ Devletin bütün imkanlarıyla ve başarıyla olaya müdahale ettiğini söyleyen Başbakan, depremin ilk saatlerinde kendi bakanlarına bile telefonla ulaşamadığını söyleyerek yetkililere radyo ve televizyon aracılığıyla talimat vermeye çalışıyordu ... Kendisine en çok ihtiyaç duyulduğu anda “kamu otoritesi” kapsama alanı dışına çıkmış ve yetkililer, pili bitmiş bir uzaktan kumanda aletine dönüşmüştü. Apaçık ortada olan ve karşılıkları can kaybıyla, Türkiye’nin en az yirmi yılına mal olacak mal kaybıyla ödenen ihmalleri ve beceriksizlikleri dile getirenleri “şaibeli” duruma düşürmeye çalışmaktan başka bir gayreti hâlâ görünmüyor resmi sözcülerin . Kendi sorumluluğunu örtbas etmek isteyen devlet erki hâlâ meseleyi mümkün olduğunca sumen altı etmeye harcıyor enerjisini. ★★★ Sanki ortadaki tek sorun, milletin baş başa kaldığı yıkımın bir ucundan devlet kurumlarına da bulaşmış olması . Sanki sadece halkın oturduğu binalar yıkılsa ve sarsılmaz bir kudret ve eleştirilmez bir erk kaynağı gibi görünmeyi seven devlet bu felaket karşısında yara almamış olsaydı, mesele kalmayacaktı. Milleti himaye edilmeye ve yol gösterilmeye muhtaç bir topluluk olarak gören devletçi bakışın rahatsız olduğu konu, aslında gerçekten neyin nasıl yapılması gerektiği konusunda yol gösterilmeye muhtaç olanın devlet olduğunun ortaya çıkmış olması sanki . Yoksa insanların canları niye kurtarılmadı diye kamu otoritesini eleştirenlere ya da canları kurtarılma ihtimali olanlara bir an evvel ulaşılması için seslerini yükseltenlere bu derece şiddetle karşılık verilmesinin ne anlamı olabilir? ★★★ Bu depremle birlikte ortaya çıkan mekanizmalar ve ilişkiler, meselenin sandığımızdan daha vahim olduğunu ortaya çıkardı. Uzun zamandır normal hayatı olağanüstüleştirerek yaşamayı kanıksadığımız için, belli ki, içine düştüğümüz kıskacın vahametini algılamakta zaafa düşmüşüz. Çok basit ama bir o kadar da acı olan şu: Türkiye yönetilemiyor. Ve, yönetemeyen, yönetmesi mümkün olmayan bir mekanizmanın yönetiyormuş gibi yapması binlerce cana mal oluyor. Eğer bugün birilerinin fiyakası bozulmasın diye söylenmesi gerekenlerin “milli birlik ve beraberlik” nutuklarının altında ezilmesine göz yumarsak; bugün susarsak, bu çarpık mekanizma yüzünden yüzlerce insanın ebediyen susmasına ortak olmuş olacağız...” ★★★ Virgülüne bile dokunmadığım bu yazı, Adalet ve Kalkınma Partisi (AKP) sözcüsü Ömer Çelik tarafından, 17 Ağustos 1999 depreminden hemen sonra kaleme alınmış. AKP’nin birikimli, entelektüel isimlerinden biri olan Çelik’in yazısındaki “Başbakan” sözcüğünü çıkartıp okuduğunuzda, sanki bugünler için kaleme alınmış duygusuna kapılıyorsunuz. Çünkü her şey birebir örtüşüyor, hatta felaketzedeler, 17 Ağustos 1999 depreminden çok daha kötü koşullarda hayatta kalma mücadelesi veriyorlar. İhmaller ve beceriksizlikler silsilesi 17 Ağustos’u gölgede bırakıyor! (Çünkü o depremde daha ilk saatlerden itibaren asker, kurtarma çalışmasına başlamıştı.) Ve tam da onun dediği gibi; Türkiye yönetilemiyor!.. ★★★ Evet bu deprem çok daha büyük ve yıkıcıydı. Ama elimizi vicdanımıza koyup söyleyelim: Bu ağır, dayanılmaz tablonun ortaya çıkmasında Marmara Depremi’nden hiç ders alınmamış ve bir felaket anında görev yapacak en kritik kurumlara liyakatın ‘L’sine sahip bulunmayan kişilerin getirilmiş olmasının çok büyük payı yok mu?.. Yazılıp çizilecek çok şey var ama, bu acı günde susalım!..",https://www.sozcu.com.tr/bugun-susmak-wp7586553
Uğur Dündar,Ailecek acımız büyük...,04 Şubat 2023,Uzun süredir hastalıkla mücadele eden kız kardeşim Gülten’i kaybettik. Çarşamba gününe kadar izninizi rica ediyorum...,https://www.sozcu.com.tr/ailecek-acimiz-buyuk-wp7579363
Uğur Dündar,Doğan Kardeş!..,16 Şubat 2023,"Yıl 1939... Henüz 10 yaşındaki bir çocuk Türkiye ’den, İsviçre’de, Alp Dağları’nın eteklerindeki küçük bir kasabaya, yatılı eğitim için gönderildi. Birçok ülkeden gelen öğrencilerin eğitim gördüğü okulun bir bahar gezisi sırasında, çocukların üzerine çığ düştü. Feci olayda 28 öğrenci hayatını kaybetti. Bunlardan ikisinin cesetleri hiçbir zaman bulunamadı. Türkiye’den gelen o çocukla İsviçreli arkadaşı Dapio hâlâ kayıptır!.. ★★★ Türkiye’den giden çocuğun babası, oğlunu o yaşta yurt dışına gönderdiği için, kendisini hep suçladı ve 1991 yılındaki vefatına kadar tarifsiz acılar çekti. Yitirdiği oğlu adına, çığın düştüğü Films kasabasındaki yere, ellerini Alp’lere doğru uzatmış bir çocuk heykeli yaptırdı. Beyoğlu’nda aldığı apartmana da oğlunun adını verdi: Doğan Apartmanı!.. ★★★ Ayrıca oğlunun hatırasına, Türkiye’de 3 kuşak boyunca ilgi ile okunan Doğan Kardeş dergisini yayınlattı; Bu acılı ve pişman baba, Yapı ve Kredi Bankasının kurucusu Kazım Taşkent idi. 1945-1993 yılları arasında aralıklarla yayımlanan Doğan Kardeş; Suna Kan, İdil Biret gibi uluslararası üne sahip sanatçıların yanı sıra, yüz binlerce çocuğun eğitimine ve sosyalleşmesine ciddi katkılar sağlayan, başarılı bir çocuk dergisiydi. Düzenlediği çocuk romanı yazma yarışmaları ve çeşitli etkinliklerle, ülkemizdeki çocuk edebiyatının gelişimine büyük destek verdi. Dergi, özellikle Vedat Nedim Tör yönetiminde çıktığı ilk 20 yıllık süre içerisinde, çocuk gündeminin belirlenmesinde etkili oldu. Şimdiki gençler bilmezler ama bizim kuşaklar ve orta yaşlıların hafızalarında, Doğan Kardeş’in unutulmaz izleri vardır. ★★★ Olur da bir gün, hele bir bahar günü, yolunuz İsviçre Alpleri’ne düşerse eğer, eğilip bir kır çiçeğini koklayın. Ama koparmayın. Sonra gökyüzüne bakın. Belki ufacık bir gülüş geçer bulutların üzerinden. O gülüş , Doğan çocuğun ve kazalarda, depremlerde yitirdiğimiz tüm çocuklarımızın gülüşüleridir... ★★★ Onun ve son felakette aramızdan ayrılan meleklerimizin mekanları cennet olsun...",https://www.sozcu.com.tr/dogan-kardes-wp7593071
Uğur Dündar,Felaket bağırarak geldi!..,12 Şubat 2023,"“Elazığ ’ın Gezin İlçesi’nde, 3 yurttaşımızın can verdiği Mavi Göl  apartmanı, Van depreminin ardından kontrol edilmiş (!) ve “az hasarlı” raporu verilmiş! Yani “oturulabilir” denilmiş! Oysa Gezin’de 3 dönem Belediye Başkanlığı yapan Fethi Aydın’ a göre bu yapının oturulamayacak durumda olduğunu görmek için uzman olmaya gerek yokmuş. Çünkü zaten eğri duruyormuş!..Her deprem sonrasında herkes “Acaba yıkıldı mı” diyerek oraya koşuyormuş!.. ★★★ Enkazın kaldırılması sırasında ekranlara yansıyan malzeme kalitesizliği de hiç yabancımız değil. Çimentosu eksik, kum yığını betonlar, incecik demirler... Hangi şehirde olursa olsun, tüm yıkıcı depremlerin ardından, ekran başında kayıplarımıza ağlarken karşımıza çıkan görüntüler... En acı en dayanılmaz olanlarından birini hemen hatırlatayım: ★★★ 1 Mayıs 2003... O gece, Bingöl merkezli 6,4 büyüklüğündeki depremde, 177 yurttaşımız hayatlarını kaybediyor. Ve ertesi akşam, 84 öğrenci ve 1 öğretmenin enkaz altında kaldıkları Çeltiksuyu Yatılı İlköğretim Bölge Okulu’ndaki (YİBO) kurtarma çalışmalarını izliyorum. Görüntü öylesine yürek yakıcı ki; çevredeki herkesin gözyaşları adeta yağmur gibi yağıyor. Çünkü okulun yapımı sırasında beton yerine kum, demir yerine de tel inceliğinde malzemeler kullanıldığı görülüyor.Yavrularımızın canlarını depremin değil, malzeme hırsızlıklarının ve onlara göz yuman, denetimden sorumlu sorumsuzların aldığı hemen anlaşılıyor. ★★★ Yıllar süren yargılamadan sonra okulu fay hattı üzerinde ve depreme dayanıksız olarak inşa eden müteahhit Şeref Bozkış’a 3.5 yıl, mühendis İsmet Elhakhan’a ise 2.5 yıl hapis cezası veriliyor. Bu karar, evlatlarını kaybeden aileler için ikinci büyük deprem oluyor. YİBO’da 2 çocuğu ölen Özcan Sinan hakkını helal etmediğini söylerken, kızını yitiren Alaattin Harmancı da “Karar, benim için ikinci bir deprem oldu” diyor. ★★★ Gökhan ve Şeyhmus Sinan adlı iki çocuğu enkaz altında kalan acılı baba Özcan Sinan, okulun inşaatında çalıştığını belirterek şu tüyler ürpertici iddialarda bulunuyor: “ Bayındırlık’tan gelen elemanlar aldıkları rüşvetle işi kontrol etmeden uygunluk belgesi verdiler. O görevlilere 20 TL verin, yarı beton ve yarı çimento kullanın, hiçbir şey demezler! Okul daha yapılırken orada bekçi vardı, o da konuşsun. Okula gelen demir ve çimento camiye döküldü. 20 ton betonu eksik olan, yetersiz demir kullanılan yapı ayakta kalır mı? Hakkımı helal etmiyorum!..” ★★★ Kızı Ruken Harmancı’yı yitiren Alaattin Harmancı da Yargıtay’ın onadığı kararla yıkıldığını ifade ederek, “Benim için ikinci bir deprem oldu. Bingöl deprem bölgesidir. YİBO’nun deprem fayının üzerinde kurulması menfaatçilerin işine geliyordu. Yargıtay’ın kararına saygı duymuyorum. Bu tür karar verenlere saygı duymuyorum. Bu inşaata onay veren İl Bayındırlık Müdürlüğü mühendisleri, kili getirip kum yerine kullananlara göz yuman mühendisler nerede? Ankara’daki bürokratlar nerede? Asıl suçlu piyasada dolaşıyor. Suçlu iki kişi değil. Ankara’da tur atanlar nerede? Ben bu adalete baş kaldırıyorum” diyor!.. ★★★ Bozkuş 1.5 yıl, Elhakhan ise 1 yıl cezaevinde kaldıktan sonra tahliye ediliyor!.. ★★★ Oysa tüm depremlerdeki yıkımların nedeni çok açık!.. Malzeme hırsızlığı ve bunları ortaya çıkarmakla görevli olanların rüşvet karşılığında korkunç sonuçlar doğuracak bu durumlara göz yummaları!.. Kısacası deprem öldürmüyor, hırsızlık ve rüşvet ürünü binalar öldürüyor!.. Türkiye genelindeki sayısız Mavi Göl apartmanı da, bazılarının deyimiyle “kaderlerini”, yani yıkılacakları deprem gününü bekliyor!..” ★★★ Okuduğunuz satırları 29 Ocak 2020 tarihinde bu köşede yayımlanan yazımdan (biraz kısaltarak) alıntıladım. Demem o ki; bağırarak gelen bu felaketi görmek için kahin olmaya gerek yoktu!..",https://www.sozcu.com.tr/felaket-bagirarak-geldi-wp7588905
Uğur Dündar,26. Genelkurmay Başkanı İlker Başbuğ: “Hatay’ın deprem sonrasında demografik yapısını korumak Atatürk’e olan borcumuzdur!..”,02 Mart 2023,"Türk Silahlı Kuvvetlerinin 26. Genelkurmay Başkanı İlker Başbuğ ile yaptığımız söyleşinin dünkü bölümünde Sayın Başbuğ, Atatürk’ün Hatay sorununu neden şahsi davası olarak kabul ettiği ve bunun çözümü için nasıl mücadele sergilediğini tarihi belgeler ışığında, kapsamlı ve anlaşılır biçimde ortaya koydu. Böylece Mustafa Kemal Atatürk’ün ne kadar büyük bir lider olduğuna bir defa daha şahit olduk. Söyleşimizin bugünkü bölümünde ben sözü yine kendisine bırakıyorum: İlker Başbuğ ★★★ İLKER BAŞBUĞ (İ.B.): Mustafa Kemal Atatürk’ün Hatay sorununun çözümünde takip ettiği strateji “Kararlılığın sergilendiği caydırıcılık stratejisi” dir. Bu strateji bir “kriz yönetimi ” olarak uygulanmıştır. Emsalsiz bir kriz yönetimi örneğidir . Biliyorsunuz, MEF Üniversitesi’nde “ 20. Yüzyılda Tarihe Geçen Liderler Üzerinde Saha Çalışması” adı başlığı altında bir yan dal, seçmeli ders yürütüyoruz. 7 Mart 2023 günü yapacağımız derste genç öğrenci arkadaşlarımızla, kriz yönetiminde liderlik konusuna örnek olarak, Atatürk ve Hatay sorununu ele alacağız. ★★★ 6 Şubat 2023 günü Kahramanmaraş merkezli depremler nedeniyle güzel ülkem Türkiye, Cumhuriyet tarihinin en acı günlerini yaşadı . On binlerce insanımız hayatını kaybetti. Yüz binlere yakın insanımız yaralandı. Bu deprem, can kayıplarının dışında, 11 ilimizde büyük maddi zararlara da neden oldu. 14 Şubat 2023 günü söylediğim gibi Türkiye bir deprem kuşağı üzerinde oturuyor. 6 Şubat 2023 günkü deprem felaketi karşısında yaşadığımız eksiklikleri ve yetersizlikleri süratle tespit etmek ve bu noksanlıkları giderici çareleri hemen almak zorundayız . Bilim insanlarımıza göre; maalesef başta İstanbul olmak üzere İzmir gibi büyük illerimizde de deprem tehlikesi vardır . Bu depremlere hazırlıklı olamazsak, karşılaşacağımız sonuçlar bugünkünden daha ağır olabilir. Felaketin yıkıma uğrattığı bölgede çok önemli şehirlerimiz var. Bu şehirlerimiz, ekonomik, sosyal, tarihsel ve kültürel açıdan emsalsiz yöreler. Bu şehirlerimizdeki; sosyal, ekonomik, tarihsel, kültürel ve demografik yapıya zarar vermeden, bu yapıların değişimine neden olmadan onarmalıyız, yenilemeliyiz. ★★★ Tarihsel, kültürel ve demografik yapısıyla Hatay, coğrafi konumuyla da stratejik bir önemdedir. Hatay, Türkiye’ye Doğu Akdeniz’de bir durum üstünlüğü sağlamaktadır. İskenderun Körfezini adeta bir Türk Körfezi haline getirmektedir. Diğer şehirlerimizde olduğu gibi bu güzel şehrimizden de göçler yaşanmaktadır. İnsanlar göç etmektedir. Ancak bu göç edenlerin uygun şartların oluşumu ile geriye dönüşleri sağlanmalıdır. Hatay’ın demografik yapısında değişime neden olabilecek sonuçlardan kaçınılması, zorunludur. Hayatidir . Bu bizim aynı zamanda Atatürk’e karşı olan bir borcumuzdur .",https://www.sozcu.com.tr/26-genelkurmay-baskani-ilker-basbug-hatayin-deprem-sonrasinda-demografik-yapisini-korumak-ataturke-olan-borcumuzdur-wp7607905
Uğur Dündar,Deprem bölgesinde bir iyilik meleği!..,16 Mart 2023,"Felaketin dördüncü günüydü. Kahramanmaraş’ta, dayanılmaz acılara yüreklerimiz yanarak tanıklık ediyorduk. Dayanamıyorduk, çünkü iş makineleri dev kepçelerini enkaza saplıyor, toz duman arasında, molozlarla birlikte kurbanların cesetlerini de çıkarıyorlardı. Oracıkta torbalara konulan her cenazenin bulunuluşunda, günlerdir uyumadan, sadece yaktıkları ateşlerde ısınarak son bir umutla bekleşen kalabalıktan çığlıklar yükseliyor, yakınlarını kaybedenlerin feryatları dinmek bilmiyordu. Güneşin devrilip ayazın kol gezmeye başladığı saatlerde onu gördüm. Sakalları uzamıştı, yorgundu. Meğer bir kamyon dolusu erzak ve ilaç getirmiş. Neler getirdiğini sorduğumda sıkılıyor, mahcubiyetini gizlemeye çalışarak başka şeyler anlatıyordu... Yardım malzemelerini kimselere göstermeden dağıttı ve gitti. ★★★ Dün öğrendim ki üç haftadır Hatay-Arsuz’da imiş...İYİ Parti’nin önde gelen başarılı isimlerinden Dr. Turhan Çömez’in kurduğu sahra hastanesinde gönüllü genel cerrah olarak çalışıyormuş. Kendisiyle birlikte halk sağlığı uzmanı olan eşi de oradaymış. Yaşamlarını insanı yaşatmaya adayan bu değerli ailenin yetişkin kızları da , yurt dışındaki görevini bırakarak Antakya’ya koşmuş. O da, İspanyolların kurduğu sahra hastanesinde tercümanlık yapıyormuş. ★★★ Birlikte çalıştığı bir hekim arkadaşı anlattı. Depremde tanıdıkları bir çocuk doktoru, iki evladıyla birlikte enkaz altında kalmış . Doktorun kolu sıkışmış çekemiyormuş. Çocuklar da “Baba kurtar bizi!” diye yalvarıyorlarmış . Doktor bakmış kurtaramayacak, orada bulduğu enkaz parçalarıyla kolunu kesmeğe uğraşmış ama başaramamış. Çocukları da arama kurtarma ekiplerinin gecikmesi nedeniyle gözünün önünde hayatlarını kaybetmiş. Enkaz altından çıkarıldığında doktorun ilk sözü şu olmuş: “Bu kolumu kesip alın. Onu kullanamadığım için çocuklarımı kurtaramadım. Artık bundan sonra kolum olsa neye yarar!..” ★★★ Bir başkası ise deprem anında iki çocuğunu kucaklayarak kaçmaya çalışırken ev üzerlerine yıkılmış. Ama o, canının parçası yavrularını kucağından bırakmamış. Neden sonra çıkarıldıklarında baba yaşıyormuş ama çocuklar, için çok geçmiş. Bu öyküleri anlatmaya devam edersem yazıyı bitiremeyeceğim... ★★★ Sözünü ettiğim iyilik meleğinin adı Dr. Ceyhun İrgil. 25. dönemde CHP’den Bursa milletvekilliği yaptı. Devam etmesi için başlatılan kampanyalara rağmen “Ben halkımdan bir dönem için oy istedim. Devam edersem sözümü tutmamış olurum” dedi. Öylesine seviliyor ki, istese ömür boyu vekil seçilebilirdi. Sonraki yıllarda Bursa’ ya şahane müzeler kazandırdı. Örneğin Türkiye’nin ikinci Sağlık Müzesi onun gayretleriyle Nilüfer ilçesinde açıldı. ★★★ Abartısız söylüyorum; hayatımda bu denli tevazu sahibi ve dürüst başka birine rastlamadım. Bunları yazdığımı bilse, inanın bana kırılır. Ama ben Andre Gide’in şu deyişinin doğruluğuna inananlardanım: “Bir güzellik unutulacağına birçok kez tekrarlanmalı...” Evet anlatılsın ki, örnek alınsın, Dr. Ceyhun İrgil’ler çoğalsın...",https://www.sozcu.com.tr/deprem-bolgesinde-bir-iyilik-melegi-wp7622128
Uğur Dündar,Gel de akıl sağlığını koru!..,29 Mart 2023,"60’lı yıllar... Anadolu kentlerimizin birisindeki ruh ve sinir hastalıkları hastanesinde tedavi gören hastaların büyük çoğunluğu bir yolunu bulup firar ediyor. Panikleyen personel korku ve telaşla başhekime koşup “Hocam, 423 akıl hastamız kaçtı! Ne yapacağımızı bilemiyoruz, perişan durumdayız” diye haber veriyor. Deneyimli başhekim biraz düşündükten sonra  “Bana bir düdük bulun” diyor. Düdük gelince de personelin sırayla arkasına geçmelerini  istiyor. Böylece başhekim önde, personel arkada, arada bir düdük çalıp, “çuf çuf” diyerek kent caddelerinde dolaşmaya başlıyorlar. Trencilik oyununda çok geçmeden kuyruk uzuyor. Kuyruğu gören akıl hastaları da oyuna katılıyor. Başhekim tüm hastaların geldiğini görünce yönünü hastaneye çeviriyor ve kaçakların kazasız belasız hastaneye dönmeleri sağlanıyor. ★★★ Ama asıl şaşırtıcı durum, akşam koğuşlarda yoklama yapılınca ortaya çıkıyor. Zira 423 olması gereken hasta sayısının 750’ye ulaştığı anlaşılıyor!.. ★★★ Bu hikayeyi bugün neden anlattığıma gelince... Seçim takvimi ilerledikçe, hemen her gün, akıllara durgunluk veren olayların sanki olağan şeylermiş gibi yaşandığını görüyoruz. Örneğin, Hatay-Defne’de devlet hastanesinin temeli atılıyor ama kısa süre içinde bunun gerçek bir temel olmadığı, törenle dökülen betonun boşlukta kaldığı ortaya çıkıyor!.. Konu sosyal medyaya yansıyınca da bir iş makinesi temeli (!) alıp gidiyor!.. ★★★ Bunun gibi inanılması zor pek çok olayın sanki normalmiş gibi geçiştirilmesi, bu vahim gidişata kafa yoran yurttaşların akıl sağlıklarını korumalarını da, biraz daha güçleştiriyor. Şimdi size soruyorum: 60’lı yıllardaki bu olay günümüzde yaşanmış olsaydı, acaba kaç kişi trencilik oynardı? Tahmininizi bilemem ama bana kalırsa, kent nüfusunun yarısından fazlası “çuf çuf” diyerek hastanenin yolunu tutardı!..",https://www.sozcu.com.tr/gel-de-akil-sagligini-koru-wp7636096
Uğur Dündar,Doğru Parti’den alkışlanacak karar...,15 Mart 2023,"Siyasetin her gün değişen gündeminde geçen hafta sonu bir seçim ittifakı tam imza aşamasında dağıldı. Deneyimli ve dürüst siyasetçi Rıfat Serdaroğlu’nun Genel Başkanlığındaki Doğru Parti, Zafer Partisi ve Adalet Partisi ile sadece milletvekili seçimleri için yaptığı ittifak çalışmalarına, son anda Zafer Partisi’nin cumhurbaşkanı adayı gösterme ısrarı üzerine, “Bu girişim Recep Tayyip Erdoğan’ın işine yarar” diyerek son verdi. ★★★ Doğru Parti’nin Ekonomiden Sorumlu Genel Başkan Yardımcısı Meriç Köyatası ile gazetecilikte 35 yıl öncesine dayanan arkadaşlığımız, dostluğumuz var. Meriç, Türkiye ve dünya ekonomisini yakından izler, çalışmalar yapar ve öneriler getirir. Zaman zaman da bana mektup yazar. Ben de onları bu köşede sizlerle paylaşırım. İşte yeni mektubu: ★★★ “Sevgili Uğur, Gazeteci kimliğimle Türkiye ekonomisi için yazıp çizdiklerimizin daha etkili olabilmesi için siyasete de girdim. Amacım, Türkiye’deki çoğu yetişmiş ve aydın kesimin ‘ Beni siyasete bulaştırma’ kolaycılığından çıkması ve siyasete ağırlıklarını koyarak Türkiye’nin sorunlarına sahip çıkılabileceğini göstermekti. Hala aynı düşüncedeyim. Siyaseti, “bulaşılacak değil, ülke sevgisi için sorumluluk alınacak” bir uğraş olarak görüyorum. Siyasette kişisel çıkarlar yerine ilkeleri önemli hale getirirsek ve buna göre örgütlü bir toplum olursak, birçok sorunu çok daha kolay çözeriz. Bizim Doğru Parti olarak ilkelerimiz ve politika yapma amacımız, başta laiklik ve bölünmez bütünlük olmak üzere, Türkiye’de Gazi Mustafa Kemal Atatürk’ün ilke ve devrimlerini yeniden egemen kılmaktır. Ekonomide, emperyalizmin ve neoliberalizmin boyunduruğu altına giren Türkiye’mizde kamucu planlı kalkınma modeli ile hep birlikte üreten, ürettiğini adil bir şekilde bölüşen güçlü bir sosyal devlete ulaşmaktır. Güçlü bir sosyal devlet dediğimiz zaman, toplumun enflasyon altında ezilmediği, devletin her vatandaşına iş bulabildiği, iş bulamadığına sadaka değil, devletin borcu olarak sosyal yardım yaptığı, kaliteli eğitim ve kaliteli sağlık hizmetlerinin tamamen parasız olduğu, emeklinin, işçinin, memurun, çiftçinin, kendi emeği ile geçinen küçük esnaf ve sanatkarın kazancı ile rahatça geçinebildikleri, öğrencilerin, engellilerin ve çalışamayacak durumda olanların da, sosyal yardım ve burslarla temel gereksinimlerini karşılayabilecekleri bir ekonomik modelden söz ediyoruz. ★★★ Türkiye’nin, yer üstü ve yer altı tüm kamusal kaynakları, ekonomideki olanakları ve potansiyeli, üç beş kişiye peşkeş çekilmeyip doğru planlanıp doğru yönetildiğinde, nüfusumuzun tamamına refah ve zenginlik sağlayabilecek potansiyele sahip. Bize sorulan soru şudur : “Neden üçüncü bir ittifak arayışına girdiniz ve şimdi neden çıkıyorsunuz?..” Cumhur İttifakı, başından beri Atatürk Cumhuriyeti ve değerleri ile kavgalı. Millet İttifakı’nda da, Türkiye Cumhuriyeti’nin kuruluş felsefesini güçlü bir şekilde göremedik. Her iki ittifak, Türkiye’nin yeniden yapılandırılmasında 1921 Anayasasının temel alınacağını vurguladı. Oysa Kurtuluş Savaşı’nı yönetmek için çıkarılmış 1921 Anayasası, Cumhuriyet’in kurulmasıyla birlikte 1924 Anayasası ile değiştirildi. Daha sonraki yıllarda yapılan eklemelerle 1924 Anayasası, laikliğin ve ülkenin bölünmez bütünlüğünün garantisi oldu . 1921 Anayasası, bir savaş dönemi anayasasıdır ve laiklik ile ülkenin bölünmez bütünlüğünü koruyucu maddeler içermez . O nedenle üçüncü bir ittifak arayışına girdik. Cumhurbaşkanı adayından önce milletvekilliği ittifakını konuştuk. Ülkemizin bekası, bölünmez bütünlüğü ve laikliğin korunması bakımından, Türkiye’nin önceliği, bir an önce demokratik yollardan Recep Tayyip Erdoğan’dan kurtulmaktır. Son anda cumhurbaşkanı adayı çıkarmanın, bu süreçte, Erdoğan’a yarayacağı düşüncesindeyiz. Bizim için önemli olan siyasal ilkelerdir. Yukarıda özetlediğim bu ilkeleri her fırsatta ve zeminde savunacağız ve paylaşacağız. ★★★ Ekonomide, yukarıda temel ilkelerini vurguladığım çok güçlü bir Yol Haritası çıkardık . Modelimiz bir bütünlük içinde, Atatürk’ün aydınlanma devrimlerinin ruhunu taşıyan güçlü bir eğitim devrimine, yeniden güçlü bir Devlet Planlama Teşkilatı oluşturulmasına ve adil vergi-maliye politikaları üzerine kurulu . Özellikle; bir bütün olarak bakıldığında, tarım-tarımsal alan ve su havzaları yönetimi- kentten kırsala dönüş-kırsal kesimde kentleşme- sosyal konut ve yeni tarımsal yerleşim alanları-kooperatifçilik-toprak reformu-yeni kuşak Köy Enstitüleri- yem gübre gibi tarımsal girdi sanayileri ile işlenmiş tarım ürünleri ve gıda sanayi politikaları, yeniden aydınlanma devrimleri-eğitim-ekonomik kalkınma-kentlerin sosyal, kültürel ve ekonomik dokusundaki değişimin öncüsü olarak gençlik politikaları, Devlet Planlama Teşkilatı öncülüğünde, genç ve kadın girişimciler için devlet-genç, kadın girişimci ortaklığı, yine Devlet Planlama Teşkilatı öncülüğünde Atatürk dönemi sanayileşme modelinin günümüz şartlarına uyarlamasıyla ileri teknoloji ve yatırım malları sektörlerinde, büyük ölçekli devlet-özel sektör ortaklık modelleri, sadece kamu harcamaları için değil, tasarruf ve yatırım dengesi açısından vergi politikaları geliştirerek, dış borç yerine kendi kaynaklarına dayalı kalkınma modeli... Türkiye’nin geleceği için, madencilik-enerji-orman ve çevre politikaları gibi konularda ülkemizin önde gelen bilim insanları ile görüşerek projeler ürettik. ★★★ Bir aksilik olmazsa, Türkiye, önümüzdeki seçimlerde ülkemizi her alanda felakete sürükleyen 21 yıllık AKP iktidarından kurtulacak ve yeniden yapılanma dönemine girecek. Yukarıda başlıklar halinde kısaca değindiğim bu projeler, bizim arşivimizde kaybolup gitmeyecek. Doğru Parti seçimlere girse de girmese de, büyük emek vererek oluşturduğumuz bu politikaları her zaman kamuoyu ile paylaşmaya hazırız.” ★★★ Meriç Köyatası mektubunda “Zafer Partisi ve Adalet Partisi ile başlattığımız ittifak arayışını, Cumhurbaşkanı adayı çıkarmanın, bu süreçte, Erdoğan’a yarayacağını düşünerek sonlandırdık” diyor. Böylece Cumhurbaşkanlığı yarışına girmeleri halinde Millet İttifakı’na gidecek oyların önünü keseceklerini, bunun da Cumhurbaşkanı Erdoğan’a yarayacağını ifade ediyor. Bu kararı çok önemli ve değerli buluyor ve benzer ittifaklara örnek olmasını diliyorum.",https://www.sozcu.com.tr/dogru-partiden-alkislanacak-karar-wp7620864
Uğur Dündar,"Atatürk, babam ve ben!..",25 Mart 2023,"“Mersin Milletvekili Çolak Selahattin Bey ile Samsun Milletvekili Emin ve Erzurum Milletvekili Süleyman Necati Beyler o gün bir yasa teklifi vermişler. İstiyorlar ki; ülkenin bugünkü sınırları içinde doğmamış olanlarla, belli bir yerinde en az beş yıl oturmayanlar, yapılacak olan yeni Meclis seçimlerinde aday olamasınlar... Bu adamların hedefi doğrudan Mustafa Kemal Paşa’ydı. Niyetleri onu kendi kurduğu Meclis’e sokmamaktı. Çünkü doğduğu yüzlerce yıllık Türk kenti Selanik, sınırlarımızın dışında kalmıştı artık... Paşa’ya gelince... O kimseye kin beslemez; kendisine yapılan haksızlık ve kötülüklerin sahiplerini bile kin tutmayıp affederdi. Hatta onlara iyilikle karşılık verirdi. Nitekim teklif sahiplerinden Erzurum milletvekili Süleyman Necati Bey’e yıllar sonra Eskişehir’de rastladı. Eski mebus, buradaki bir lisede öğretmenlik yapıyordu. Paşa ona, böyle bir olay sanki hiç yaşanmamış gibi yakınlık gösterdi. Gene teklif sahiplerinden Samsunlu Emin Bey’in ileri bir tarihte yeniden milletvekili seçilmesine ise hiç ses çıkarmamıştı!..” Paşa’nın bindiği arabayı genellikle Çavuş Mehmet Efendi kullanırdı . Konukları da Köşk’e o getirip götürürdü. Bir gün Mehmet Efendi’ye sordum: ‘Arabaların ne durumda oldukları ortada. Paşa için neden daha yeni ve korunaklı bir otomobil alınmıyor?’ ‘Ne diyorsun be genç adam?’ der gibi yüzüme baktığını çok iyi anımsıyorum: ‘Halkın durumu ortada! Askerin midesine bir lokma sıcak yemek girmeden, ayağındaki çarığın yerine ayakkabı, eline de silah vermeden, Paşa gibi her şeyi düşünen bir vatan evladı yeni bir arabaya biner mi sanıyorsun?..’ ★★★ Annem yaşlılığında bir gün dedi ki; “Oğlum biz eskiden Türk olduğumuzu bilmezdik! Biz Ankaralıların çoğunluğu Müslüman’dı. Bir de azınlık gayrimüslimler vardı ki onlardan yeri geldikçe Yahudi, Ermeni, Rum diye söz edilirdi de bizlere kimse Türk demezdi! Önce Müslüman sonra da Osmanlıydık! Türk sözü hemen hiç geçmezdi. Okullarda bile! İşte bu nedenlerle Türk olduğumuzu o zamanlar ne öğrendik ne de bildik. Mustafa Kemal Paşa Ankara’ya geldikten sonra anladık ki Müslümanlık sadece dinimizdi, ayrıca bir de milliyetimiz vardı: Türk idik!..” ★★★ Ben inanırım ki Atatürk’ü gerçekten anlamış olanlardan kötü insan pek çıkmaz! Çünkü onların aydınlığa, insanı, doğayı ve hayvanları sevmeye açık bir ruhları, beyinleri vardır. Evet, hislidirler ama gerektiğinde akıllarını kullanmayı çok iyi bilirler. Atatürk’ü sevip sayanlardan nankör çıkmaz! Nankörlerden ise kimseye hayır gelmez!..” ★★★ Okuduğunuz anektodların yer aldığı “Atatürk, Babam ve Ben” gibi birçok değerli kitabı olan Cumhuriyet ve Atatürk sevdalısı yazar, meslek büyüğümüz Orhan Karaveli’ yi dün kaybettik. Mekanı cennet olsun.",https://www.sozcu.com.tr/ataturk-babam-ve-ben-wp7632070
Uğur Dündar,Hizbullah terör örgütünün ölüm listesindeki bir numaralı kişi kimdi?,17 Mart 2023,"“İstanbul-Beykoz’da yapılan Hizbullah operasyonunda ele geçirilen video kaset, disket ve CD’lerin incelenmesi sonucu, korkunç bir katliamdan dönüldüğü anlaşıldı . Uğur Dündar’ın başta bulunduğu Hizbullah’ın ölüm listesinde; iş insanları, gazeteciler, ılımlı Müslümanlar ve sanatçılar yer alıyor. Kavacık’taki villaya düzenlenen baskınla başlayan ve terör örgütü lideri Hüseyin Velioğlu ’nun etkisiz hale getirilmesiyle sonuçlanan Hizbullah operasyonu tüm yurtta sürerken, evde ele geçirilen video kasetler, disketler ve CD’lerin incelemesi sonucu; korkunç bir katliamdan dönüldüğü ortaya çıktı. İstanbul’da yeni yeni yapılanmaya başlayan örgütün kısa bir süre içinde seri cinayetlere başlamayı planladığı belirlendi. Ele geçirilen 1500 kişilik kurban listesinin ilk sırasında ünlü televizyoncu Uğur Dündar’ın bulunduğu tespit edildi. Örgütün öldürülen elebaşının bir teyp bandında yandaşlarına, ‘‘Kurban Bayramı’nı Uğur Dündar’ın kellesiyle yapacağız’’ talimatını verdiği ortaya çıktı. ★★★ Kavacık’taki villada örgüt lideri Hüseyin Velioğlu ve yanındaki Edip Gümüş ve Cemal Tutal’ın (Bu iki kişi, Yargıtay’ın 2011’deki kararından sonra cezaevinden salıverildi. Halen kayıplar ve resmi kayıtlara göre terör örgütü üyesi olarak aranıyorlar) otomatik silahlarla ateş ederek tahrip etmeye çalıştıkları bilgisayarlardaki kayıtlar çözüldükçe, polisi şaşkına çeviren ölüm listeleri ortaya çıktı. Bilgisayar kayıtları, Güneydoğu’daki birçok kanlı eylemden sonra İstanbul ve Ankara’daki hücre evlerine gömdükleri cesetler bulunan Hizbullah’ın, katliamlara doymadığını ortaya koydu. Yetkililer, birçok ünlü ismin bulunduğu listedeki her kişinin yanına Velioğlu’nun ‘Katli vaciptir’  diye not düştüğünü açıkladılar. Örgütün ölüm listesi, bilgisayar disketlerine kopyalanarak Ankara’ya gönderildi. ★★★ Kavacık’taki villa baskınıyla başlayan ve yurt çapında yayılan Hizbullah operasyonunun zamanlamasının mükemmel olduğunu belirten üst düzey bir emniyet yetkilisi, ‘‘Bu operasyon gerçekleşmeseydi, örgüt seri cinayetlere başlayacaktı. Daha büyük katliamlar yapacaktı’’ dedi. ★★★ Atatürk ilkelerine ve laik demokratik Cumhuriyet’in esaslarına yürekten bağlı bir Türk milliyetçisi olduğunu, işini yaparken bunu hep gözettiğini ifade eden Uğur Dündar, bu tür tehditlerin ilk olmadığını belirterek, ‘‘Eğer tehditlerden yılsaydım, bu mesleği yapamazdım’’ dedi. Genel Yönetmeni olduğu Arena programının geniş halk kitleleri tarafından izlendiğini ve büyük yankı bulduğunu belirten Uğur Dündar şunları söyledi: ‘‘ Arena, bizi ortaçağ karanlığına sürüklemeye çalışanlara karşı halkımızı bilinçlendirip, ışık saçıyor. Amacımız, bu kişilere hiçbir zaman fırsat vermeden, güzel ülkemizi büyük Atatürk’ün gösterdiği yönde, çağdaş medeniyet düzeyine çıkarmaktır . Bu uğurda Kubilay’lar gibi, devrim şehidi olmak kaderimde varsa, buna hazırım. Ancak ben, hiçbir siyasi ayrım gözetmeksizin, sadece toplumun gerçekleri öğrenme hakkı için mesleğini yapan bir gazeteciyi, Türkiye Cumhuriyeti Devleti’nin yeterince koruyacak güçte olduğuna ve bunu gerçekleştireceğine yürekten inanıyorum. Bana tehdit savuranlar, uygarlık ışığından korkanlardır...’’ ★★★ Yukarıdaki satırları 22 Ocak 2000 tarihli  Hürriyet Gazetesi’ ndeki bir haberden alıntıladım. Güvenlik ve strateji uzmanları, Cumhurbaşkanı Tayyip Erdoğan’ın önderliğindeki Cumhur İttifakı’na katılma görüşmeleri yapan Hür Dava Partisi’nin (HÜDAPAR) Hizbullah’ın devamı ve siyasi ayağı olduğunu öne sürüyorlar. Hatırlanacağı gibi Hizbullah, başta Diyarbakır Emniyet Müdürü Gaffar Okkan suikastı olmak üzere birçok masum yurttaşın domuz bağıyla işkence edilerek öldürülmesinden sorumlu tutuluyor. ★★★ HÜDAPAR Genel Başkanı Zekeriya Yapıcıoğlu ise Hızbullah’ın devamı olmadıklarını söylüyor ve “Hizbullah Türkiye Cumhuriyeti’ne göre terör örgütü sayılıyor ama bana göre terör örgütü değildir” diyor. Yıllar sonra okurken bile tüylerimi ürperten bu haberi can ve mal güvenliğimizden sorumlu en yüksek mevkideki kişi olan İçişleri Bakanı Süleyman Soylu’nun bilgisine ve dikkatine sunuyorum.",https://www.sozcu.com.tr/hizbullah-teror-orgutunun-olum-listesindeki-bir-numarali-kisi-kimdi-wp7623377
Uğur Dündar,Cumhurbaşkanı adayı Kemal Kılıçdaroğlu’na açık mektup!..,24 Mart 2023,"Sayın Kemal Kılıçdaroğlu, Öncelikle Cumhurbaşkanı adaylığınızı kutluyor, hayırlı uğurlu olmasını diliyorum. Sizi Maliye Bakanlığı Hesap Uzmanları Kurulu ’nda çalıştığınız yıllardan bu yana tanırım. O dönemlerde bu kurulda, devletin en seçkin bürokratları görev yaparlardı. Hesap uzmanları trilyonluk vergi kaçaklarının peşine düşer, Hazine’ye gelir sağlaması gerekirken, kaçakçıları servet sahibi yapan paraların son kuruşuna kadar tahsil edilmesini sağlarlardı. ★★★ Uzman olarak gösterdiğiniz başarılar önünüzü açtı ve önce Gelirler Genel Müdürlüğü’nde Daire Başkanı, sonra da Genel Müdür Yardımcısı oldunuz. 1991 yılında Bağ-Kur, bir yıl sonra da Sosyal Sigortalar Kurumu Genel Müdürlüğü makamına getirildiniz. Bu görevlerin ardından, kısa bir süre için Çalışma ve Sosyal Güvenlik Bakanlığı’nda müsteşar yardımcılığı yaptınız. 1994’de “Ekonomik Trdend” dergisince “Yılın Bürokratı” seçildiniz... ★★★ Bunları neden yazdığıma gelince... Sizin Hesap Uzmanlığı sınavına girişinizden bir yıl önce, (1970) bir kamu kuruluşu olan TRT’ de çalışmaya başladım. Gerek TRT Haber Merkezi, gerekse kendi programlarım için sizinle sık sık “vergi” konulu söyleşiler yaptım. Bende bilgili, mütevazı, çok çalışkan ve tüyü bitmemiş yetim hakkını haramzadelere asla yedirmeyen dürüst ve cesur bir kamu görevlisi izlenimi bıraktınız.Bu kanaatim hiç değişmeden bugünlere kadar geldi. O nedenle Bay Kemal “Ben halktan çalınan yüzlerce milyar doları geri getireceğim”  diyorsa, ben inanırım, getirirsiniz. Çünkü kayıp ve kaçak paraları bulma konusunda engin deneyime sahipsiniz... ★★★ Şimdi Millet İttifakı’nın 13. Cumhurbaşkanı adayısınız.Seçimi kazanmanız halinde yargı yeniden bağımsızlığına kavuşacak, hukukun üstünlüğü baş tacı edilecek, basın özgür olacak ve bu ülkenin zor yetişen cesur ve ilkeli soruşturmacı gazetecileri de rahat bir nefes alacaklar. Cezaevleri hüküm giymemiş gazeteci ve fikir adamlarıyla dolmayacak!.. Soruşturmacı gazeteciler, ya da iktidarı eleştiren köşe yazarları, sabahın köründe evlerinden alınmayacak, sokak ortasında saldırıya uğramayacak ve yıllar boyu hapis istemleriyle yargılanmayacak. Günün ilk saatlerinde kapısı çalınan gazetecilerin çocukları “Eyvah, babamızı götürmeye geldiler” diyerek çığlık çığlığa sıcak yataklarından fırlamayacak. O masum çocukların hiçbiri, hayatları boyunca atlatamayacakları travmaları yaşamayacak. Toplumun gerçekleri öğrenme hakkına hizmet için evrensel meslek ilkelerine uyularak yapılan belgeli, dört dörtlük haberlere erişim engeli getirilmeyecek... ★★★ Sayın Kılıçdaroğlu,Seçildiğiniz takdirde Külliye denilen bin odalı Saray’da oturmayacağınızı, ailecek Çankaya Köşkü’nde yaşayacağınızı açıkladınız. Bu tercihinizle bağlantılı olarak bir öneride bulunmak istiyorum: Cumhurbaşkanlığı maaşınızda gereken düzenlemeyi yaptıktan sonra, dünyanın en gelişmiş ülkeleri olan ABD ve Almanya Devlet Başkanları gibi; Çankaya Köşkü’ndeki kişisel-ailevi harcamalarınızı devlete ödetmeyip, bu maaştan karşılayın. Bu karar sizi tarihe geçirecek ve ekonomik sıkıntılar içindeki toplumda çok olumlu bir etki yaratacaktır. İçten saygılarımla...",https://www.sozcu.com.tr/cumhurbaskani-adayi-kemal-kilicdarogluna-acik-mektup-wp7630866
Uğur Dündar,Kılıçdaroğlu'nun Konya’daki konuşmasının ve iki fotoğrafın düşündürdükleri!..,30 Mart 2023,"Millet İttifakı’nın Cumhurbaşkanı adayı Kemal Kılıçdaroğ­lu’ nun önceki gün, seçim kampanyasını Konya’da başlatması ve orada yaptığı konuşma çok önemliydi. Malum Konya, daha önceki seçim sonuçla­rı nedeniyle AKP’nin kalesi olarak bilinen bir ilimiz. Ancak bu kez Kılıçda­oroğlu’na gösterilen ilgi beklenenden büyüktü. Konuşma yaptı­ğı salonun özellikle gençler tarafından hıncahınç doldurul­muş olması, ayrıca kent içindeki gezisi sırasında yolunun sık sık kesilerek alkışlarla konuşmaya zorlanması, çok dikkat çekiciydi. ★★★ Kemal Bey de konuşmasında gençlere seslenerek şu mesajları verdi: “Gençler, endişe etmeyin, dünyanın neresine gitmişse o gencimiz güler yüzle ülke­sine dönecek. Sizin özgürlük alanınızı genişleteceği. Attığınız bir tweet nedeniyle babanız veya anneniz kuşku duyma­yacak. Çünkü bilecek ki ar­tık bu ülkede demokrasi var. Güvenlik görevlisi sabahın 5’inde, 6’sında kapınıza da­yanmayacak. Bilecek ki bu ülkede artık özgürlük var! ★★★ Kılıçdaroğlu demokrasi ve öz­gürlüğün yanı sıra adalet vurgusu yapmayı da ihmal etmedi: “Adalet bir kutup yıldızı gibidir. Benim size bir sö­züm var; bu ülkeye adaleti getireceğim. Hiç merak etmeyin, güneş­li günleri hep beraber göre­cek, motorları maviliklere süreceğiz...” ★★★ Bay Kemal’in demokrasi, özgürlük ve hukukun üstünlü­ğünü öne çıkardığı konuşmasını dinlerken gözümün önüne iki fotoğraf geldi. İlki 1950’li yıllarda İngil­tere’de çekilmiş. Bir kadın eylemci elindeki pankarta şöyle yazmış: “ İ ngiliz kadın­lar Türk kadınlarından daha mı az değerlidir?..” İngiliz kadın, bu pankartla Türkiye’deki hemcinslerinin haklarını örnek gösteriyor ve o düzeye çıkmak istedikleri mesajı­nı veriyor. ★★★ Diğer fotoğraf karesinde ise; Netenyahu’nun faşizan yargı düzenlemesine baş kaldıran İsrailli kadınların ellerindeki pankartlarda “Sonumuzun Türkiye gibi olmasını istemiyoruz” diye yazıyor. ★★★ Türkiye geçmişte tüm dünyada gıpta edilen, iyi örnek olarak gösterilen bir ülke iken, 20 yıl sonra AKP iktidarı eliyle getiril­diğimiz noktada maalesef kötü örnekleme için kullanılıyor. Dünya demokrasi endek­sinde 103. sıraya gerileyen, “özgür olmayanlar” sınıfında yer alan ülkemizde Kemal Kılıç­daroğlu’nun seçim kampanyasını “Demokrasi, özgürlükler ve adalette dünyada örnek gös­terilen bir ülke olacağız...” diyerek başlatmasını çok ama çok değerli buluyorum.",https://www.sozcu.com.tr/kilicdaroglunun-konyadaki-konusmasinin-ve-iki-fotografin-dusundurdukleri-wp7637366
Uğur Dündar,Depremde yitirdiğimiz insan sayısı gizleniyor!..,26 Mart 2023,"Değerli okurlarım, İYİ Parti’nin önde gelen isimlerinden, deneyimli siyasetçi Dr. Aytun Çıray ile bu köşe için yaptığımız söyleşilerde, ülke sorunlarıyla ilgili olarak ufuk açıcı bilgiler paylaşmaya ve isabetli tespitlerde bulunmaya çalıştık. Ancak bu defaki söyleşimiz, maalesef ülke olarak tarihimizin en büyük felaketine dönüşen deprem sonrasına denk geldi. Kahramanmaraş merkezli 2 çok büyük depremde resmi rakamlara göre 50 binden fazla vatandaşımızı kaybettik; yüz binlerce yaralımız var. Seçim tarihi 14 Mayıs olarak kesinleşip, takvim de işlemeye başladığına göre; seçim ve deprem konularını daha sakin bir yaklaşımla değerlendirilebiliriz sanırım. O nedenle bugünkü söyleşimize “Sayın Çıray, seçimlerin ertelenmesi gerektiğini hiç düşündünüz mü veya ertelenme fikrini savunanlara belli bir ölçüde hak verdiniz mi?” sorusuyla başlıyorum. ★★★ AYTUN ÇIRAY (A.Ç.): Sayın Dündar, 6 Şubat 2023’te tarihimizin belki de en travmatik felaketini yaşadık. Depremde bir milyondan fazla binanın hasar aldığını, bunlardan 301 bininin çok ağır hasarlı olduğunu biliyoruz. Gerçi siz ciddi gazetecilik anlayışınızla AFAD’ın verdiği resmi can kaybı sayılarını esas alıyor, 50 binden fazla vatandaşımızın hayatını kaybettiğini söylüyorsunuz. Ancak felaket bölgesinde depremden bu yana 300 binden fazla cep telefonundan hiç sinyal alınamadığı, 185 bini aşkın kredi kartının ise hiç kullanılmadığı belirtiliyor. Sadece bu veriler dahi, can kayıplarımızın maalesef açıklanan resmi rakamların çok ama çok üzerinde olduğunu ortaya koyuyor. DEPREMZEDELER OYLARIYLA YAŞATILAN FELAKETİN HESABINI SORACAKLAR UĞUR DÜNDAR (U.D.): Pandemideki kayıplarımız için de, “Açıklananlar gerçek rakamlar değil” demiştiniz... (A.Ç.) : Doğru. TÜİK, pandemideki vefat istatistiklerini tam iki yıl sonra açıkladı ve ölenlerin sayısına 200 bin kişi daha ilave edildi. Şimdi de benzer bir durumu yaşıyoruz. Bu kez de felakette yitirdiğimiz insanlarımızın gerçek sayısı adeta örtbas ediliyor. Kısaca sadece hayatını kaybeden vatandaşlarımızın sayısının akla havsalaya sığmayan çokluğu dahi, insanın aklına “Acaba 14 Mayıs seçim için doğru bir tarih mi?” sorusunu gayri ihtiyari düşündürüyor. Buna bir de bugün sayıları neredeyse 5 milyona yaklaşan depremzede göçünü ve bunun ortaya çıkaracağı besbelli olan seçim güvenliğini sorunlarını ekleyin . (U.D.) : Bu değerlendirmenizden esasen seçimlerin 14 Mayıs’ta yapılmasını uygun bulmadığınız sonucunu çıkarabilir miyiz? Ki bu düşünceyi Bülent Arınç da bir tweetle dile getirmişti. (A.Ç.): Hayır, bu sonucun çıkarılması doğru olmaz. Hele hele Arınç’ı malum niyetleri ve amaçlarıyla hiçbir benzerlik kurulamaz. Sayın Meral Akşener’e göre; seçimler 18 Haziran’da olmalıydı. Ama ortada bir dilemma vardı. (U.D.): Nasıl bir dilemma? (A.Ç.): İşte oraya geliyorum. Bakın depremin üzerinden 50 gün geçti. İstatistiki olarak yıkımlara baktığımızda gerçek can kaybının 50 binin çok üzerinde olduğunu anlıyorsunuz. Bu sayılara her biri psikolojik ve fiziki yardım isteyen yüz binlerce yaralıyı, organ kayıplarıyla engelli hale gelmiş on binlerce insanı ve hayatlarını sürdürmek için şehirlerini terk eden 5 milyona yaklaşan deprem göçmenlerini ilave edelim. Depremzedeler oylarıyla hesap soracaklar. Onlar için oy kullanmak, kelimenin tam anlamıyla bir hayat memat meselesi. Onların bu en temel vatandaşlık haklarını kullanmaları için gerekli koşulları mutlaka sağlamamız gerekmiyor mu? YSK’NIN GÜVEN KARNESİNDEKİ NOTU SIFIR!(U.D.): Ama Yüksek Seçim Kurulu (YSK) ‘Sağlarız’ demedi mi? (A.Ç.): YSK’nın güven karnesindeki notu sıfır. Bir de 12 Eylül 2010 referandumunda ‘Ölüleri mezarlarından kaldırın, oy kullansınlar’ diyen bir hıyanet zihniyetinden feyz almış bir iktidar var . Şimdi depremde kaybettiğimiz vatandaşlarımızın gerçek sayısını olduğundan çok düşük göstermekte hiçbir ahlaki ve vicdani beis görmeyen bu zihniyetin, bunu tam bir vicdani ve ahlaki çarpıklığa saparak başka bir tür ‘Atı alan Üsküdar’ı geçer’ kirli oyunun parçası yapmayacağından nasıl emin olabiliriz? (U.D.): Sizin seçim tarihi hakkındaki kararınızı ne belirledi? (A.D .): Sayın Dündar, deprem faktörünün akla bile gelmediği bir dönemde sizinle yaptığımız söyleşide “Sayın Akşener korkmuyor. Ama gelin Meclis’te seçimleri 14 Mayıs’a alalım ve Sayın Erdoğan anayasal meşruiyeti zorlamadan aday olsun“ demiştim. Bu defa zorlayıcı sebepler bizi 14 Mayıs’a getirdi. Yani Sayın Akşener deprem bölgesini gidince gördü ki, devlet de bir çeşit enkaza dönüştürülmüş ve milletin acılarını dindirmek için olabilecek en kısa zamanda devleti devralmak lazım. AK PARTİ DEVLETİ CANLARIMIZLA BİRLİKTE ENKAZIN ALTINDA KALDI (U.D.): O acı verici tabloyu ben de yerinde gördüm ve canımın bu kadar yandığı bir olayla karşılaşmadığımı söyleyebilirim. (A.Ç.): Uğur Bey, enkazların altında yardım çığlıkları atan, ‘Yukarıda kimse var mı!’ diye seslenen on binlerce canımız eriyen bir mumun alevi gibi tükenerek söndüler. AK Parti devleti kurtaramadığı canlarımızla birlikte enkazın altında kaldı.(U.D.): Sayın Cumhurbaşkanı bunu “kader” olarak yorumladı. Sizin de inançlı bir insan olduğunuzu sohbetlerimizden biliyorum. Sizce de kader mi? (A.Ç.): Hayır! Kesinlikle hayır! Milletimiz için bedeli on binlerce canla ödenen bu feci, içler acısı durum, bir kötülük iktidarının yıkım projesinin kaçınılmaz sonucudur. Başımıza bu daimi tek adam rejiminde gelen sosyal, ekonomik ve siyasi kötülüklerin hiçbiri tesadüf değil. Kader planı hiç değil. Bunların neredeyse tamamı, radikal fanatik açgözlü ve doymak bilmez bir zihniyetin kullandığı araç ve metotların kaçınılmaz neticesidir. Türkiye Cumhuriyeti’ni bir devlet olarak tüm kurumsal yapısıyla çöküşe götüren bu sürecin aşamalarını iç-dış politikalarında gördük. Tespit ve uyarılarımızı yaptık. (U.D.): Mesela... (A.Ç.): Mesela rahmetli Denktaş’ın Kıbrıs’ta tamamen etkisizleştirilmesinde... Mesela Habur’da PKK teröristlerinin ayağına çadır mahkemesi getirilmesinde... Güneydoğu’da hendekler açılıp askeri karakollarımızın önünden terörist kafileleri geçirilirken askerlerimize görmezden gelin emrinin verilmesinde... Mesela FETÖ’nün yargıyı ve Türk Silahlı Kuvvetlerini ifsat edecek nüfuzuna göz yumulmasında... “Yetmez ama evet” referandumunda... Allah’ın lütfu sayılan kanlı hıyanetin tüm karanlığını aydınlatmaya çalıştığımız FETÖ Darbesini Araştırma ve Aydınlatma Komisyonunda... Bir zorbalık rejiminin sözde anayasal zemini olmaktan başka bir amacı yok diye karşı çıkılmasını istediği 16 Nisan 2017 Referandumunda... Genel Başkanımız Meral Akşener’in liderliğinde Türk Milletinin önüne çağa-dünyaya-hayata açık bütün medeni değerlerle donatılmış bir adalet, milliyetçilik ve kalkınmacılık davasını temsil eden İYİ Parti’nin kuruluş sürecinde... (U.D.) : Sadece uyarmak yeterli bir muhalefet olarak değerlendirilebilir mi? (A.Ç.): Haklısınız. Bu nedenle sadece uyarmakla yetinmedik Sayın Dündar. Önce 2018’de CHP ile Millet İttifakı’nı kurduk. Yaklaşık 65 milletvekilinin Cumhur İttifakı’na gitmesi halinde olabilecek totaliter yeni anayasayı önledik. Ardında da yerel seçimlerde ittifak ortağımız CHP’yle birlikte İstanbul ve Ankara’yı kazandık. Fakat biz bunları yaparken AKP zihniyeti yıkım projesini adım adım ilerletmeye devam etti. Ancak deprem, “dava” dedikleri şeyin adeta devletin yıkımı olduğunu, olabilecek en acı verici bir şekilde ortaya koydu . Bu bakış açısıyla ben depremin kader faktörünü farklı değerlendiriyorum. AK PARTİ YÜZÜNDEN ASRIN FELAKETİNE DÖNÜŞEN AFET MİLLETİ UYANDIRDI(U.D.): Nasıl bir değerlendirme? (A.Ç.): Tıpkı bireyler gibi, milletlerin ve toplumların da gerçeklere uyanmalarını sağlayan, bunu tetikleyen özel veya tarihsel anlar ve olaylar vardır. Türk Milleti olarak biz aslında 2015’den bu yana birçok hadise yaşadık, bir dizi badire atlattık. Ama yukarıda saydığım kötülük yönetiminin unsurları milletimizi alarma geçiremedi . Ne zaman Allah’ın afeti, kötülük yönetimi yüzünden insanım diyen hiçbir kişinin istemeyeceği asrın felaketine dönüştü o zaman sarsılarak uyanıldı. Afetleri felaketlere dönüştüren bu kötülük yönetiminin ve tek adam sisteminin, olağanüstü şiddetteki depremleri çarpan etkisiyle yüzyılın felaketi haline getiren temel faktörler olduğu görüldü. (U.D.): Yani... (A.Ç.): Yani, deprem sonrasındaki korkunç organizasyonsuzluk ve koordine yokluğunun birinci derece sorumlusu bu tek adam zihniyetidir. Sorun şu ki; bu zihniyet sorumluluğu kendisiyle ilişkili olmayanlara atamıyorsa, hep yapageldiği gibi “kader planı” üzerinden haşa Allah’a atar. Sayın Akşener, Kocaeli bağlamında 1999 Marmara Depreminde hükümet yetkililerinin, iktidar veya muhalefet tüm partilerinden milletvekillerinin, yüksek idari ve askeri bürokratların nasıl uyumlu ve koordineli bir çalışma yürüttüğünü örnek olarak verirken, son yaşadığımız depremdeki eksik olan şeylerin bu olduğunu belirtmek istemiştir. Ancak örnekteki mesajın alınması maalesef mümkün değildi. Çünkü bu sözler alıcısı tarafından asla kabul edilmeyecek bir mektup gibidir.  İşte bütün bu nedenler seçimlerin olabilecek en yakın tarihte yapılmasını elzem kılan bir faktördü. (U.D.): Ancak 18 Haziran yerine 14 Mayıs tarihini Sayın Cumhurbaşkanı da istedi. Acaba neden? (A.Ç.): Bunun için birçok sebep sıralanabilir. ‘Çok sakin, demek bir biçimde kazanacağına güveniyor’ diyenler dahi var. Onlara bu türden bir kibrin oluşturduğu zihniyetin gerçeklikle ilişkisini tamamen değiştirdiğini söylemekle yetineceğim. (U.D.): Bu durumda Millet İttifak’ı daha da önem kazanmıyor mu? (A.Ç.): Tabii ki... O nedenle Sayın Akşener’in Millet İttifakı’nı bırakın dağıtmayı, cumhurbaşkanlığını kazanmak için ağır saldırıları göze alarak “kazanacak ekibi” oluşturmak istemesinin nedeni budur. Bakın şimdi tahkim edilmiş adaylıkla Sayın Kılıçdaroğlu’nun oyları artmaktadır . Bu durumun neden ortaya çıktığı tartışmasını seçim sonrasına bıraktık. Ama üç yıldır bu iki belediye başkanımızı anketlere koyan biz değiliz, anketlerde açık ara birinci yapan da biz değiliz. Ancak Sayın Akşener ‘Bu dinamikten yararlanalım’ dediğinde ayağa kalkanlar, üç yıldır neredeymişler, onun analizini de seçim sonrasında yapmalıyız. Şimdi amacımız yıkım projesine nihai noktayı koymaktır. İYİ PARTİ’Yİ KÜÇÜLTMEYE ÇALIŞANLAR TARİHİ YANILGI İÇİNDELER (U.D.): 2018’de Millet İttifakı’nın kuruluş müzakereleri ve bildirisinin yazılmasında partiniz sizi görevlendirmişti. İttifak’ın asıl amacı neydi? (A.Ç.) : Millet İttifakı’nın varlık nedeni, mutlak güçler ayrılığına dayalı güçlendirilmiş parlamenter sitemi kurmak ve hukuk devletini yeniden inşa etmektir. Bu amaca ulaşmak için sadece cumhurbaşkanlığı seçimini kazanmak yetmez. Aynı zamanda 360 milletvekili kazanmalıyız. O nedenle Sayın Akşener ve İYİ Parti’yi eleştiri sınırlarını aşarak hakarete maruz bırakanlar, onu küçültmeye çalışanlar tarihi bir yanılgı içindedirler . Millet İttifakı’nın çeperindeki ideolojik takıntıların içinde olanlar, tarihi bir uyanışı yaşayan milletimizi kuşkuya düşürüyorlar. Yani dile getirilen eleştirilerin ve itirazların neredeyse tamamı, Meclis yeniden tarihi anlamına yaraşır bir noktaya getirdikten sonra tartışılması gereken meseleler. Öncelikleri karıştırmasak belki de ülkemize yapabileceğimiz en büyük iyiliği yapmış oluruz diye düşünüyorum. Tarihin bizi haklı çıkaracağına da kesinlikle inanıyorum.",https://www.sozcu.com.tr/depremde-yitirdigimiz-insan-sayisi-gizleniyor-wp7632934
Uğur Dündar,Tayyip Erdoğan İstanbul Büyükşehir Belediye Başkanlığı’nı nasıl kazanmıştı?..,31 Mart 2023,"Türkiye , Cumhuriyet’in geleceğinin oylanacağı seçimlere koşarken, bazılarının unutturmaya çalıştığı bir gerçeği hatırlamamızın tam zamanıdır diye düşünüyorum. Yıl 1994... Yerel yönetim seçimlerinin İstanbul ayağında merkez sağ ve sol partiler, kamuoyunun önüne iddialı adaylarla çıkıyorlar. Anketler yarışın Anavatan Partisi’nin (ANAP) adayı İlhan Kesici, Doğru Yol Partisi’nin (DYP) adayı Bedrettin Dalan ve Sosyal Demokrat Halkçı Parti’nin (SHP) adayı Zülfü Livaneli arasında geçeceğini gösteriyor. Kamuoyu araştırma şirketleri Refah Partisi’ni (RP) temsilen seçimlere katılan Recep Tayyip Erdoğan ile Demokrat Sol Parti’nin adayı Necdet Özkan’a ve yeniden kurulan Cumhuriyet Halk Partisi’nin adayı Ertuğrul Günay’a şans tanımıyorlar! ★★★ Hatta son dakika anketlerine göre; İlhan Kesici ile Zülfü Livaneli’den birinin ipi göğüslemesi bekleniyor. Nefes kesen yarışta nihayet seçim günü olan 27 Mart’a geliniyor. Büyük merak ve heyecanla beklenen seçim sonuçları açıklandığında, merkez sağ ve sol partilerin oyları bölüştüğü, anketlerde neredeyse hiç şans tanınmayan Recep Tayyip Erdoğan’ın aradan sıyrılarak, İstanbul Büyükşehir Belediye Başkanlığı’nı kazandığı görülüyor!.. ★★★ Oy dağılımı da şöyle oluyor: 1-Recep Tayyip Erdoğan, yüzde 25.19 2-İlhan Kesici, yüzde 22.14 3-Zülfü Livaneli, yüzde 20.30 4-Bedrettin Dalan, yüzde 15,45 5- Necdet Özkan, yüzde 12,38 ★★★ Anket firmalarını ters köşe yapan sürpriz sonuç, İstanbul Büyükşehir Belediye Başkanı olan Recep Tayyip Erdoğan’ın önünü açıyor ve yıldızını parlatıyor. Merkez sağ ve sol partilerden ikisinin bir aday üzerinde anlaşıp seçimi açık farkla kazanmak yerine, ayrı isimlerle yarışmakta direnerek oyları bölmeleri, kamuoyunda, bu partilerin seçim zaferini Tayyip Erdoğan’a altın tabakla ikram etmeleri olarak yorumlanıyor. ★★★ Cumhuriyet’in geleceğinin oylanacağı kader seçimi öncesinde bu tarihi gerçeği neden hatırlattığıma gelince... Nedeni çok basit! Belki tarihten ibret alınır diye!..",https://www.sozcu.com.tr/tayyip-erdogan-istanbul-buyuksehir-belediye-baskanligini-nasil-kazanmisti-wp7638567
Uğur Dündar,Felaket günlerinde çocuklarımızdan çok şey öğrendik!..,22 Mart 2023,"Ünlü Alman düşünür Goeth e der ki; “İnsanın gözü bildiği ve anladığı şeyi görür. Ancak daha derin bilgi ve kültürün bize gösterdiği birçok şeyi, önümüzde durduğu halde yıllarca görmemiş olabiliriz...” Mevlevi felsefesine göre de; neyi arıyorsan, “o” sundur!.. ★★★ Yazıya böyle başlamamın nedeni, sosyal medyada okuduğum ama kaynağını bulamadığım çarpıcı bir anektod... ★★★ Yıl 1905. Amerika Birleşik Devletleri Başkanı Theodore Roosevelt , Kızılderililerin şikayetleri üzerine bir toplantı düzenler. Kızılderili şefleri trenle New York’a getirilir. Konuklara toplantı öncesi kent gezdirilir. Caddelerdeki insan seli, arabaların, iş makinalarının gürültüsü Kızılderilileri şaşırtır. Bir yere geldiklerinde heyet aniden durur. Nedeni sorulduğunda Oglala Lakhotaları’nın şefi ve şamanı Hehaka Sapa (Kara Geyik ) bir Ağustos böceğinin şarkısını duyduğunu söyler. Yanındaki diğer reisler de onaylarlar. Ama beyaz adamlar inanmazlar! Bu koca kentte Ağustos böceğinin olmayacağını, olsa bile bu gürültüde duyulamayacağını söylerler. Kara Geyik eliyle işaret edince, araba durdurulur. İnerler, önde Kara Geyik, arkada ev sahibi beyazlar, ilerideki parka giderler ve bir ağaçta Ağustos böceğini görürler. Beyazlar şaşkındır. “Olamaz ” derler, “Sende doğaüstü güçler var!”“Hayır” der, Kara Geyik; “Ağustos böceğini duymak için doğaüstü güce ihtiyaç yok!..” Amerikalılar, “O zaman biz niye duymadık?” diye sorarlar. Kara Geyik cebinden metal 50 sent çıkarır, kaldırımda yürüyen insanların arasına yuvarlar. Bir anda herkes “Acaba benden mi düştü?” diye paraya bakmaya başlar. Kara Geyik yanındakilere sorar; “Şimdi anladınız mı?..”“Anlamadık!..” Anlatır; “Bir insan için önemli olan, nelere değer verdiğidir. Çünkü her şeyi ona göre duyar, ona göre görür ve ona göre hisseder... Siz doğaya değer verseydiniz, Ağustos böceğinin şarkısını duyardınız!..” ★★★ Sorun kendinize; Neye değer veriyorsunuz? Neyi görüyor, neyi duyuyorsunuz? Bozuk paranın sesini mi, yoksa Ağustos böceklerinin türküsünü mü?.. ★★★ Günümüze gelirsek; Yaşadığımız büyük felakette 55 saat süreyle avcunu sıkmadan, uyumadan muhabbet kuşunu tutan çocukta GÜVENİ... 88 saat sonra “Benden önce kedimi kurtarın” diyen çocukta ADALETİ... 90 saat sonra enkaz altından çıkarıldığında kendisine uzatılan suyu “Daha muayene olmadım!” diye içmeyen 5 yaşındaki çocukta BİLİMİ... 78 saat sonra enkaz altından ses verip “Çıkamam, çıkarsam babam sıkışır” diyen çocukta MERHAMETİ... 61 saat sonra kurtarıldığında “Annemin sesi kesildi önce ona bakın” diyen çocukta VİCDANI gördük... İnsan olabilmenin yaşla, büyümekle bir ilgisinin bulunmadığını, felaket günlerinde çocuklarımızdan öğrendik...",https://www.sozcu.com.tr/felaket-gunlerinde-cocuklarimizdan-cok-sey-ogrendik-wp7628516
Uğur Dündar,"Ah Kızılay, vah Kızılay!..",03 Mart 2023,"CHP ’nin çalışkan isimlerinden İzmir Milletvekili Atila Sertel, Kızılay Genel Başkanı Dr. Kerem Kınık’ı istifaya, kurumu da şeffaflığa davet etmiş. Sertel  açıklamasında; “Kızılay aldığı tüm yardımları, her şeyi kendi internet sitesinde paylaşmalıdır . Topladığı kanları, sattığı kanları ve trombositleri, bunların satış bedellerini, ne kadar yiyecek içecek, ne kadar yardım aldığını ve nerelere  yardım yaptığını kendi internet sitesinde paylaşmalıdır” demiş. Kızılay’a yönelik iddialarla ilgili olarak çok sayıda soru önergesi verdiğini, ancak bunların ya yanıtlanmadığını, ya da içeriği boş yanıtlarla geçiştirildiğini söylemiş. Sertel’in konuşmasını okurken, Kızılay’ın enkaz altında kaldığı 17 Ağustos 1999 depreminden sonra toparlanıp çağ atlamasında  naçiz emekleri bulunan bir gazeteci olarak çok üzüldüm. Çünkü Kızılay bugünlere kolay gelmedi. ★★★ Ekim 1999... ARENA, yeni yayın döneminin ilk programında, Kızılay’ın merkez depolarındaki çürümüşlüğü görüntüleyerek Türkiye’yi sarsıyor. Çünkü bu depolarda II. Dünya Savaşı’ndan kalma gazlı bezler, patlamış tansiyon ölçme aletleri, yırtık gaz maskeleri, üzerlerinde bir karış tozla duruyor! Çökmüş damlardan depolara akan yağmur suları, halkın bir felaket anında kullanılmak üzere bağışladığı battaniye, giysi ve yatakların üzerine akıyor! Hiç kimsenin itiraz edemeyeceği bu görüntülerin ekrana gelmesiyle kamuoyu, Kızılay’ın lojistik destek anlayışındaki köhnemişliğe büyük tepki gösteriyor. Ve o tarihe kadar Kızılay’ın başında adeta bir demirbaş gibi duran Genel Başkan Kemal Demir istifa etmek zorunda kalıyor. ★★★ Yeni Genel Başkan Prof.Dr. Prof. Dr. Yüksel Bozer’i n çağrısı üzerine Ankara’ya, Kızılay Genel Merkezi’ne gidiyoruz. Sayın Bozer, bizi son derece sıcak bir havada karşıladığı gibi, Arena’nın depolarla ilgili haberlerine teşekkür ediyor. Ayrıca en kısa sürede yeniden yapılanmaya geçileceği sözünü veriyor. Ziyaret sırasında kendisini, Kızılay’da tıkır tıkır çalışan rüşvet tezgâhlarını ve ihale yolsuzluklarını anlatan iki kişiyle görüştürüyoruz. Bunlardan biri, yıllardır Kızılay’a çadır bezi satıyor. Bozer Hocamızla firma sahibinin iddia ve itiraflarını dinlerken şaşkınlıktan ne diyeceğimizi şaşırıyoruz. Çünkü bu çadır bezi üreticisi, Kızılay çadırlarının çürüme nedeni olarak, dokuma aşamasında iplik çalınmasını gösteriyor. ‘Hatta bir seferinde ben de çalmak zorunda kaldım!’ diyor. Bazı ihalelerde, firmasına ait boş antetli káğıtlara kendisinin yerine teklifleri, Kızılay yetkililerinin yazdığını ileri sürüyor!.. ★★★ Hele sözü, kendisinden istenilen rüşvete getirince dehşet içinde kalıyoruz. Çadır bezi üreticisi, zorla alınan rüşveti tüm ayrıntılarıyla saygın bir bilim insanı olan merhum Prof. Bozer’in yüzüne karşı dile getiriyor... Bu diyaloglar sürüp giderken Prof. Bozer, mahcubiyetten kıpkırmızı oluyor. ★★★ Çadır bezi üreticisinden sonra sözü, yağmur geçiren çadır bezlerini depolara soktuğu iddiasıyla işine son verilen eski bir Kızılay yöneticisi alıyor. Bu kişi de asıl rüşvetçilerin başkaları olduğunu ve kendisini piyon gibi kullandıktan sonra harcadıklarını öne sürüyor. Ayrıca rüşvete alet edenlerin hala Kızılay üst yönetiminde görevlerine devam ettiklerini söylüyor.Bir çadır bezi üreticisinden alınan 25 milyar liralık rüşveti kimlerin banka hesabına yatırdığını, hangi yöneticilere elden kaç milyar lira teslim ettiğini bir bir açıklıyor. Bunlarla yetinmeyip, Genel Başkan Prof. Bozer’e, rüşvet pazarlıklarıyla dolu teyp bantları dinletiyor, banka dekontları gösteriyor ve tanıklar konuşturuyor!.. ★★★ Bozer Hoca o makamda uzun süre kalmıyor. Onun ardından birkaç Genel Başkan daha değişiyor ve nihayet 2005 yılında uzun süredir beklediğimiz devrimi gerçekleştirecek olan Tekin Küçükali Genel Başkan oluyor. Döneminde Kızılay, dünya ölçeğinde parmakla gösterilecek başarılara imza atıyor ve çağ atlıyor. ★★★ Evet, Kızılay bu günlere hiç de kolay gelmedi! Çocukluğumuzda gönüllerimizde taht kuran bu yüce kurumun aldığı her darbede, adının karıştığı her skandalda, en fazla üzülenlerden biri oluyorum.",https://www.sozcu.com.tr/ah-kizilay-vah-kizilay-2-wp7609067
Uğur Dündar,26. Genelkurmay Başkanı İlker Başbuğ belgelerle açıklıyor: Atatürk neden “Hatay benim şahsi meselemdir” demişti?..,01 Mart 2023,"Değerli okurlarım, Ülkemiz, 6 Şubat 2023 günü Cumhuriyet tarihinin en büyük deprem felaketi ile karşı karşıya kaldı. Depremin felakete dönüştüğü illerimizden biri de Hatay oldu. Hatay ile ilgili yapılan değerlendirmelerde sık sık Büyük Önder Mustafa Kemal Atatürk’ün “Hatay davası benim şahsi davamdır” deyişine değinildi. Türk Silahlı Kuvvetleri’nin 26. Genelkurmay Başkanı İlker Başbuğ ile yapacağımız bu söyleşiye “Atatürk’ün Hatay sorununun, Hatay’ın geleceğinin gündemde olduğu bir sırada söylediği bu sözlerinin arkasında yatan nedenleri bize açıklar mısınız?” sorusuyla başlıyorum. ★★★ İlker Başbuğ (İ.B.): Atatürk 8 Ocak 1937 günü “Hatay davası benim şahsi davamdır ve icap ederse yine şahsen halletmem gerekir” ifadesini Cumhurbaşkanlığı Umumi Katibi (Cumhurbaşkanlığı Genel Sekreteri) olan Hasan Rıza Soyak ’a söylemiştir. Hatay konusu Atatürk’ün yaşamında önemli bir yer tutmaktadır. Atatürk, Hatay ve özellikle Suriye cephesinde üç defa görev yapmıştır. İlk görevi Harp Akademisi’nden kurmay yüzbaşı olarak mezun olduktan sonra, sürgün olarak Şam’da bulunan 29. Süvari Alayı’na tayin edilmesidir... Daha sonra iki defa Suriye cephesinde bulunan 7. Ordu Komutanlığı ’na getirilmiştir. Ve en son olarak da 31 Ekim 1918’de Yıldırım Orduları Grup Komutanı olmuştur. Dolayısıyla, Atatürk bu bölgeyi ve bu bölgenin önemini çok iyi biliyordu. Bakın 3 Kasım 1918 tarihli Grup Emri ’nde Mustafa Kemal Paşa ne diyordu: “İskenderun, Antakya, Cebel-i Sem’an, Katma, Kilis havalisinin Türklerle meskun olduğu ve Halep halkının dörtte üçünün Arapça konuşan Türk olduğu her vesileyle hatırda tutulmalı ve her davada bu esas alınmalıdır.” İskenderun, Antakya konusunda, Atatürk’ün yaşadığı ilk acı tecrübe 30 Ekim 1918 günü Osmanlı İmparatorluğu’nun Mondros Ateşkes Mütarekesi’ni (Anlaşması) imzalamasıyla başladı. Yıldırım Ordular Grubu Komutanı Mustafa Kemal Paşa ; Mondros Anlaşmasını şöyle değerlendirmişti: “Devlet-i Âliye-i Osmaniyye bu mütareke ile kendini kayıtsız ve şartsız düşmanımıza teslim etmeye izin vermiştir... Ben yapılan mütarekenin sakatlığını gördüm. Bu sakat noktaların düzeltilmesine çalışmak lüzumunu ilgili makamlara söyledim.” Mustafa Kemal Paşa; 5 Kasım’da Sadrazam İzzet Paşa’dan şu emri aldı: “... İngilizlerin İskenderun’u işgale hak ve yetkileri yoksa da Halep civarındaki ordularını beslemek için İskenderun’dan istifade etmek istemeleri farklı bir taleptir.” Mustafa Kemal Paşa, Sadrazam’a şöyle cevap verdi: “Sizi temin ederim ki maksat İskenderun’u işgal ve İskenderun-Kırıkhan-Katma yoluyla hareket ederek 7. Ordu’nun geri çekilme hattını kesmektir... İskenderun’a her ne sebep ve bahane ile asker çıkarmaya teşebbüs edecek İngilizlerin ateşle engellenmesini emrettim.” Mustafa Kemal Paşa’nın İngiliz kuvvetlerine ateş açılması emrini verdiğini öğrenen Sadrazam 8 Kasım günü şu emri verdi: “İskenderun’a çıkacaklara karşı tarafınızdan silah kullanılmasının emri verilmiş olması, devletin siyasetine ve memleketin menfaatlerine katiyen aykırı olduğundan bu emrin derhal düzeltilmesi tavsiye olunur.” ATATÜRK, İSKENDERUN VE ANTAKYA’NIN İNGİLİZLER TARAFINDAN İŞGAL EDİLMESİNİ HİÇ UNUTMADI Mustafa Kemal Paşa ise Sadrazam’a şöyle cevap verir: “... Sizin tarafınızdan da yakından bilinmektedir ki ben hangi hal ve vaziyette bulunursam bulunayım, doğru olduğuna inandığım ve gerekenlere bildirilmesine memleketin selameti icabı kabul ettiğim görüşlerimden vazgeçmem tabiaten mümkün değildir. Bununla beraber tatbik ve uygulaması emredilen hususların da arzuladığınız gibi cereyan edeceğine şüphe yoktur.” 9 Kasım 1918 günü İngilizler İskenderun’u işgal etmişlerdir. Atatürk; Yıldırım Ordular Grubu Komutanı olarak karşı çıkmasına rağmen, İngiltere’nin uluslararası hukuk kurallarını çiğneyerek, İstanbul Hükümeti’nin de bu durum karşısında aciz kalması neticesinde, İskenderun ve Antakya’nın İngilizler tarafından işgal edilmesini hiç unutmadı. UĞUR DÜNDAR (U.D.): İskenderun ve Antakya konusu Atatürk’ün yaşamına tekrar ne zaman girdi? (İ.B.): Sakarya Meydan Muharebesi’nin siyasi sonuçlarının başında Fransa ve Sovyetler Birliği ile yapılan antlaşmalar gelmektedir. Fransızlarla yapılacak anlaşma sancılı olmuştur. Sıkıntı sınırın nereden geçeceği konusunda ortaya çıkmıştır. Bu konuyu ve özellikle İskenderun, Antakya konusunu daha iyi anlayabilmek için; Gazi Mustafa Kemal Paşa’nın 18 Ekim 1921 günü Büyük Millet Meclisi’nin gizli oturumunda yaptığı konuşmaya bakmamız gerekir: “... Arkadaşlar son celsede vermiş olduğunuz karar icabınca Franklin Bouillon (Ankara Antlaşması’nı Fransızlar adına imzalayan diplomat) ile tamamen vuku bulan yol göstericiliğiniz dikkate alınarak müzakerelere devam olunmuştur... Sınır meselesine gelince, Franklin şöyle konuştu: Netice olarak buna yetkili değilim. Bu konu daha evvel söz konusu oldu, heyetiniz reddetti. Bunu Başbakan Briand’a yazdım. Bu sınır meselesini kabul ettiremediğiniz takdirde dönün, dedi. Ben, İskenderun ve Antakya’yı tamamen biz ilhak edeceğiz. Bunu parçalayamayız. Esas davamız bundan ibarettir, dedim... En nihayet dedim ki, orada bağımsız bir Türk hükümeti kurulmalıdır. Franklin bunu yapamayız, dedi... Karşılıklı görüşler ortaya konuldu... Ve en nihayet dedim ki: Pekala, orada bir muhtariyet idare kurulmasını teklif ediyoruz... Franklin bugünden kağıt üzerine yazıp ilan edemeyiz. Çünkü İskenderun ve Antakya’da bunu ilan ettiğimiz gün Halep de Şam da isteyecek... Suriye’de bizim aleyhimize büyük karışıklık olacaktır. Bunu yapacağımızı vaat ederiz, dedi... ATATÜRK ANKARA ANTLAŞMASI SÜRECİNDE ANTAKYA VE İSKENDERUN KONUSUNDA İSTEDİKLERİNİ ELDE EDEMEYİNCE “BU DAVA BENİM ŞAHSİ DAVAMDIR” DEMİŞTİNeticede İskenderun ve Antakya’da bir özel idare tesis olunacaktır. Asli davamızı ihlal etmemek şartıyla ufak tefek sakıncalar bizi sarsacak şeyler değildir. Bu anlaşmayı yaptığımız takdirde ordumuz daha kuvvetli olacak... Kuvvetli olursak bu sınır hattının dışındaki bazı esas taleplerimizi istemekten bizi ilerde alıkoyacak bir şey olamaz...” 20 Ekim 1921’de Türkiye ile Fransa arasında Ankara Antlaşması imzalandı. İskenderun ve Antakya yöresi Suriye’ye bırakıldı . Ancak Antlaşmanın 7. maddesi ile söz konusu bölgede özel bir yönetim şeklinin kabulü ve Türk varlığı ile kültürünün korunması kabul edildi. Gazi Mustafa Kemal Fransa ile savaşın sona erdirilmesi ve Türk ordusunun Batı Cephesi’nde kuvvetli olması için İskenderun ve Antakya’da özel bir yönetim şeklinin olmasını kabul etmişti. 18 Ekim 1921 günü söylediği gibi Türkiye kuvvetli olduğu zaman, elbette haklı hukuki taleplerini istemekten geri kalmayacaktı. Ancak her şeye rağmen Ankara Antlaşması sürecinde, İskenderun ve Antakya konusunda Atatürk tam istediğini o günün koşulları çerçevesinde elde edememişti. İçinde bir burukluk vardı. Bu duygularını 8 Ocak 1937 günü Hasan Rıza Soyak’a şöyle açıklamıştı: “Bilirsin ki çocuk, 1921 senesindeki anlaşmayı yapanların başında ben vardım. O zaman Mösyö Franklin Bauillon ile bu konuda çok şeyler konuşmuştuk. Onların şimdiki Fransız idarecileri öğrenmemiş veya unutmuş olsa bile, ben asla unutmadım ve unutamam. Bu itibarla defalarca açıkça söylediğim gibi, bu dava benim şahsi davamdır ve icap ederse yine şahsen halletmem gerekir.”(U.D.): İnanılmaz bir durum. Gerçekçilik, kararlılık ve amaç ve hedeflerden hiçbir zaman vazgeçilmediğini görüyoruz. Dolayısıyla; Yıldırım Ordular Grubu Komutanı ve 1921’de Ankara Antlaşması süresince, Atatürk’ün yaşadıkları İskenderun ve Hatay’ı adeta onun şahsi bir davası haline dönüştürmüş. Ancak 8 Ocak 1937 günü; ”İcap ederse yine bu davayı şahsen halletmem gerekir” ifadesi konuya başka, farklı bir anlam kazandırıyor. Bunu biraz açar mısınız? (İ.B.): 9 Şubat 1934’te Balkan Paktı imzalandı. Bu Atatürk’ün dış politikadaki başarılarından birisi oldu. 20 Temmuz 1936’da da Montrö Antlaşması imzalandı . Böylece Türkiye hem Boğazlar üzerinde tam hakimiyet hakkını elde etmiş hem de uluslararası alanda çok büyük bir diplomatik başarı kazanmıştı. 9 Eylül 1936’da Fransa, Suriye’deki manda yönetimini kaldırıp, buraya bağımsızlık vermeyi öngörünce, İskenderun’un ne olacağı sorunu ortaya çıktı. Avrupa’da yaşanan gelişmeler de yeni bir dünya savaşının yaklaşmakta olduğunu gösteriyordu. Atatürk uluslararası şartların İskenderun, Antakya sorununun yıllardır beklediği çözüme kavuşturulması için uygun olduğunu gördü. Türkiye 26 Eylül 1936’da ilk adımını attı. Milletler Cemiyeti toplantısında Suriye’ye bağımsızlık verilmesinden yana olduğunu ancak İskenderun Sancağı’nda oturanların da kendi işlerinin kendileri tarafından görülmesine olanak verilmesini istediğini ifade etti. Atatürk TBMM’nin 1 Kasım 1936 günü yapılan 5. Devre 2. Toplanma Yılı açış konuşmasında İskenderun konusuna ilk defa değinerek şunları söyledi: “... Balkanlar’da, Batı Asya’da ve Doğu Akdeniz’de mevcut barışın devamı, eski dünyanın birçok diğer yerlerine nispetle daha emin görülmektedir. Türkiye’nin bütün devletlerle ilişkilerinin iyi olduğunu memnuniyetle kaydederim. Bu sırada milletimizi gece gündüz meşgul eden başlıca büyük mesele, hakiki öz sahibi olan öz Türk olan İskenderun-Antakya ve havalisinin geleceğidir. Bunun üzerinde ciddiyet ve katiyetle durmaya mecburuz. Daima kendisiyle dostluğa çok önem verdiğimiz Fransa ile aramızda tek ve büyük mesele budur. Bu işin gerçeğini bilenler ve hakkı sevenler, alakamızın şiddetini ve samimiyetini iyi anlarlar ve tabii görürler. TÜRKİYE İSKENDERUN SANCAĞINA SAHİP OLDUĞUNDA DOĞU AKDENİZ’DE GÜÇLÜ BİR KONUM ELDE EDECEKTİ “Önümüzdeki sene, müzakereler ve silahlanma yarışlarıyla büyük bir hazırlık senesi olacağa benziyor. Devletler arasındaki anlaşmazlıkların anlaşmalara varmasını samimiyetle istiyoruz.” Görüldüğü gibi, Atatürk için İskenderun-Antakya bölgesinin önemi iki nedene dayanıyordu. Birincisi İskenderun-Antakya bölgesinin hakiki sahibi Türkiye’dir. İkincisi ise özellikle Akdeniz’de büyüyen İtalya tehdidine karşı Doğu Akdeniz’de barışın korunması için Türkiye, İskenderun Sancağı’na sahip olmalı ve böylece İskenderun Körfezi’ne hakim olacak bir durum üstünlüğünü kazanmalıdır. Peki Türkiye İskenderun-Antakya bölgesini kazanmak için nasıl bir strateji izlemeliydi. Atatürk’ün düşündüğü “Kararlılığın sergilendiği caydırıcılık stratejisi” idi. Bu stratejinin temeli Milletler Cemiyeti’nin karar süresinde, askeri gücün caydırıcılık etkisinin kullanılmasıydı. Sorun, askeri gücü arkasına alan diplomasi yolu ile çözülecekti. Atatürk 31 Aralık 1936’da Başvekil İsmet Paşa’ya gönderdiği notta bu stratejinin ana esaslarını yazdı. Notta şunlar yazılıydı: “Hatay meselesini öteden beri beraber takip edegelmekteyiz... Hatay dediğimiz topraklar bütün kapsamlı manasıyla Türk topraklarıdır... Türkiye çok haklı olduğumuz bu davada asla saldırgan durumda bulunmayı kabul etmez... Ancak Türk ordusunun Türkiye Cumhuriyeti’nin elinden alınmış haklarının elde edilmesine gücü olduğunu gösterir bir durumda bulunması zorunludur... Ordu şimdiden hazırlanmalıdır... Kısacası askeri hazırlığa başlamakta bir an gecikme bizi dünyaya rezil eder.” ATATÜRK HATAY’IN İLHAKI İÇİN KARARLILIĞIN SERGİLENDİĞİ CAYDIRICILIK STRATEJİSİNİ İZLEDİBu notta Atatürk’ün İskenderun-Antakya bölgesine Hatay ismini verdiğini görüyoruz. Ancak Hatay konusundaki görüşmeler pek beklenen şekilde olumlu değildi. Atatürk İstanbul’da idi. Park Oteli’nde kalıyordu. 5 Ocak günü telefonla İsmet ve Fevzi Çakmak paşalar ile görüştü. O akşam Atatürk, Fahrettin Altay Paşa’yı Park Oteli’ne çağırdı . Altay’ın o geceye ilişkin anısı şöyleydi: “Geldiğimde kendisini sıkıntılı halde buldum. Biraz da terli idi. İç salona geçtikten sonra balkona çıktı. Sert rüzgarın karşısına göğsünü vermişti. Saçları rüzgardan uçuyor o dalgın dalgın Marmara’yı seyrediyordu. Mutlaka kafasını kurcalayan bir şey vardı. Üşütmesinden korktuğum için; hava çok sert, soğuk alırsınız içeri buyurun dedim. Dalgın bir hal ile döndü ve bir masaya oturdu. Dudaklarından şu cümleler döküldü: “Paşa biliyor musunuz, ben cumhurbaşkanlığını bırakıp Hatay’ın çete reisi olacağım.” Başvekil İsmet Paşa ile Genelkurmay Başkanı Mareşal Fevzi Çakmak yaklaşan bir dünya savaşı ihtimalinde, Türk ordusunun bir kısmının caydırıcı bir güç olarak olsa bile Hatay bölgesine kaydırılmasından endişe duyuyorlardı. Sorun; diplomatik yolla, Türkiye ile Fransa arasında bir çatışmaya neden olmadan çözümlenmeliydi. Bu durumu bilen Atatürk; 5 Ocak gecesi İsmet Paşa, Mareşal Çakmak ve diğer ilgilileri Eskişehir’e davet etti. Eskişehir’deki toplantıda Hariciye Vekili Dr. Tevfik Rüştü Aras durumu izah etti. Hatay sorununun sulh yoluyla çözümlenebileceğinin kuvvetle muhtemel olduğunu söyledi. Aras bu arada dünyanın süratle ikinci bir dünya harbine doğru gitmekte olduğunu da hatırlattı. İsmet Paşa pek fazla bir şey söylemedi. Atatürk Mareşal Çakmak’a düşüncesini sordu. Mareşal, ‘Siz ne emrederseniz, ben onu yaparım, ancak Hariciye Vekili’nin izahından İkinci Dünya Savaşı’nın pek uzak olmadığı anlaşılıyor. Bu nedenle kabil ise kuvvetlerimizi o harp durumu için saklamamız yerinde olur’ dedi. Atatürk ‘siz hepiniz mutabık olursunuz da ben mi ayrılırım’ diyerek toplantıyı bitirdi. Ayrılırken, Dr. Aras’ı bir kenara çekerek kulağına şunları fısıldadı: “Sen bu vaziyeti kullanmasını bilirsin...” Zaten o günlerde, Türkiye-Suriye hududunda Türkiye’nin iki tümeni bulunurken, Fransa’nın biri Antakya’daki garnizon taburu olmak üzere yalnız üç taburu vardı. Atatürk Ankara’ya döndü. ATATÜRK, FRANSA’NIN HATAY İÇİN SAVAŞI GÖZE ALAMAYACAĞINI ÇOK İYİ BİLİYORDU 8 Ocak akşamı Hasan Rıza Soyak, Atatürk’ün yanına gitti. Atatürk kendisini oturttu. Düşüncelerini sordu. Soyak aralarında geçen konuşmaları şöyle anlatmıştı: “Atatürk’e hükümetin Eskişehir’de yapılan bu toplantıdan endişeye düştüğünü söyledim. Neden dedi? Fransızlarla bir harbe sürükleniriz diye korktular. Garip şey! Çocuk biz istesek bile Fransızlar, Sancak için bizimle bir harbe girerler mi hiç? Bugün Fransa’nın bizzat anavatanı büyük tehlikelerle sarılı bir haldedir. Arkadaşlar bunu nasıl düşünebiliyorlar, görmüyorlar mı ki. Sancak’a gelince Fransızlardan dünyada böyle bir yerin mevcut olduğunu bilenler yüzde biri, ikiyi geçmez. Evham ve vesvesenin bu derecesine şaştım doğrusu... Hayret, hayret! Bak sana anlatayım; ben bir askeri harekatın başlangıcı gibi yorumlanabilecek şekilde tertip ettiğim bu seyahati, Hatay’daki Türk çoğunluğunun antlaşmalarla da kabul edilmiş açık haklarını koruma konusunda ne derece hassas ve azimli olduğumuzu göstermek için tercih ettim. ...Davamız sürüncemede kaldıkça, bilhassa Türk ahaliye reva görülen şiddetli baskı devam ettikçe, bir gün içeride (Hatay’da) büyük ve kanlı bir olay ortaya çıkabilirdi. Bu yüzden iki taraf hiç istemedikleri halde bir çatışmaya sürüklenebilirdi. İşte bu durum ve ihtimalleri ortadan kaldırmak, herkesi vaktinde ikaz etmek içindir ki, harekete geçtim... Başka bir ifade ile ben bu hareketi, memleketi harbe sokmak için değil, tam tersine ondan kurtarmak için yapmış bulunuyorum. Yoksa Türkiye’yi isteyerek bir harbe sokmaya hakkım olmadığını biliyorum, dedi.” Hatay konusu Milletler Cemiyeti’nin gündemindeyken Tunceli’de isyan çıktı. Milletler Cemiyeti’nin kararına göre Suriye bağımsız bir cumhuriyet olacaktı . Sancak’ın ise içişlerinde bağımsız ama dışişlerinde Suriye’ye bağlı ayrı bir varlık sayılması ve özel bir statüye sahip olması önerildi. Suriye, Sancak için kabul edilen bu statüye sert tepki gösterdi. Meclis için Nisan ayında yapılan seçimlerde sorunlar çıktı. ATATÜRK HASTA YATAĞINDAN KALKIP SANCAĞA YAKIN BÖLGELERDEKİ ASKERİ BİRLİKLERİ DENETLEMEYE GİTTİBu gerginlik üzerine Atatürk, hasta olmasına rağmen Sancağa yakın bölgelerdeki askeri birlikleri denetleme gezisine çıktı. 25 Mayıs’ta Ankara’ya döndü. Avrupa’da barış ortamının kaybolmasından da etkilenen Fransa, anlaşmazlığı tırmandırmaktan vazgeçerek Sancak yönetimini Türklere bıraktı. 3 Temmuz 1938’de Antalya’da bir askeri anlaşma, ertesi gün de Ankara’da yeni bir Dostluk Antlaşması imzalandı. 5 Temmuz 1938 günü Albay Şükrü Kanatlı komutasındaki 2.500 kişilik bir Türk birliği Hatay’a girdi. Seçimler yapıldı. 2 Eylül 1938 günü toplanan Hatay Meclisi Tayfur Sökmen’i devlet başkanlığına seçti. Böylece Hatay’ın Suriye’den ayrılması gerçekleşmiş oldu. Tarihin acı cilvesi, Atatürk’ün Hatay’ın Türkiye Cumhuriyeti’nin bir vilayeti olduğunu görmesine izin vermeyecekti. Tunceli’de isyan olayları ve Hatay konusunda önemli gelişmeler yaşanırken, 22 Ocak 1938’de doktorlar Atatürk’e karaciğer hastası (siroz) teşhisini koymuşlardı. Ancak o ciddi sağlık sorunları ile boğuşurken bile hayatı pahasına ülke sorunlarına öncelik vermeye devam etmişti. (U.D.): Atatürk’ün Hasan Rıza Soyak’a “Hatay davası benim şahsi davamdır ve icap ederse yine şahsen halletmem gerekir” ifadesini neden söylediğini gerçekten açık bir şekilde anladık. 7. Ordu Komutanı, Yıldırım Ordular Grubu Komutanı olduğu sırada başlayan bu sorumluluğun neredeyse aramızdan ayrıldığı güne kadar devam ettiğini görüyoruz. Onun bu kararlılığı olmasaydı, Hatay’ın Türk topraklarına katılması gerçekleşebilir miydi? MİLLETİME SÖZ VERDİM; HATAY’I ALACAĞIM(İ.B.): Bu sorunuza evet diyebilmek tarihi gerçekler karşısında pek mümkün değil. Bakın 29 Ekim 1937 akşamı Cumhuriyet Balosu’na katılan Fransız Büyükelçisi’ne Atatürk’ün söylediği şu sözler de bu durumu doğruluyor: “Ben toprak büyütme dileklisi değilim, barış bozma alışkanlığım yoktur, ancak antlaşmaya dayanan hakkımızın isteyicisiyim. Onu almasam edemem. Büyük Meclis’in kürsüsünden milletime söz verdim: Hatay’ı alacağım...Milletim benim dediğime inanır. Sözümü yerine getiremezsem onun huzuruna çıkamam, yerimde kalamam. Ben şimdiye kadar yenilmedim, yenilemem, yenilirsem bir dakika yaşayamam...”- Devam edecek...",https://www.sozcu.com.tr/26-genelkurmay-baskani-ilker-basbug-belgelerle-acikliyor-ataturk-neden-hatay-benim-sahsi-meselemdir-demisti-wp7606362
Uğur Dündar,Çanakkale savunmasında kaderin seçtiği kişi; Mustafa Kemal...,18 Mart 2023,"Çanakkale Deniz Zaferi’nin 108. yıl dönümünde 26. Genelkurmay Başkanı İlker Başbuğ’dan çarpıcı tespitler: 26. Genelkurmay Başkanı İlker Başbuğ, yazarımız Uğur Dündar’a, 18 Mart Çanakkale Zaferi’ni anlattı. Bugün tarihin gördüğü en muhteşem kahramanlık destanlarından biri olan 18 Mart Çanakkale Deniz Zaferi ve Şehitleri Anma Günü’nün 108. yıl dönümünü kutluyoruz. Bu nedenle Türk Silahlı Kuvvetleri’nin 26. Genelkurmay Başkanı İlker Başbuğ ile yaptığımız söyleşiye “18 Mart 1915’te Müttefik Donanması, Çanakkale Boğazı’nı zorlayarak geçmek üzere deniz harekâtını başlatmıştı. Müttefiklerin amacı neydi? O gün ne oldu?” sorusunu yönelterek başlıyorum. ÇANAKKALE BOĞAZI DÜŞMAN DONANMASI İÇİN CEHENNEM OLDUİLKER BAŞBUĞ (İ.B.): Birinci Dünya Savaşı’nın başlamasından henüz birkaç ay geçmesine rağmen Rus Ordusu, üç cephede savaşmak zorunda kalmıştı. Batı Avrupa’da Almanya, Orta Avrupa’da Avusturya-Macaristan ve Kafkaslarda Osmanlılara karşı. Rusya bu sıkışık durumu aşmak için İngiltere’ye başvurdu. İngiltere de Rusya’ya yardım kararı aldı. Türk Boğazları’nın zorlanarak geçilmesi seçeneği benimsendi. Böylece, İstanbul’a erkenden el atılmış olacak ve Osmanlı Devleti de savaş dışı kalacaktı. Bir tarafta dünyanın en güçlü donanması vardı. İngiliz ve Fransız savaş gemilerinden oluşan yenilmez güçlü deniz kuvveti... Bu donanmaya karşı savaşacak Osmanlı kuvveti ise Çanakkale Müstahkem Mevki Komutanlığı idi. Mevki Komutanı Cevat Paşa (Çobanlı ) Çanakkale Boğazı’nın savunulmasını girişteki tabyalara ve derinlikte tertiplenmiş topçulara dayandırmıştı. Müttefiklerin asıl beklemediği durum ise Çanakkale Boğazı’na döşenen mayınlar oldu. Boğaz’ın merkezinde bulunan 10 mayın hattına ek olarak 8 Mart gecesi Nusret Mayın Gemisi tarafından Erenköy Koyu’nda ve kıyıya paralel 26 mayın daha döşendi.. 18 Mart günü Müttefik Donanması Çanakkale Boğazı’nı geçmeye başladı. Ancak mayınlar ve kıyıda mevzilenmiş topçu atışları, o gün onlara adeta bir cehennemi yaşattı. Üç savaş gemisi (Bouvet, Ocean, Irresistible) batırıldı, diğer dördü (Inflexible, Goulois, Souffren, Agamemnon) savaş dışı bırakıldı. MÜTTEFİKLER ÇANAKKALE’NİN DENİZDEN GEÇİLEMEYECEĞİNİ ANLAYIP KARADAN SALDIRDI O gün Müttefik güçleri sadece denizden İstanbul’a ulaşılamayacağını anladı. Kara harekâtı gerekliydi. 18 Mart 1915 günü kazanılan zafer; Müstahkem Mevki Komutanı Cevat Paşa ile mayınların döşenmesini sağlayan denizcilere ve karadaki topçulara aittir. UĞUR DÜNDAR (U.D.): Deniz gücü ile Çanakkale Boğazı’nı geçemeyen düşman, 25 Nisan 1915 günü Arıburnu ile Kabatepe arasına birçok savaş gemisi ve nakliye vasıtasıyla yaklaşarak Arıburnu’na asker çıkarmaya başladı. O sırada İstanbul’da neler yaşanıyordu? (İ.B.): O günleri İstanbul’da yaşayan Yakup Kadri (Karaosmanoğlu) muhteşem bir dille şöyle anlatır: “... Muhtelif harp cephelerinden sızan haberler sarsılan imanımızı canlandıracak mahiyette değildi. Memleketin her yanında bir perişanlık, bir çöküş hissediliyordu... Ama, günün birinde, Çanakkale savunmasının yankıları kulaklarımıza gelmeye başlayınca her şey değişiverdi... Bu, bıçak kemiğe en çok orada dayanmış olduğu için mi böyle olmuştu... Bir temelsiz fikirle hâlâ vatanı yalnız İstanbul’dan ibaret saydığımız için midir ki, savaşın en çok bu safhasına önem vermekte idik? İşte, kırkikilik düşman toplarının sesleri evlerimizin içine kadar gelmeye başladı... Adalara gezmeye çıkan aileler şirket vapurlarının güvertesinden denizaltıların ayna pırıltılarını görür oldular. Herkes biliyor ki, düşman akla durgunluk verecek kadar kuvvetlidir... Türk donanması İngilizin bir tek zırhlısına karşı koyamaz. Asker, Sarıkamış’ta bozgun veren askerdir. Teşkilat, gene o bozuk düzen... Belli başlı bazı şahsiyetlerin aileleriyle birlikte Anadolu’ya kaçtıkları söyleniyor. Hükümetin kıymetli Hazine eşyasını Konya’ya naklettiği fısıldanıyor. Bugün yarın padişahın bile o vilayet merkezine sıvışacağı haberleri dolaşıyor. Adalarla Kadıköy kıyılarına siperler kazıldı. Birçok noktalara toplar koyuldu... Fakat, kimse korkmuyor. Halk binbir tehlike ile dolu Marmara’nın ufuklarına yeni bir sabahın doğmasını bekler gibi bakıyor... MUSTAFA KEMAL EFSANESİ TARİH SAHNESİNDEKİ YERİNİ ALIYOR Yoksa millet insanlığın ilk çağlarda olduğu gibi yeni bir efsane mi yaratıyor? Zira, halkın ağzında Çanakkale harbi adeta bir İlyada destanı şeklini almaya başladı... Bir genç kahramanın yalın endamı çizgilenmekte idi... Bu kahraman, bu genç komutan -gene halkın söylediğine göre- yanında bir avuç süngülü askerle, yerden, gökten, denizden kopan sürekli bir gülle, kurşun ve şarapnel sağanağının ortasında durmadan ileriye doğru atılıyor ve kollarıyla kızgın boyunlarından yakalayıp denize yuvarlayacakmış gibi düşmanın sıra sıra topları üstüne saldırıyordu. Bu insan ateşte yanmıyordu. Vücuduna kurşun işlemiyordu... Kimdi bu acayip adam? Halk onun adını biliyordu: Mustafa Kemal diyordu... Bir paşa mı? Bir miralay (albay) mı? Kimi bir paşa, kimi bir miralay olduğunu söylüyor. Zaten rütbesinin ne önemi vardı? Böyle adama rütbe ne ilave edebilirdi? İşte, onun ismini, halkın arasında, böyle bir efsane atmosferinin içinde, ilk defa böyle işittimdi...” (U.D.): Bu satırları okuyunca insanın tüyleri ürperiyor. Çanakkale savunmasında “Kaderin Seçtiği Kişi”; 19. Tümen Komutanı Yarbay Mustafa Kemal, 25 Nisan 1915 günü tarih sahnesinde yerini alıyor. Savaş ve Barış isimli kitabınızda, Yarbay Mustafa Kemal’in o günleri nasıl anlattığını yazıyorsunuz. Yeri gelmişken onları da hatırlayalım. (İ.B.): Çanakkale Savaşları’nı okumak isteyenlere bir önerim olacak. Onlara; Mirliva (tuğgeneral) Mustafa Kemal’in, Diyarbakır’da 16. Kolordu Komutanı iken, 1916 yılında bizzat kendisinin kaleme aldığı “Arıburnu ve Anafartalar Muharebeleri Raporu”nu okumalarını öneririm. 25 Nisan 1915 gününü Mustafa Kemal raporunda şöyle anlatıyor: “19’uncu tümen, ordu ihtiyatı olarak Bigalı Köyü bölgesindeydi. 9’uncu tümen Maydos’ta sahil bölgesinin savunması için görevlendirilmişti. 9’uncu tümen komutanından Arıburnu bölgesine bir tabur gönderilmesini isteyen bir rapor aldım. 57’nci Alay’ın bölgeye hareket etmesini emrettim. Bizzat yolu bularak ve birliği sevk ederek Kocaçimen tepesine vardık. Amacım Conkbayırı’na gitmekti. Yaya olarak Conkbayırı’na ulaştık. 27’nci Alay’ın gözetleme görevi verilen erlerinin kaçmakta olduğunu gördüm. Niçin kaçıyorsunuz dedim? Efendim düşman dediler. Düşmandan kaçılmaz dedim. Cephanemiz kalmadı dediler. Cephaneniz yoksa süngünüz var, dedim. Süngü taktırdım ve yere yatırdım. 57’nci Alay’ın süratle bölgeye gelmesi emrini ilettim. Taarruzla düşmanı tümüyle sahile dökmeye muvaffak olduk.”Mustafa Kemal; 25 ve 26 Nisan Arıburnu Muharebeleri’nde inisiyatif, cesaret ve öngörüsünü kullanarak Çanakkale Savaşı’nın kaderini değiştirmiştir. 8-9 Ağustos gecesi Mustafa Kemal Anafartalar Grubu Komutanlığı’na tayin edildi. (U.D.): Bundan sonra, Anafartalar kahramanı oluyor ve 9 Ağustos günü Çanakkale Savaşı’nın en önemli muharebelerinden biri daha yaşanıyor. Anafartalar Grubu Komutanı Mustafa Kemal o gün yaşanan muharebeleri nasıl anlatıyor? (İ.B.): O gün yaşanan muharebeleri raporunda şöyle anlatmaktadır: “8 Ağustos gecesi saat 11.30’da 19’uncu Tümen Karargâhı’ndan hareket ettim. Gece saat 01.30’da oraya ulaştık. Sabah 4’den evvel kıtalara aşağıdaki emri verdim. Anafartalar Grubu Komutanlığı’na tayin oldum. Şimdi komutayı üzerime aldım. 12’nci Tümen Mestantepe, 7’nci Tümen Damakçılıkbayırı istikametinde taarruz edecekler, Kocaçimen-Conkbayırı hattında bulunan tümenler söz konusu taarruzu sağlayıp kolaylaştıracaklardır. Gün doğmak üzere idi. Çadırımın önüne çıktım. Hücum edecek askeri görüyordum. Saatime baktım. Dört buçuğa geliyordu. Artık hücum anıydı. Birkaç dakika sonra ortalık tamamen ağaracak ve düşman askerimizi görebilecekti. Düşmanın ateşi başlarsa, hücumun imkânsızlığına şüphe etmiyordum. Hemen ileri koştum. Tümen komutanı ile birlikte hücum safının önüne geçtik. Gayet kısa bir teftiş yaptım. Önünden geçerek yüksek sesle askerlere selam verdim ve dedim ki: -Askerler! Karşımızdaki düşmanı mağlup edeceğimize hiç şüphe yoktur. Fakat siz acele etmeyin. Evvela ben ileri gideyim. Siz ben kırbacımla işaret verdiğim zaman hep birlikte atılırsınız. MUSTAFA KEMAL HÜCUM SAFININ ÖNÜNE GEÇİP SAVAŞARAK ANAFARTALAR KAHRAMANI OLUYOR Hücum safının önünde bir yere kadar gidip ve oradan kırbacımı havaya kaldırarak hücum işaretini verdim. Bütün askerler, subaylar artık her şeyi unutmuşlar, bakışlarını, kalplerini verilecek işarete yöneltmiş bulunuyorlardı. Süngüleri ve bir ayakları ileri uzatılmış olan askerlerimiz ve onların önünde tabancaları, kılıçları ellerinde subaylarımız, kırbacımın aşağıya inmesiyle demirden bir kitle halinde aslanca saldırıyla ileri atıldılar. Bir saniye sonra düşman siperleri içinde gökyüzüne yükselen bir sesten başka bir şey işitilmiyordu: Allah, Allah, Allah. Düşman silah kullanmaya vakit bulamadı. Boğaz boğaza kahramanca mücadele neticesinde, ilk hatta bulunan düşman tümüyle imha edildi . Dört saat mücadeleden sonra Conkbayırı tümüyle düşmandan temizlenmişti. Şahinsırt ele geçirilmişti. Conkbayırı tepesi elimize geçtikten sonra, düşman karadan ve denizden yönelttiği yoğun topçu ateşiyle Conkbayırını cehenneme çevirmişti. Gökyüzünden şarapnel, demir parçaları yağmuru yağıyordu. Herkes kaderine razı, akıbetini bekliyordu. Etrafımız şehitler ve yaralılarla doldu. Muharebe meydanında cereyan eden hali izlerken bir şarapnel parçası göğsümün sağ tarafına çarptı. Cebimde bulunan saati parça parça etti. Vücuduma girmedi. Yalnız derince bir kan lekesi bıraktı. Saat öğleyi buluyordu. Askerlerimiz sekiz saatten beri ölümle pençeleşmekten yorulmuşlardı. Kayıplarımız da önemliydi. Düşmanı mağlup edenin üstünlüğümüz olmayıp, müthiş ve seri bir darbe halinde gerçekleşen saldırımız olduğunu takdir ediyordum. Dolayısıyla saat 12.15’te tümen komutanına şu emri verdim: Taarruzu durdurunuz. Conkbayırı ve Şahinsırtın batıya en hakim noktasını daima elde bulunduracak şekilde, kıtalarınızla işgal ettiğiniz hattı tahkim ediniz.” Mustafa Kemal artık komutası altındaki askerlerin sevdikleri ve seve seve emirlerine uydukları bir komutandı. O artık, Anafartalar Kahramanı olmuştu. İstanbul şimdilik kurtulmuştu. Ama öteki cephelerde savaş bütün hızıyla devam etmekteydi. Anafartalar Grubu Muharebeleri 90-100 bin kişilik düşman ordusunun mağlubiyetiyle ve İngilizler’in yarımada üzerindeki emellerine son verdirmek suretiyle neticelenmiştir. Mustafa Kemal bu sırada sıtmaya yakalanarak hasta oldu. Conkbayırı’na gelerek siperleri gezen Harbiye Nazırı Enver Paşa’nın Anafartalar Grubu Karargâhı’na uğramaması, Mustafa Kemal’in ordudan istifa etmesine neden oldu. (U.D.): Peki, daha sonra ne oldu? (İ.B.): Ordu Komutanı Liman von Sanders araya girerek Mustafa Kemal’e bir aylık hava değişimi verdirerek bu sorunu çözdü. Harbiye Nazarı Enver Paşa’ya yazdığı yazıda Mustafa Kemal’i şöyle tanımlamıştı: “Mustafa Kemal Bey’i vatanın bu büyük savaşta hizmetlerine muhakkak surette muhtaç olduğu, çok müstesna kabiliyetli, yetkili ve cesur bir subay olarak tanımayı ve takdir etmeyi öğrendim.” İNGİLTERE DONANMA BAKANI WINSTON CHURCHILL: “MUSTAFA KEMAL KADERİN SEÇTİĞİ KİŞİDİR”Dönemin İngiltere Donanma Bakanı olan W. Churchill ise Mustafa Kemal’i Çanakkale’de “Kaderin Seçtiği Kişi” olarak isimlendirmişti. Mustafa Kemal, 10 Aralık günü Çanakkale’den ayrıldı. 19 Aralık 1915’te de Müttefikler Çanakkale savaş topraklarından ayrıldı. (U.D.): Çanakkale Savaşları’nın en önemli sonuçları ne oldu? (İ.B.): Elbette en önemli sonucu, Çanakkale’de kazanılan zafer, 1. Dünya Savaşı’nın beklenenden fazla uzamasına neden oldu. Müttefik yardımlarını alamayan Rusya’da ise 7 Kasım 1917’de Bolşevikler yaptıkları ihtilal ile iktidara geldiler. Çanakkale Savaşı’nın diğer önemli bir sonucu ise, Çanakkale Savaşı’na katılarak üstün bir savaş tecrübesi kazanan subay kadrolarının Kurtuluş Savaşı’nın komutanlarını oluşturmalarıdır. (U.D.): Son söz olarak neler söylemek istersiniz? (İ.B.): Öncelikle, 18 Mart Çanakkale Zaferi ve Şehitleri Anma Günü’nde bütün şehitlerimizi rahmet ve minnetle anıyorum. Çanakkale Zaferi bir ülkenin bütün insanlarının hiçbir ayrım ve farklılık gözetmeksizin omuz omuza vererek savaşmasının bir destanıdır. Çanakkale’deki şehitlikleri dolaştığınız zaman bunu yakinen görürsünüz. BİRLİK VE BÜTÜNLÜĞE İHTİYACIMIZ OLAN ŞU ZORLU GÜNLERDE HEPİMİZ 1915 ÇANAKKALE RUHUNA SAHİP ÇIKMALIYIZÜlkemizin birlik ve bütünlüğe ihtiyaç duyduğu bu günlerde, herkesin 1915 Çanakkale ruhuna sahip olmasının ve yaşamasının önemli olduğunu düşünüyorum . İngiliz yazar Alan Moorehead Gelibolu kitabında şunları yazmıştır: “O genç ve dahi Türk Şefi’nin (Mustafa Kemal) o esnada orada bulunması, müttefikler bakımından, talihin en acı darbelerinden biridir.” Elbette, Mustafa Kemal, Çanakkale Savaşları’nın kaderini değiştiren kişidir. 20 Ocak 1915’te 19. Tümen Komutanlığı’na atanan Mustafa Kemal Çanakkale Cephesi’nden ayrılacağı 10 Aralık 1915 gününe kadar Çanakkale Savaşları’nın her anının, her dakikasının içindedir. Bu tartışılacak bir konu değildir. Bu gerçeğin yanında elbette Çanakkale Savaşları’nda Çanakkale Müstahkem Mevki Komutanı Mirliva Cevat (Çobanlı) Paşa ve 3. Kolordu Komutanı Mirliva Esat Paşa’nın da önemli rolü vardır. Harbiye Nazarı Enver Paşa, cephenin personel, mühimmat, malzeme ve yiyecek ihtiyaçlarının karşılanmasında mevcut imkanlar içinde en iyisinin yapılmasına çalışmıştır. Çanakkale Savaşı’nın bir de sayısız isimsiz kahramanları vardır. Çok konuda bölünmüşlüğün yaşandığı bir süreçte, bir de tarihi gerçekler karşısında bölünmüşlük tuzağına düşmeyelim.",https://www.sozcu.com.tr/canakkale-savunmasinda-kaderin-sectigi-kisi-mustafa-kemal-wp7624517
Uğur Dündar,Bağış sahtekarları!..,19 Mart 2023,"Deprem felaketinin ardından “TÜRKİYE TEK YÜREK” adı altında gerçekleştirilen bağış kampanyasında 115 milyar lira toplanmıştı . Ancak dünkü SÖZCÜ’ nün haberinden öğrendik ki, o akşam taahhüt edilen rakamın sadece 74 milyar lirası toplanabilmiş . Geri kalan 41 milyar lira, söz verildiği halde yatırılmamış!.. ★★★ Geçmişte benzer kampanyaları televizyon ekranlarında yönetmiş deneyimli bir yayıncı olarak bu sonuca hiç şaşırmadım. Zira biliyordum ki; böyle zamanları kollayan bazı şov meraklıları sırf reklamları olsun diye, telefonla kampanyayı yürüten ünlülere bağlanıp bol keseden atarlar, ama iş vadettikleri parayı  yatırmaya gelince ortalıktan kaybolurlar! Kimi iz bırakmadan kayıplara karışır, kimiyse bin dereden su getirerek mazeret uydurmaya çalışır. ★★★ TEGV, Çağdaş Yaşamı Destekleme Derneği gibi saygın sivil toplum kuruluşlarının bağış kampanyalarından yeterince deneyim sahibi olduğum için, İstanbul Üniversitesi Çapa Onkoloji Enstitüsü’ nün cihazlarını yenilemek amacıyla 2008 yılında düzenlediğimiz bağış programında farklı bir yöntem izlemiş ve bir saat gibi çok kısa süre içinde ihtiyaç duyulan meblağı toplamıştık. ★★★ Bu amaçla dönemin İstanbul Büyükşehir Belediye Başkanı merhum Kadir Topbaş’ ı aradım. Türkiye’nin dört bir yanından gelen hastaların tedavi oldukları enstitünün önemini anlattıktan sonra mevcut cihazlarının çok eskidiğini ve mutlaka yenilenmesi gerektiğini belirttim. “ Siz ve Enstitü Müdürü Prof.Dr. Erkan Topuz ile birlikte ekrana çıkalım. Programda sizin önceden görüşüp yardım sözü alacağınız müteahhitlere bağlanalım ve onlar  garanti ettikleri bağış rakamlarını açıklasınlar. Siz söylerseniz kentin rantıyla zengin olan bu kişiler, böylesine önemli bir hayır işinden kaçamazlar...” dedim. Kadir bey önerimi memnuniyetle kabul etti. Bağışçıları teker teker arayıp sen 500 bin, sen 1 milyon...” vereceksin deyip hepsini bağladı. Programı Kanal-D televizyonunda yaptığımız için patronumuz Aydın Doğan da ilk adımı attı ve örnek bir davranışla 1 milyon lira bağışladı. Uzatmayayım, yayın gecesi 1 saat gibi kısa sürede (zamanın parasıyla) 10 milyon lira civarında bağış topladık ve Onkoloji Enstitüsü’nün cihazlarını yeniledik. ★★★ Demem o ki “TÜRKİYE TEK YÜREK” kampanyasını izlerken, söz verilen bağışların önemli bir bölümünün gerçekleşmeyeceğini, bazı sahtekarların bunu reklamları için kullanacaklarını biliyordum. O nedenle dünkü SÖZCÜ ’nün manşetini okurken hiç şaşırmadım. Bunu önlemenin tek yolu var: Teşhir!.. Geçerli mazereti olanların dışında kalanların isimleri açıklansın da, bir daha böyle şovlara tevessül edebiliyorlar mı, görelim!..",https://www.sozcu.com.tr/bagis-sahtekarlari-wp7625389
Uğur Dündar,Sarı öküz!..,04 Mart 2023,"Otlakların birinde bir öküz sürüsü yaşarmış. Çevredeki aslanların gözü hep öküzlerdeymiş. Ancak öküzler saldırı anında bir araya geldiklerinden aslanlar çaresiz geri dönerlermiş. Bu nedenle küçük hayvanlarla beslenmek zorunda kalan aslanlar, zayıflayıp güçsüzleşmeye başlayınca toplanıp bir çare düşünmüşler. Aslanların lideri yanına iki aslan daha almış ve beyaz bayrak çekerek öküz sürüsüne yaklaşmış. ★★★ Öküzlerin lideri olan “boz” öküz ve yanındakilere tatlı dille konuşmaya başlamış: “Saygıdeğer öküz efendiler. Bugün buraya sizden özür dilemeye geldik. Biliyorum bugüne kadar bizden çok zarar gördünüz. Ama inanın ki, bunların hiçbirini isteyerek yapmadık. Bütün suç hep o ‘sarı’ öküzde. Onun rengi sizinkilerden farklı olduğundan bizim gözümüzü kamaştırıyor, aklımızı başımızdan alıyor, biz de barışseverliğimizi unutup kendimizden geçiyor ve saldırganlaşıyoruz. Oysa sizlerle hiçbir sorunumuz yok. Verin onu bize, siz kurtulun, yine barış içinde kardeşçe yaşayalım.” ★★★ “Boz” öküz ve heyeti, bu sözler üzerine aralarında tartışmışlar. Sonuçta teklifi haklı bularak “sarı” öküzü vermişler. Bu karara bir tek “benekli” öküz karşı çıkıp bunun çok tehlikeli ve geleceklerini tehdit eden bir karar olduğunu söylemiş ama kimseye derdini anlatamamış. ★★★ Bir süre sonra acıkan aslanlar yine aynı yaklaşımı sergileyip, bu kez “uzun kuyruklu” öküzü istemişler: “Gördünüz mü ne kadar barış severiz? Sizi kararınızdan dolayı kutlarız. Ancak, şu ‘uzun kuyruklu’ öküz var ya, o kuyruğunu salladıkça nereden baksak görünüyor ve aklımızı başımızdan alıyor. Size saldırmamak için kendimizi zor tutuyoruz. Oysa sizler normal kuyruklusunuz. Verin onu bize, bu konuyu kapatıp, barış içinde yaşamaya devam edelim!..” ★★★ “Boz” öküz ve heyeti, “uzun kuyruklu” hemcinslerini de teslim etmiş. Bu karara yine sadece “benekli” öküz karşı çıkmış . Ancak tüm çabasına karşın kararı değiştirememiş. Zavallı “uzun kuyruk” da aslanlara yem olmuş. ★★★ Bu olay sürekli tekrarlanmış, aslanlar her seferinde farklı bahanelerle sürüden bir öküzü eksiltmişler. Sayıları giderek azalınca öküzler zayıflamış, aslanlar küstahlaşmış. Artık, hiçbir bahane ileri sürmeden, doğrudan müdahale ederek, “Verin bize şunu, yoksa karışmayız” demeye başlamışlar. Sonunda koca sürüden kala kala “boz” öküz ile birkaç öküz kalmış. Durumun vahametini gören biri liderlerine, “Ne oldu bize, nerede kaybettik biz bu savaşı? Oysa, vaktiyle ne kadar güçlüydük” diye sormuş. Bu soru üzerine “boz” öküzün gözleri nemlenmiş ve “Biz, ‘sarı’ öküzü verdiğimiz gün kaybettik bu savaşı!..” demiş. ★★★ Gökten bir elma daha düştü. “Sarı” öküzün kıymetini bilip, aslanlara yem etmeyenlerin başına!..",https://www.sozcu.com.tr/sari-okuz-wp7610328
Uğur Dündar,Deprem felaketinde Mehmetçik neden 41 saatlik gecikmeyle arama kurtarmaya başladı?..,23 Mart 2023,"Hakkını teslim edelim; Halk TV yazarı İsmail Saymaz , yılın haberini yaptı. Saymaz’ın belgeli haberine göre; İçişleri Bakanlığı Afet ve Acil Durum Başkanlığı (AFAD), depremin üzerinden 36 saat geçtikten sonra arama-kurtarma ekiplerini felaket bölgesine gönderebilmek için Hava Kuvvetleri’nden yardım istedi. Çünkü... TSK’ya toplumsal olaylara doğrudan müdahale yetkisi veren EMASYA Protokolü, darbeye zemin hazırladığı iddia edilerek, 2010’da kaldırılmış, yerine Türkiye Afet Müdahale Planı (TAMP) çıkarılmıştı. AFAD’ın koordinatörlüğünde uygulanan planda TSK, ‘Ana Çözüm Ortağı’ değil, ‘Destek Çözüm Ortağı’ olarak konumlandırılıyordu. ★★★ Oysa Milli Savunma Bakanı Hulusi Akar , TSK’nın ilk günden sahada olduğunu söylüyordu. Akar , “Toplam 40 binden fazla asker, uzman ve teknik personelimiz felaket bölgesinde görev yapıyor” diyor, ancak 40 bin Mehmetçiğin ne zaman deprem bölgesine gönderildiğini söylemiyordu. ★★★ Bu sorunun cevabını İsmail Saymaz verdi: Merkez üssü Kahramanmaraş Pazarcık olan deprem 6 Şubat’ta saat 04.17’de meydana geldi. AFAD, 35 saat 56 dakika sonra TSK’dan yardım istedi. AFAD’ın 7 Şubat günü saat 16.13’te TSK’ya geçtiği ‘Hizmete Özel’ mesajda, arama kurtarma için personele ihtiyaç duyulduğu belirtilerek, şöyle deniyordu: “Kahramanmaraş ili Pazarcık ilçesinde meydana gelen 7.4 büyüklüğündeki deprem felaketi sonrasında yapılan çalışmalara destek vermek üzere personele ihtiyaç bulunduğu ve arama kurtarma konusunda uzman/gönüllü yeterli sayıda personelin çalışmalara destek vermek amacıyla görevlendirilmesi...” ★★★ AFAD’ın mesajı TSK tarafından Hava, Kara ve Deniz Kuvvetleri komutanlıklarına gönderildi. Hava Kuvvetleri Komutanlığı Harekat Merkezi, mesajı aldıktan beş saat 22 dakika sonra ilgili komutanlıklara ‘Çok Acele’ notuyla şu mesajı geçti: “-Birlikler tarafından uygun görülen uzman veya gönüllü personelin planlanabileceği, -İhtiyaç duyulması halinde Lojistik Komutanlığı tarafından personel intikalinin sağlanması amacıyla gerekli uçak/helikopter planlaması yapılabileceği, -Planlanan personel tarafından her türlü emniyet kurallarının ön planda tutulması, -Ana ast komutanlıklar ile ilgili valilikler ve AFAD arasında koordine yetkisi verildiği, -Faaliyetlere ilişkin alınan tedbirler ile planlanacak personel listelerinin Hava Kuvvetleri Komutanlığı Personel Başkanlığına bildirilmesi.” ★★★ Hava Kuvvetleri’nin mesajı, 7 Şubat’ta saat 21.35’te yollandığı için gereğini yapmak ertesi güne kaldı. 8 Şubat’ta bütün birliklere yayınlanan emirde, “Deprem felaketi sonrası yapılan çalışmalara uzman veya gönüllü olarak destek vermek üzere personele ihtiyaç duyulduğu” hatırlatılarak, şöyle deniyordu: “Bu kapsamda ilgi mesaj personele tebliğ edilerek, doğal afet bölgelerine gönüllü gidecek personel bilgileri ana ast komutanlıklar tarafından günlük olarak Hava Kuvvetleri Personel Başkanlığı’na bildirilecek olup personelin yoklama kaydı ‘0079-Mazeret İzni (Doğal Afet) olarak bildirilecektir.” Emrin Kara ve Deniz Kuvvetlerinde görevli olan HKK personeline de tebliğ edilmesi, gönüllü gidecek olanların Hava Kuvvetleri Personel Başkanlığı’na bildirilmesi istendi. ★★★ İddia o ki bu emir 8 Şubat’ta saat 17 sularında personelin eline ulaştı.Böylece arama-kurtarma için toplamda en az 41 saat 18 dakika gecikildi!.. ★★★ İktidar Mehmetçiği, Türkiye Afet Müdahale Planı’nda ‘Ana Çözüm Ortağı’ yapmayarak, depremin ilk 36 saatinde çağırmayarak, belki de binlerce insanın kurtarılabilecekken, enkaz altında hayatını kaybetmesine yol açtı. Eğer AFAD vaktinde yardım talep etseydi, yüzbinlerce Mehmetçik cepheye koşar gibi, enkazlara koşabilecekti. ★★★ Acar gazeteci Saymaz’ı kutluyor, bu haberin ve elindeki belgelerin gelecekteki soruşturmalara ışık tutacağına inanıyorum.",https://www.sozcu.com.tr/deprem-felaketinde-mehmetcik-neden-41-saatlik-gecikmeyle-arama-kurtarmaya-basladi-wp7629747
Uğur Dündar,İzninizle,08 Mart 2023,Değerli okurlarım. Sizlerden bir haftalık izin rica ediyorum. Çarşamba günü yeniden buluşabilmek umuduyla sevgiyle kalın.,https://www.sozcu.com.tr/izninizle-192-wp7613736
Uğur Dündar,"Çankaya Köşkü’ndeki kişisel-ailevi harcamalarımı maaşımdan karşılayacağım gibi, cumhurbaşkanı maaşımı da azaltacağım...",21 Nisan 2023,"Kemal Kılıçdaroğlu’ndan tarihe geçecek kararlar... Değerli okurlarım, Kısa bir süre önce, bu köşede Millet İttifakı’nın Cumhurbaşkanı Adayı Kemal Kılıçdaroğlu’ na hitaben açık bir mektup yayımlamıştım. Mektubumda Cumhurbaşkanı seçildiği takdirde yaşayacağını açıkladığı Çankaya Köşkü’ndeki kişisel-ailevi masrafları, tıpkı ABD ve Almanya devlet başkanlarının yaptıkları gibi, maaşından karşılamasını önermiştim. Toplumla sohbet ettiği videolarını çektiği mutfağının görüntüsünden de anlaşıldığı gibi; ailecek son derece mütevazı bir yaşama sahip olan Bay Kemal, cevabi mektubunda önerimi “ahlaki-vicdani” bulduğunu belirterek Köşk’teki kişisel ve ailevi tüm harcamalarını maaşından karşılama sözü veriyor. İşte çok çarpıcı mesajlarla dolu o tarihi mektup: ★★★ “Sayın Dündar, Mektubunuza ilişkin yanıtımın gecikmiş olduğunun farkındayım. Son derece yoğun geçen ‘Milletvekili adaylarını belirleme süreci’ nedeniyle yaşanan gecikmeyi anlayışla karşılayacağınızı umuyorum. Mektubunuzda özetle  “ Çankaya Köşkü’ndeki kişisel ve ailevi harcamalarımızı devlete ödetmeyip, maaşımdan karşılamamı” öneriyorsunuz. Öncelikle bu önermenizi, ahlaki ve vicdani bulduğumu vurgulamama izin verin . Bu konuyu da kapsayacak bir biçimde, çok uzun süredir kamu yöneticilerinin tasarrufu kendilerinden başlatması ve mutlak surette mütevazı bir yaşamları olması gerektiğini savunduğumu en iyi bilen isimlerden birisiniz. Ankara’nın 100.Yıl semtindeki bir apartman dairesinde sürdürdüğümüz mutlu aile yaşamımız buna örnektir. Ki özellikle siyaset kurumunun bir zenginleşme aracı olmaması gerektiğini; cumhurbaşkanı dahil tüm kamu yöneticilerinin ve siyasetçilerin özel yaşamlarında ve kamu kaynaklarını kullanmaları hususunda beytülmale el uzatmaktan kaçınmaları gerektiğini de ısrarla vurguluyorum. Bu çerçevede çok daha önceden almış olduğum kararı, mektubunuz vesilesiyle kamuoyuyla paylaşmaktan son derece memnunum. Sayın Dündar, Sizin aracılığınızla söz veriyorum ki; Çankaya Köşkü’nün ikametgahımıza ayrılmış bölümündeki elektrik, doğalgaz, su, telefon ve internet kullanımından kaynaklı tüm faturaları maaşımdan ödeyeceğim. İkametgah bölümündeki mutfak ile kişisel ve özel etkinlik harcamalarını da maaşımdan karşılayacağım. Özel seyahatlerimiz de dahil olmak üzere diğer tüm kişisel harcamalarımız için sadece maaşımı kullanacağım. Sevgili eşim, bana eşlik etmesini gerektiren, örneğin uluslararası toplantı ve ziyaretlerde kullanacağı kıyafetlerin ücretleri de dahil, tüm kişisel harcamalarını aile bütçemizden karşılayacak. Bunlara ek olarak; Katılmak durumunda kalabileceğim tüm siyasi parti faaliyetlerine gidişlerimde cumhurbaşkanlığı araçlarını kullanmayacağım; siyasi parti faaliyeti kapsamındaki seyahatlerimde uçak, konaklama vb. harcamalar dahil tüm masraflarımı parti bütçesinden karşılayacağım. Öte yandan şunu da belirtmek isterim; kararım doğrultusunda Cumhurbaşkanı maaşımın da azaltılması yönünde bir düzenleme yapacağım. Ülkemiz ağır bir ekonomik buhranın içindeyken biz yöneticilere düşen, maaşlarını arttırmak değil, vatandaşlarımızın onurlu bir yaşamı sürdürmelerini sağlayacak akılcı ekonomik politikaları ivedilikle yaşama geçirmektir. Özetle birlikte üretecek ve hakça bölüşeceğiz. Hiç merak etmeyin; tüm Türkiye’ye bahar gelecek, elbette Çankaya Köşkü’ne de... Dostlukla... Kemal KILIÇDAROĞLUCHP Genel BaşkanıMillet İttifakı’nın 13. Cumhurbaşkanı Adayı",https://www.sozcu.com.tr/cankaya-koskundeki-kisisel-ailevi-harcamalarimi-maasimdan-karsilayacagim-gibi-cumhurbaskani-maasimi-da-azaltacagim-wp7660537
Uğur Dündar,Kötülüklerle nasıl mücadele edeceğiz?..,02 Nisan 2023,"“Topkapı Sarayı’nda müdürlük yaptığım dönemde, makam odamda otururken bir kumrunun açık pencereden girerek avizenin etrafında uçtuğunu gördüm. Hiç kımıldamadan seyretmeye başladım. Kumru sanki tavaf eder gibi odanın her tarafında dolaştı, avizenin üzerine kondu, bir süre oturdu. Sonra geldiği gibi uçup gitti. Biraz sonra yanında başka bir kumru ile tekrar geldi. Bu sefer sanki bir ev (saray) sahibi edasıyla onu gezdirdi. Yeni geleni elinden, (kanadından) tutar gibi aldı ve avizenin içine oturttu. Bir süre koklaştılar. Sonra uçup gittiler. Ertesi gün ikisi birlikte ağızlarında dal parçacıkları ile geri geldi ve avizenin içine bir yuva kurmaya başladılar. Yuva bir kaç gün içinde kuruldu. Ben olup biteni hiç ses çıkarmadan izliyordum. Dişi kuş yumurtlama hazırlığı yapıyordu. Galiba onlar da beni izliyordu ki, hiç tedirgin olmuş gibi görünmüyorlardı. Buna karşılık dışarıdan odaya başka birisi girince, hemen ürküp pencereden kaçıyorlardı. Baktım olmayacak, makam odamı onlara bırakıp, hemen karşıda bulunan küçük bir odaya geçtim. ★★★ Bir gün televizyon çekimi için Topkapı Sarayı’na gelen gazeteci dostum rahmetli Savaş Ay, “Hocam niye bu küçücük odada oturuyorsun?” diye sordu. “Ben halden anlarım. Bir kumru arkadaşım sevgilisine, ‘Ben seni saraylarda yaşatacağım’ diye söz vermiş, insan yuva kurana yardımcı olmaz mı?” dedim. “Hocam ne olur göster şu yuvayı bana” dedi ve kapıdan odadaki yuvanın fotoğrafını çekti. ★★★ Ertesi gün beni Ankara’dan arayan arayana... “Derhal makam odası açılsın, kumruların yuvası dağıtılsın, saray bakımsızlıktan perişan olmuş görüntüsü verilmesin” dediler. Meğer Savaş Ay haber yapmış bizim kumru hikayesini... Hemen aradım, “Üstad sen ne yaptın!” dedim. “Hocam bu kadar güzel malzeme bulunur da yazılmaz mı Allah aşkına!” dedi. “Gazetede sabah toplantısında anlattım, herkes ayağa kalktı ve seni alkışladı” diye ilave etti. “Sadece gazete değil, Ankara da ayağa kalktı sayende!” diye cevap verdim. ★★★ Şimdi ne yapacaktım? Çifte kumrulara kol kanat gerip onların saadetlerini korumaya mı çalışacaktım, yoksa odayı kullanıma açarak bir yuvanın dağıtılmasına mı neden olacaktım? Bir şekilde ya ben makamımı, ya da o kumrular makam odamdaki yuvalarını kaybedeceklerdi. ★★★ Akşama kadar bakanlıktan beni aramayan kalmadı... “En azından yumurtadan yavru kuşlar çıksın, uçup gidene kadar bekleyelim” diye düşündüm ve “Ben yuvayı almam, siz beni görevden alın isterseniz” dedim. Ertesi gün yuvaya bakmaya gittim ki ne göreyim, yuva yerinde duruyordu ama kumrular yoktu. Yuva yerinde durmasa, “Birisi kuşları ürküttü, kovaladı” diyecektim. Halbuki yuva yerli yerinde duruyordu. Kumrular sanki durumu hissetmiş ve sessizce çekip gitmişlerdi. Bir daha da hiç gelmediler!.. Ben daha sonra Topkapı Sarayı’ndan “Müsteşar ve Bakan Yardımcısı” olarak Ankara’ya gittim. “Kuşların yuvası dağıtılsın, makama sahip çıkılsın” diyenlerin ise hiçbirisi bakanlıkta makamlarında kalamamıştı!..” ★★★ Kültür Bakanlığı’nda önemli makamlarda bulunan merhum Prof. Dr. Ahmet Haluk Dursun’un Topkapı Sarayı Müzesi ’nde müdürlük yaparken yaşadığı bu çok etkileyici olayı bugün size anlatmamın nedenine gelince... Türkiye Cumhuriyeti’nin geleceğinin oylanacağı kader seçimine giderken, gün geçmiyor ki “kötü” bir olay yaşamayalım. Kötü sözler, kırıcı söylemler, mesnedi olmayan ağır suçlamalar, hatta tehditler birbirini kovalıyor. Kanımca böylesine kritik durumlarda yapılması gereken şudur: “Kötülüğe kötülükle karşılık vermemek, tam tersine sevgi dolu ve vicdanlı olmak, kendimize güvenmek ve asla pes etmeden kazanmak için uğraşmak!..” Yeter ki en yenilmiş hissettiğimiz anlarda bile başarının, uzanıp tutabileceğimiz kadar yakınımızda olduğunu unutmayalım...",https://www.sozcu.com.tr/kotuluklerle-nasil-mucadele-edecegiz-wp7640612
Uğur Dündar,"Ekrem, İstanbul’u sana teslim ediyorum!..",12 Nisan 2023,"“Emniyet Müdürlüğüne tayin edildiğim günlerdeki genel durumu kaba çizgileri ile anlatmış, şehirde ırz, mal ve can güvenliği kalmadığı yolunda, halkta oluşan kanaati belirtmiştim. İstanbul’un bu durumunu yakından izleyen Mustafa Kemal Paşa bir çözüm yolu bulmak istiyordu . Zira o günlerde Turşucu Cemal adındaki namlı kabadayı, Şehzadebaşı Merkez Memurluğunu (Emniyet Amirliği) basmış ve başta Merkez Memuru (Emniyet Amiri) olmak üzere o sırada görevde olan bütün polis memurlarını bayıltıncaya kadar dövmüştü!.. ★★★ Olay İstanbul’da büyük tepki yaratmıştı. Polisin kişiliği, saygınlığı kalmamıştı. Emniyet Amirliği binası basılır, Emniyet Amiri ve kanun temsilcisi polis memurlarımız dövülürken halk, kendisini emniyette hissedemezdi. Zamanın basınının bu konuda geniş yayınlar yapmasına rağmen Turşucu Cemal elini kolunu sallayarak bir kahraman edası ile şehirde dolaşıyor ve başka kabadayılara da örnek oluyordu. Haraç almalar, asayişe etki yapan olaylar, hızla artmaktaydı. Polisler neredeyse sokağa çıkmaktan utanacak hale gelmişlerdi. Turşucu Cemal’in polise meydan okuyan bu cüretkâr hareketi Mustafa Kemal Paşayı çok kızdırmıştı. Polisin kırılan onurunun iadesi, İstanbul gibi önemli bir şehrin asayişinin sağlanması, artık kaçınılmaz bir zorunluluk olmuştu. ★★★ Olaylar böylece gelişirken Mustafa Kemal Paşa, İçişleri Bakanı Recep Bey’i (Peker) davet ederek İstanbul’un asayiş sorununu görüşüyor ve liyakatli bir emniyet müdürü aramak lüzumunu duyuyor. Sonradan bana aktarılanlara göre görüşmede şu konuşmalar geçiyor: Recep Bey, ‘Efendim bence en uygun zat Ekrem Bey’dir’ diyor. Mustafa Kemal Paşa , ‘Olmaz öyle şey. O adam bu görevi yapamaz’ buyuruyorlar. Recep Bey hemen yanlış bir anlamaya yol açtığını seziyor ve devam ediyor: ‘Efendim ben Napolyon Ekrem Bey’i tavsiye etmedim. Benim sözünü ettiğim Ekrem Bey, İstiklal Savaşı’mızda İstanbul’da Felah Grubu Başkanlığı yapan, İstanbul’u bu yüzden çok iyi tanıyan Kurmay Yarbay Ekrem Bey’dir.’ Bu açıklama üzerine Mustafa Kemal Paşa ‘O...Başka...’ diyor. ‘ Yaver Muzaffer Bey’i çağırınız.’ Muzaffer Bey geliyor. Mustafa Kemal Paşa, şu emri veriyor: ‘Muhterem Mareşal Fevzi Paşa Hazretleri’ne benim namıma telefon ediniz ve eski Felah Grubu Başkanı Kurmay Yarbay Ekrem Bey’in, ordu ile alakası baki kalmak üzere İçişleri Bakanlığı emrine verildiğini ve İstanbul Emniyet Müdürlüğüne tayin olunduğunu söyleyiniz. Ekrem Bey de hareketinden evvel benimle görüşsün.’ ★★★ İstanbul Emniyet Müdürlüğü’ne tayinimi bu gelişmeler sonunda tebellüğ ettim. Önce Sayın Mareşal Fevzi Çakmak Paşa’ya veda ederek Genelkurmay ile ilgimi kestim. Sonra da İçişleri Bakanı ile görüşerek Mustafa Kemal Paşa’nın emirlerini almak üzere Çankaya’ya gittim. Çankaya Köşkü’nde Mustafa Kemal Paşa, eşi Latife Hanım, Ali Fethi Bey ve eşi Galibe Hanım’la birliktelerdi. (4 Mart 1923) Beni güler yüzle karşıladılar. İltifat ettiler ve ‘Ekrem, İstanbul’u sana teslim ediyorum’ buyurdular. Kendilerine ‘İtimadınıza layık olmaya çalışacağım Paşam’ dedim. Uğurlarken başarı dileklerini de esirgemediler. ★★★ İstanbul Emniyet Müdürlüğü görevine başladıktan bir ay sonra Mustafa Kemal Paşa tarafından Ankara’ya çağırıldım. Şehrin politik, stratejik, tarihi ve ekonomik değerini çok iyi takdir eden Büyük Gazi, ben göreve başladıktan sonra şehrin asayişini çok yakından ve özel olarak izlemişlerdi. Bu hususu kendilerinin çeşitli konulardaki konuşmalarından ve emirlerinden anladım. Ankara’ya vardıktan kısa bir süre sonra, Mustafa Kemal Paşa’nın Büyük Millet Meclisi Başkanı Kazım Paşa (Özalp), Başbakan Ali Fethi Bey (Okyar) ve İçişleri ile Mübadele, İmar ve İskan Bakanlıkları görevini birlikte yürüten Recep Bey (Peker) ile bir toplantı yaptığı, beni de bekledikleri bildirildi. Hemen gittim. Mustafa Kemal Paşa, ‘İstanbul’un asayişini ve emniyet kadrosunun durumunu incelemek üzere toplanıldığını’ buyurdular ve önce benim bilgi vermemi istediler. ★★★ Kendilerine özetle şu bilgileri verdim: - Sokaklarda sadece polisin devriye gezmesi sağlanmış, daha önce süngü takmış jandarmaların refakati ile yapılan devriye usulüne son verilmiştir. Şehir içindeki bütün emniyet hizmetleri de polis tarafından yerine getirilmektedir. -  Asayiş raporlarında 24 saat içinde 170’e kadar yükselmiş olan olaylar azalmaya başlamıştır. İleride daha da azalacaktır. - Şehir asayiş bölgelerine ayrılmış ve her biri için ayrı tedbirler alınmıştır. -  Her bölgede külhanbeylere, serserilere sözü geçen ve bunları emrinde bulunduran kişilere, bölgelerinde asayişe tesir eden bir olay çıktığı takdirde şahsen sorumlu tutulacakları ve çok sert muamele görecekleri anlatılmıştır. Genel çizgileri ile belirttiğim bu konulara ek olarak çalışmaları gece de tek başıma kontrol ettiğimi, bunun için de müdüriyet odasında yattığımı anlattım. ★★★ Anlattıklarımı dikkatle dinleyen Gazi Paşa ‘İstanbul’da asayişin gittikçe düzelmeye başlandığını gazetelerden ve İstanbul’dan gelenlerden öğrendiğini, bu yüzden de memnun olduğunu’ belirtmek ve teşekkür etmek lütfunda bulundular. Daha sonra da, ‘Emniyet teşkilatı içinde siyasi maceralara katılmış olanların bulunabileceğini, bunlara karşı ne gibi bir işlem yaptığımı’ öğrenmek arzusunda olduklarını belirttiler. Evvelce siyasi maceralara bilerek veya bilmeyerek katılmış olan memurlarımda suç unsuru aramadığımı, şimdiye kadarki hataların polisin kötü sevk ve idaresinden gelmiş olduğu kanısını taşıdığım için teslim aldığım kadroyu aynen koruduğumu, refakatime verilenler de dahil olmak üzere tek memurun yerini değiştirmediğimi arz ettim. ‘Bir tasfiye yapmadan hizmeti nasıl yürütüyorsunuz?’ sorularına da şu cevabı verdim: ‘Polisimiz büyük ulusumuzun ayrılmaz bir parçası, vatansever, fedakâr çocuklardır. Ancak takdir buyurursunuz ki büyük Türk Milleti gibi Türk polisi de kendilerini yönetenlere inanırlarsa her türlü fedakârlığı karşılık beklemeden yaparlar. Memurlarıma evvela müdürlerinin de kendileri gibi karşılık beklemeden çalıştığı ve kendilerinin aynı zamanda koruyucusu olduğu inancını verdim. Devamlı kontrolüm altında feragatle çalışıyorlar.’ ★★★ Gazi Paşa çok hislendiler. Yardıma ihtiyacım olup olmadığını sordular: ‘Yardımcılarım yok’ dedim. ‘Ordu ile bağlantılı olmak üzere tarafınızdan seçilecek iki subayı emrinize verelim’ buyurdular. Bu arada emniyetin araç durumu ile de ilgilendiler. ‘Emniyet Müdürlüğü’ndeki tek aracın benim otomobilim olduğunu, onun da Babıâli Yokuşu’nu çıkamadığını, polisin olaylara kısa zamanda el koyabilmesi için sepetli 6 motosikleti gerekli gördüğümü’ kendilerine ifade ettim. Uygun bulduklarını söylediler. Toplantı iki saat kadar sürdü. Bütün isteklerimin yerine getirileceğini de bizzat kendisinin ağzından duymak çalışmamıza hız ve kuvvet verecekti. Kendilerine derin teşekkürlerimi sundum ve İstanbul’a döndüm. Süratli bir makam otomobili ile sepetli 6 motosiklet de kısa bir süre sonra hizmete girdi...” ★★★ Büyük Önderimiz Gazi Mustafa Kemal Atatürk’ün İstanbul’u, Milli Mücadele kahramanlarından Ekrem Baydar’a teslim edişinin üzerinden 100 yıl geçti... (Atatürk’ün Emniyet Müdürü- Korgeneral Ekrem Baydar Anlatıyor) Polis Haftasını ve Emniyet Teşkilatı’mızın kuruluşunun 178. yılını kutladığımız şu günlerde, halkın can ve mal güvenliğini sağlarken şehit düşen polislerimizi minnet ve rahmetle anıyor, çalışanların özlük haklarının bir an önce iyileştirilmesini diliyorum.",https://www.sozcu.com.tr/ekrem-istanbulu-sana-teslim-ediyorum-wp7651138
Uğur Dündar,Mustafa Kemal’e göre Meclis'in açılmasıyla egemenlik artık millete geçmişti...,23 Nisan 2023,"Değerli okurlarım, Bugün Türkiye Büyük Millet Meclisi’nin (TBMM) açılışının 103. yıldönümünü kutluyoruz. 23 Nisan Ulusal Egemenlik ve Çocuk Bayramı hepimize kutlu olsun. Mustafa Kemal Atatürk’ün 19 Mayıs 1919’da Samsun’a çıkışı ile büyük bir mücadele başlıyor ve yaklaşık bir yıl sonra, Ankara’da Büyük Millet Meclisi’nin açılmasıyla yeni bir döneme giriliyor. ★★★ 26.Genelkurmay Başkanı İlker Başbuğ ile bu söyleşimize “ 23 Nisan 1920 günü öncesinde yaşanan olayları ve o güne nasıl gelindiğini bize anlatır mısınız?” sorusuyla başlıyorum. İLKER BAŞBUĞ (İ.B.): Mustafa Kemal Atatürk Samsun’a çıktığında uygulamaya başladığı stratejinin bel kemiğini; vatan topraklarını, ülkeyi kurtarmayı öne çıkarması oluşturuyordu. Ancak bu amaca ulaşmak için bir “milli teşkilat” kurulması zorunluydu. Milli teşkilatlanmada da siyaset kurumunun oluşturulması önemliydi. Ancak bazı kişiler, siyaset kurumundan önce düzenli ordunun kurulmasını savunuyorlardı. Bunlar haksız da değillerdi. Vahdeddin’in 5 Kasım 1918’de terhis kararnamesini imzalamasından sonra askerler birliklerini terk edip evlerine dönmüşlerdi. Bu nedenle asker sayısı 650 binden 70-80 bine düşmüştü. Şimdi burada bir durup düşünelim. Mustafa Kemal bir asker, önünde bir savaş var. Savaşı ne ile yapacak, ne ile kazanacak? Mustafa Kemal, Samsun’a çıktığı andan itibaren atılan ve atılacak bütün adımlarda yasallığı yani “yasalara uygunluğu” öne çıkartıyor. Ve daha önemlisi sadece yasalara uymanın ötesinde, halkın rızasını ve desteğini de arkasını alan “meşruiyet” düşüncesine de sıkı sıkıya bağlı bir lider. UĞUR DÜNDAR (U.D.): Mustafa Kemal Paşa’nın bu “meşruiyet” düşüncesini biraz daha açar mısınız? ATATÜRK MEŞRUİYETİ VE MECLİS-İ MEBUSAN’IN İSTANBUL YERİNE ANADOLU’DA TOPLANMASINI SAVUNUYORDU (İ.B.): Mustafa Kemal, önceliğin ordu kurulmasına verilmesini benimsemiyordu. Siyaset kurumunun, yani Meclis’in açılması daha önemliydi. Bu düşüncesini şöyle açıklamıştı: “Bir devre yetiştik ki onda her şey meşru olmalıdır. Millet işlerinde meşruiyet ancak milli kararlara dayandıkça ve milletin genel eğilimine tercüman oldukça meydana gelir. Evvela meclis, sonra ordu... Orduyu yapacak olan millet ve onun vekili olan meclistir. Çünkü ordu demek yüz binlerce insan, milyonlarca servet ve zenginlik demektir. Buna iki üç şahıs karar veremez. Bunu ancak milletin karar ve kabulü meydana çıkarabilir.” Bu açıklamadaki “milletin genel eğilimine tercüman olmak” ifadesi, tam anlamıyla “meşruiyet” düşüncesinin karşılığını bize göstermektedir. (U.D.): Peki, siyaset kurumu, meclis nasıl olacaktır? MECLİS-İ MEBUSAN’IN ALDIĞI EN ÖNEMLİ KARAR MİSAK-I MİLLİ’Yİ KABUL ETMEK OLDU (İ.B.): Elbette o anda Mustafa Kemal Paşa’nın düşündüğü siyaset kurumu Meclis-i Mebusan’dır. Meclis-i Mebusan içinde bulunduracağı kuvvetli bir grup teşkili ile siyaseti yönlendireceğini düşünmekteydi. Yalnız Meclis-i Mebusan’ın İstanbul’da toplanmasını doğru bulmuyordu. Meclis-i Mebusan Anadolu’da toplanmalıydı . Ancak bu noktada başarılı olamadı. 12 Ocak 1920’de İstanbul’da Meclis-i Mebusan açıldı. Mustafa Kemal de Erzurum milletvekili olarak Meclis-i Mebusan’ın bir üyesiydi.Meclis-i Mebusan’ın yaptığı en önemli şey; ilk taslağını Mustafa Kemal’in yazdığı Misak-ı Milli’yi 17 Şubat 1920’de kabul etmek oldu. O anda İstanbul’da işgal kuvvetleri vardı. Ancak, İngiltere artık “Türklerin akıllarını başlarına getirmek için tek çarenin İstanbul’un işgal edilmesi” olduğuna karar verdi. 16 Mart 1920 günü, İtilaf Devletleri askerleri muharebe ile zapt ettikleri bir şehre girer gibi İstanbul’u yeniden işgal etti. Karakol bastılar, askerleri şehit ettiler. Bazı milletvekillerini tutukladılar. Mustafa Kemal Paşa’nın öngörüsü bu sefer de doğru çıkmıştı. 19 Mart 1920 günü kolordu ve vilayetlere çektiği telgrafta, Mustafa Kemal Paşa şunu yazmıştı: “Bugün İstanbul’u cebren işgal etmek suretiyle Osmanlı Devleti’nin yedi yüz senelik hayat ve hakimiyetine son verildi.” Bu çok önemli bir tespitti. Mustafa Kemal, 16 Mart 1920 gününü tarihin bir döneminin kapandığı bir gün olarak görmüştü. Vahdeddin’in tepkisi ise çok farklıydı. Vahdeddin, “Bu durumda İngilizler isterlerse yarın Ankara’ya giderler” diyerek tepki göstermişti. Bu tepkiyi gösteren Vahdeddin 11 Nisan 1920’de de Meclis-i Mebusan’ı kapatacaktı. Mustafa Kemal ise 19 Mart 1920 günü yayımladığı bir genelge ile şunu bildiriyordu: “Ankara’da olağanüstü yetkilere sahip bir Meclis, milletin işlerini yönetmek ve denetlemek üzere toplanacaktır.” Bu genelgede Meclis’e yönetmek yanında denetleme görevinin verildiği de dikkat çekmektedir. (U.D.): 23 Nisan 1920 günü açılan Büyük Millet Meclisi’nde milletvekillerinin mesleklerine göre dağılımı nasıldı? MECLİS’TEKİ MİLLETVEKİLLERİNİN YARIYA YAKINI DEVLET MEMURU VE ASKERDİ (İ.B.): Öncelikle milletvekillerinin asıl sayısı açısından bazı farklılıklar var. Falih Rıfkı Atay 391, Ali Fuat Cebesoy 442, Fahri Çoker 437 sayısını vermektedir. 391 sayısından hareketle milletvekillerinin mesleklerine göre dağılımı şöyle: “Devlet memuru 134 (%34.3); asker 52 (%13.3); serbest meslek 94 (%24); din görevlisi 34 (%8.7); yerel yönetici 50 (%12.8); aşiret reisi 5 (%1.3); sağlık elemanı 16 (%4.1); teknik eleman 4 (%1) ve bilinmeyen 2 (%0.5). Görüldüğü gibi Meclis’in neredeyse yarısını, devlet memurları ve askerler oluşturuyordu. (U.D.): Peki Büyük Millet Meclisi’nin içinde Meclis’in asıl amacının ne olduğuna ilişkin ne gibi görüşler vardı? (İ.B.): Bu görüşleri açıklamadan önce şu önemli noktanın altını çizmemiz lazım: O da Meclis’in 1876 Kanun-i Esasi’nin hâlâ yürürlükte olduğunu başlangıçta kabul etmiş olmasıdır. Meclis’in amaçları ve niteliklerine gelince: Ortada üç görüş vardı. Birinci görüşe göre; bu Meclis, ancak savaş süresince kurulmuş geçici bir Meclis’ti. İkincisi ise; Meşruiyet parlamentosunun sürgünde bir devamı ya da geçici olarak onun yerini alan bir Meclis olduğu idi. Üçüncü görüş ise Mustafa Kemal’in görüşüydü.Bu görüşe göre; egemenlik artık millete geçmişti. Meclis, millet adına yasama ve yürütme yetkileri olan yeni bir meşru devletin meclisi idi. Birinci ve ikinci görüşte olanlar için üçüncü görüş meşru olmayan bir rejimin kurulmasıydı. Devrimci bir yaklaşımdı. Onlar için amaç; sadece savaşı yürütecek geçici bir hükümet kurulmasından öteye geçilmesini önlemekti. Aslında 23 Nisan 1920’de Büyük Millet Meclisi’nin açılması ile Mustafa Kemal Paşa iki farklı sahada mücadele içinde olacaktı.Bir tarafta ülke topraklarını işgal eden düşman kuvvetleri ile savaş, diğer tarafta Büyük Millet Meclis’i içinde yer alan kuvvetli muhaliflere karşı siyaset alanında mücadele. (U.D.): Gerçekten zor bir durum. Ancak böyle bir zor durumdan Mustafa Kemal gibi bir lider başarı ile çıkabilir. Mustafa Kemal bunu nasıl başardı? (İ.B.): Mustafa Kemal’in başarısı iki ana nedene dayanıyor. MİLLİ TEŞKİLATIN KALPGAHI BÜYÜK MİLLET MECLİSİ OLACAKTI Birincisi; ona göre hayat demek, mücadele-çarpışma demektir. Hayatta başarı, mutlaka mücadelede başarıyla mümkündür, bu da manen ve maddeten kuvvete, kudrete dayanır bir durumdur. Mücadelede başarı için maddi ve manevi bütün unsurlardan faydalanmak ve onları bir amaç etrafında toplamak zorunludur. İşte burada Mustafa Kemal Atatürk’ün örneği bulunmayan liderliği öne çıkıyor:Başarı için her şeyden önce milletin desteğinin alınması ön koşuldur. Onun için milletin bağımsızlık için arzu ve emellerinin sağlamlığı ve bunların kuvvetle ortaya koyulması başarı için şarttır. İkinci unsur ise Meclis’tir. Meclis, milli arzuyu ortaya koymalı ve bunun gereklerine inanarak uygulamada azim ve kahramanlığını göstermelidir. Meclis ne kadar çok dayanışma ve birlik halinde milli arzuyu gösterirse, düşmana karşı o kadar kuvvetli üstünlük vasıtasına sahip olunabilir. Bu nedenle, Kurtuluş Savaşı’nın her dakikasında Mustafa Kemal Paşa Büyük Millet Meclisi’ndeki muhaliflerine karşı saygılı davranmış ve onları ikna etmeye çalışmıştır.Üçüncü unsur da milletin silahlı evlatlarından oluşan ve düşman karşısında toplanmış olan “Milli Ordu”dur.Milli teşkilatın kalpgâhı ise Büyük Millet Meclisi olacaktı.Netice olarak; Kurtuluş Savaşı Gazi Mustafa Kemal Paşa liderliğinde, Türk Milleti, Türkiye Büyük Millet Meclisi ve Türk Ordusu’nun omuz omuza verdiği inanılmaz bir mücadele sonunda kazanılmıştır. (U.D.): Geçen yıl yayımlanan “Mustafa Kemal Anlatıyor: Savaş ve Barış” isimli kitabınızda 1915-1922 yılları arasındaki dönemi incelemiştiniz. Kısa bir süre önce çıkan yeni kitabınız “Gazi Mustafa Kemal Anlatıyor: İdealim; Çağdaş Türkiye” kitabınızda ise 1922-1927 dönemini inceliyorsunuz. Neden bu kitabı kaleme aldınız, amacınız ne? ATATÜRK’ÜN DÜŞÜNDÜĞÜ ÇAĞDAŞLAŞMANIN ODAĞINDA KADIN YER ALMAKTAYDI (İ.B.): 1922-1927 yılları Gazi Mustafa Kemal’in görmek istediği “Çağdaş Türkiye” döneminin başlangıcıdır. Cumhuriyetin 100. yılının kutlandığı bu günlerde; Atatürk’ün işaret ettiği çağdaşlaşmanın ne olduğu ve bu hedefe bugün ne kadar ulaşılabildiği ve hâlâ çağdaşlaşma üzerinde ciddi tartışmaların neden devam ettiği soruları üzerinde okuyucuları düşünmeye zorlama, bu kitabın yazılmasının ana nedenidir. Bu kitap yalnız bir tarih anlatımı olarak görülmemelidir. Çağdaş Türkiye kitabı dünü anlatırken, bugünün sorunlarına da nasıl çözümler üretilebileceğinin yollarını da göstermektedir. Tabii bu kitabı anlayarak, duyarak ve en önemlisi de sorgulayarak okumak şartıyla ancak bazı çözümlere ulaşılabilir. Ama üzülerek ifade etmek isterim ki; okuma yüzdesinin düşük olduğu güzel ülkemde, genelde günlük sığ olayların girdabından kurtulabilmek çok kişi için pek de kolay değil. Bu nedenle de sığ olayların girdabından kurtulamayanların, var olan sorunlara kalıcı çözümler üretilebileceğini beklemek de pek gerçekçi bir yaklaşım değildir. (U.D.) : Bir cümle ile Atatürk’ün çağdaşlaşma ile neyi amaçladığını size sorsam, cevabınız ne olur? (İ.B.): Atatürk’ün düşündüğü çağdaşlaşmanın odak noktasında kadın yer almaktadır. Onun görmek istediği şudur: Kadınların eşit şartlarda erkeklerle birlikte çağın gerektirdiği bilim ve ilim ile donatılması ve kadınların erkeklerle mutlaka sosyal, iktisadi ve siyasi alanda birlikte hareket etmeleridir. Ben de geleceğe ümitle bakarken 23 Nisan Ulusal Egemenlik ve Çocuk Bayramımızı en iyi dileklerimle kutluyorum. TSK’nın 26. Genelkurmay Başkanı olan Emekli Orgeneral İlker Başbuğ ayrıca 10’dan fazla kitap yazdı. Son eseri “Gazi Mustafa Kemal Anlatıyor: İdealim; Çağdaş Türkiye”, Kırmızı Kedi Yayınları tarafından basıldı.",https://www.sozcu.com.tr/mustafa-kemale-gore-meclisin-acilmasiyla-egemenlik-artik-millete-gecmisti-wp7662356
Uğur Dündar,"ABD Başkanı Biden, yargısız infaza devam ederek 1915 olaylarına yine ‘Ermeni Soykırımı’ dedi",26 Nisan 2023,"ABD Başkanı Joe Biden , döneminin 3. yılındaki 24 Nisan açıklamasında da, 1915 Olayları’nı “Ermeni Soykırımı” olarak nitelendirerek, “Asla unutmayacağımıza dair söz veriyoruz” dedi. Biden, “24 Nisan Ermeni Anma Günü” başlığıyla yaptığı yazılı açıklamada şunları söyledi: “Bugün durup Meds Yeghern (Büyük Felaket) - Ermeni Soykırımı’nda - kaybedilen hayatları anıyor ve asla unutmayacağımıza dair söz veriyoruz!.. 24 Nisan 1915’te Osmanlı otoriteleri, Konstantinapol’de Ermeni entelektüelleri ve toplum liderlerini tutukladı. Bu Ermeni toplumuna karşı sistematik şiddet kampanyasının başlangıcıydı. İlerleyen yıllarda bir buçuk milyon Ermeni sürgün edildi, katledildi, ölümüne yürütüldü. Bu Ermeni aileleri jenerasyonlar boyunca etkileyen bir trajediydi!..”  ★★★ Biden’ın açıklamasında, önceki yıllarda olduğu gibi Türkiye ifadesi yer almadı ve kararın Osmanlı İmparatorluğu yetkilileri tarafından alındığı vurgulandı. Biden ayrıca, yine İstanbul yerine, şehrin eski adını kullandı. Böylece Biden, 24 Nisan 2021’den itibaren 1915 olaylarını “Ermeni Soykırımı” diye nitelendiren ve geri adım atmayan ilk ABD Başkanı oldu. Biden’dan önce Başkan Ronald Reagan , 1915 olaylarını “soykırım” olarak nitelendirmiş ancak Türkiye’nin baskıları sonucunda geri adım atmak zorunda kalmıştı. ★★★ Türkiye ise Biden’ın mesajına Dışişleri Bakanı Mevlut Çavuşoğlu’ nun sosyal medya hesabından cılız bir tepki vermekle yetindi. “Siyasi şarlatanlar yine sahnede!..” diyen Çavuşoğlu, açıklamasında şu ifadeleri kullandı: “Siyasi açıklamalarla tarih yeniden yazılamaz. Bu tutumlarda ısrar eden fırsatçılar art niyet ve iki yüzlülükleriyle anılacaklardır. Yüce Türk Milleti’ne tarih dersi vermek kimsenin haddi değildir!..” ★★★ Sözde soykırım iddialarıyla ilgili olarak engin bir tarih bilgisine sahip olan emekli Büyükelçi Şükrü Elekdağ, 14 Nisan günü bu köşede yayımlanan söyleşimizde Başkan Biden’ın “Ermeni Soykırımı” diyerek yargısız infazda bulunduğunu ve anayasa suçu işlediğini belgeleriyle kanıtlamış, Cumhurbaşkanı Erdoğan’a da seslenerek şu öneriyi yapmıştı: “Atılacak adımların başında; Başkan Biden’ın 24 Nisan açıklamalarıyla ABD Anayasası’nı ihlal ederek suç işlediğinin; bizzat Cumhurbaşkanı Erdoğan tarafından dünyaya duyurulması gelmektedir. Bu konuda Cumhurbaşkanı’nın yapacağı açıklamada ihlaller detaylı şekilde ele alınmalı ve Biden’ın yaptığının yargısız infaz olduğu vurgulanmalıdır. Dışişleri Bakanlığı da ABD açıklamasına mutaden verdiği cevapta bu hususları ve ayrıca Başkan Biden’ın 24 Nisan açıklamalarının ırkçı Ermeni unsurlarının intikam hırslarını bilediğini ve Amerikalı Türkleri tehdit altında bıraktığını belirtmelidir...” ★★★ ABD’deki Türk-Amerikan Dernekleri Kurulu (ATAA) Mütevelli Heyeti Başkanı Profesör Ülkü Ülgür ve yönetimdeki arkadaşları da Başkan Biden’a gönderdikleri mektupla açıklamasını kınadılar ve söz konusu iddiaların araştırılması için bir “ Ortak Tarih Komisyonu” kurulması önerisini yinelediler.",https://www.sozcu.com.tr/abd-baskani-biden-yargisiz-infaza-devam-ederek-1915-olaylarina-yine-ermeni-soykirimi-dedi-wp7665289
Uğur Dündar,"Söyler misiniz, bir gazeteci olarak daha ne yapmam gerekirdi?..",06 Nisan 2023,"Türkiye deprem felaketinin yaralarını sarmaya uğraşıyor. Resmi rakamlara göre 50 binin üzerinde can kaybımız var. Enkaz altında kaldıkları için uzuvlarını yitirenlerin sayısı ise 800 bin civarında. Gerçek vefat bilançosunun çok daha fazla olduğu öne sürülüyor. Zira felaketin yaşandığı 6 Şubat gününden bu yana 300 bin cep telefonundan hiç sinyal alınamamış. O tarihten  sonra kullanılmayan kredi kartlarının toplamı da 185 bini buluyor. ★★★ Yaralar sarılırken, yargı süreci de ilerliyor. Hemen her gün yıkımdan sorumlu olanların tutuklandıklarını görüyoruz. Deprem haberlerini televizyon ekranlarında seyredip, gazetelerde okurken, felaketin göz göre göre geldiğini yıllar öncesinden yazıp, yetkilileri acilen göreve çağıran bir gazeteci olarak benim yüreğim herkesten fazla yanıyor. Çünkü haykırırcasına uyarmışım, müdahale edin diye yalvarmışım ama attığım çığlığı yine sadece ben duymuşum!Örneğin birkaç dakikanızı ayırıp, şu satırları lütfen okur musunuz? ★★★ “Okulumu başarıyla tamamlayan inşaat mühendisiyim. Yüksek lisans da yaptım. 2 yıldır iş arıyorum. Hangi yapı firmasıyla konuşsam, komik rakamlarla dönüş yapıyorlar ve pasif çalışmamızı, yani diplomamızı istiyorlar! Bu benim ve tüm işsiz arkadaşlarım için üzücü bir durum...” ★★★ “İşsiz bir yığın inşaat mühendisi var. Nedeni, yapı denetim şirketleri ve müteahhitler... Diploma ile sorunları çözüyorlar! Müteahhitler ‘ Sen gelme biz diplomanı kullanırız, sana da ayda 1000 lira veririz, ayrıca sigortada giriş çıkış yaparız’  diyorlar. Yapı denetim firmaları zaten hep diploma dolu! Aktif çalışan mühendis yok . Aktif çalışma olsa, herkes işinin başında durmak ister. Ama öyle bir hale getirdiler ki bu işler diplomaya kadar düştü!..” Devlet bundan haberdar. Ama var mı bir yaptırım? Tabii ki yok! Bakkal bile müteahhit olmuş! Çünkü elinde kiraladığı mühendis diploması var!..  ★★★ Ben şehir plancısıyım. 2 yıldır işsizim. Haa işe giren yok mu diyeceksiniz elbette var! 1000 TL maaşla sadece diploması kullanılan çok arkadaşım var. Göz yumulduğu sürece de böyle devam edecek!.. Yakın zamanda bir işverenle konuşma geçti aramızda, bana asgari ücretin bile altında çalışmam gerektiğini söyledi. Piyasada 1000 lira verip susturdukları ve işlerini bir güzel yaptırdıkları çok şehir plancısı var!..Bu usulsüzlükleri yapan, buna göz yuman ya da sessiz kalan, aynı ölçüde vicdan yoksunudur!.. ★★★ Mimarım. Projelendirme ve onay süreçlerinde yaşananlardan nefret ettim.Rüşvetle kazanılmış fazladan katları çizmek istemiyorum. Sırf yangın yönetmeliğine uygun olsun diye kaçış mesafelerini kağıt üzerinde olduğundan kısa yazmak istemiyorum. Projesinde ayrı, şantiyesinde ayrı inşa edilmiş binaların başında durmak istemiyorum. İlkokul seviyesindeki müteahhitlerin bilgimi aşağılamasını kabul edemiyorum. Bakanlıklar, belediyeler, meslek odaları, üniversiteler, teknik adamlar hepsi suçlu. Bu ürkütücü tablonun oluşmasında herkesin, hepimizin parmağı var!.. ★★★ Jeoloji mühendisiyim. Bir şantiyede çalışırken, masraftan kaçınmak için kazıkları bazı yerlerde yaptırmadılar. Biz taşeron firmaydık. Oraya 15 katlı bina çıkıldı!.. Önemli yerleri güçlendirmek gerekirken donatı olmadan duvar yapıldığını görünce hemen istifa ettim. Bu yer İstanbul’un Anadolu Yakası’nda... ★★★ Ben de Jeoloji mühendisiyim.  Yapılacak inşaatların zemin incelemelerini gerçekleştirdiğimizde müteahhittin işine gelmeyen bir sonuç çıkar ve siz raporunuzu onun istediği gibi yazmazsanız, inanılmaz baskılarla karşılaşıyorsunuz!.. Mesela bir okul inşaatı için yaptığım çalışmada firmaya balçık olması nedeniyle zemin iyileştirmesi (fore kazık) önerdiğim için, yüklenici firma raporumu iptal ederek başka bir firmaya kendi işlerine geldiği gibi rapor hazırlattırmayı denedi.Neyse ki belediyedeki kontrol mühendisleri buna göz yummadılar ve işlemler raporuma göre yapıldı. Sonra ne mi oldu? 6 yıldır mesleğimi yapamıyorum. Çünkü benim gibilere iş yok! Daha ne olsun?.. ★★★ Yukarıdaki gerçekleri hiçbir gazetede okumadığınızdan, televizyon haberlerinde dinlemediğinizden adım gibi eminim. Gazetecilik ve televizyonculuk okullarında felaket haberlerinin abartıya ve duygu sömürüsüne gelmeyeceği, seyirci ve okurun görünenin ardındaki gerçekleri bilmek isteyeceğinin anlatılmasına karşın, bizim medyamızda bunun tam tersi yapılır. Her deprem sonrasında kameralar sürekli enkaz altından çıkan cansız bedenlere ve minik bir bebeğin kurtuluşu gibi mucizevi anlara çevrilir. Oysa gazetecinin görevi; gerçeklerin üzerine gitmek, domino taşı gibi devrilen yapıların neden göçtüklerini araştırıp sorumluları bulmaktır...” ★★★ Şimdi size soruyorum değerli okurlarım, Bir gazeteci olarak daha ne yapmam gerekirdi? Yaşadığımız felaketten yaklaşık 3 yıl önce, 5 Kasım 2020’de, karşılaşacağımız ağır yıkımın bağıra bağıra geldiğini nedenleri ve sorumlularıyla birlikte tek tek yazmışım. Yetkilileri duruma el koymaya çağırmışım. Ama dinleyen kim? Yazık değil mi yitip giden on binlerce masuma ve sönen, kararan hayatlara?.. Evet yazık değil mi?..",https://www.sozcu.com.tr/soyler-misiniz-bir-gazeteci-olarak-daha-ne-yapmam-gerekirdi-wp7644795
Uğur Dündar,Hizbullah!..,20 Nisan 2023,"“İstanbul -Beykoz’daki eve yapılan operasyon sonrasında ortaya çıkarılan Hizbullah vahşeti gösterdi ki, fırsatını bulduklarında kendileri gibi düşünmeyen herkesin boğazına ipi geçirip, diri diri toprağa gömecekler . Dehşet verici amaçlarına ulaşıncaya kadar da demokrasiyi araç olarak kullanacaklar. ★★★ Bu tüyler ürperten gerçeği, 1970 Viranşehir doğumlu Mehmet K. ifadesinde bakın nasıl itiraf ediyor: ‘‘Hizbullah Örgütü’nün amacı, şer’i hükümlere dayalı ve İran modelinde bir İslam devleti kurmaktır. Stratejisine gelince... Damlaya damlaya göl olur misali, ileride örgüt yapısında görev alacakları düşünülerek, ufak çocukları kazanmanın uygun bir çalışma olduğuna inanıyordum...’’ ★★★ Küçücük çocukların beyinlerini yıkayıp, örgüte militan olarak yetiştirmeyi planladığını anlatan terörist Mehmet K . Hizbullah’ın nasıl çalıştığını şöyle anlatıyor: 1- GİZLİLİK: Yapılan her şeyin gizli olmasıdır. Örneğin alt ilişkinin, üst ilişkinin üzerindekini bilmemesi gibi. 2- İTAAT kesindir . 3- MÜŞAVERE-İSTİŞARE : Yapılan her işin bir müşavere, bir istişare sonucunda gerçekleşmesi, ferdi hareket edilmemesi. Her eylemin bir üst ilişkiye sorulması. ★★★ Şimdi geliyoruz, Hizbullah terör örgütünün finans kaynaklarına. Bu konudaki çok önemli bilgileri, Batman Emniyet Müdürlüğü ekiplerince yakalanan Kenan B. şöyle veriyor: 1- Örgüt elemanlarının maddi durumlarına göre yaptıkları aylık ödemeler.2- Esnaftan toplanan yardımlar. Ayrıca önceden tespit edilen kişilerden tebliğ yoluyla ve zekat adı altında zorla alınan paralar.3- Örgütçe çalıştırılan işyerlerinin kazançları ve bazı dükkanların kira gelirleri.Kenan B . İfadesinin devamında halktan para toplarken aldatmaca yapıldığına dikkat çekiyor: ‘‘Bu gelirlerin toplanması sırasında, halka şirin görünmek ve bunun Müslümanlar arasında bir yardımlaşma olduğu izlenimini yaratmak için, paraların fakir kişiler, dul ve yetimlerle, silahlı çatışmada ölen militanların ailelerine verileceği söyleniyordu . Ancak bunların çok azı, öldürülen veya güvenlik güçlerince yakalanıp hüküm giyen örgüt mensuplarının ailelerine verilmektedir. Toplanan paraların büyük bölümü, silahlı mücadelenin devamı için gerekli olan silah ve mühimmatla, diğer malzemelerin alımında kullanılıyordu!..’’ ★★★ Terör örgütü Hizbullah’a tetikçilik yaparken Batman’da yakalanan 1979 Batman doğumlu Lazgin C . ise ifadesinde, örgüte haraç vermeyen esnafın öldürüldüğünü itiraf ediyor. ‘‘ Fevzi B. ile birlikte Hürriyet Camii’nde kalan Hanifi ’nin yanına gittik. Bize Reşit Gök ismindeki zengin tüccarın, örgütçe kendisine tebliğ edilen zekatı vermemekte direndiğini söyleyerek , bu kişinin öldürülmesi gerektiğini anlattı . Onun da katılımıyla, Reşit Gök’ün devamlı gelip geçtiği yerde keşif yaptık. Bize, eylemi gerçekleştirdikten sonra silahları Hürriyet Camii’nde yine kendisine teslim etmemizi tembihledi. Fevzi B . ile silahları aldık. Keşif yaptığımız evin önünde ve çapraz konumlanıp, beklemeye başladık. Saat 16.00 sularında Reşit Gök göründü. Yalnızdı. Bulunduğumuz yere yaklaşınca, 2-3 el ateş ettim. Fevzi de ateş etti. Reşit Gök olduğu yere yığılıp kalmıştı. Olay yerinden süratle kaçıp, silahları camide Hanifi’ye teslim ettik.’’ ★★★ Yine Batman’da yakalanan terörist Resul G.  dehşet verici açıklamalarda bulunuyor: ‘‘Örgütün amacı, Kürdistan İslam Devleti’ni kurmaktır. Bunun için adam kaçırıp sorgular, zekat toplar, adam öldürür ve tebliğ yapar. Örgütte emir komuta zinciri çok sıkı olduğundan, üst düzey yöneticilerin isimlerini bilmiyorum. Ancak örgüt, İran’ı model olarak seçmiştir!..’’ ★★★ Okuduğunuz itirafları 1998 ve 99 yıllarında Hizbullah Terör Örgütü’nün en kanlı eylemlerini yaptığı Batman Emniyet Müdürlüğü ekiplerince yakalanan teröristlerin ifadelerinden alıntıladım. Cumhur İttifakı sözcülerine bakarsanız bunlar çok gerilerde kalan olaylar!.. Onlara göre artık HÜDA PAR var ve HÜDA PAR’ın Hizbullah ile hiçbir bağlantısı yok!..",https://www.sozcu.com.tr/hizbullah-wp7659454
Uğur Dündar,Dokuz yıldır cevap bekleyen sorular!..,19 Nisan 2023,"Tarih; 2 Ağustos 2013... Yıllar sonra ABD’deki “ Halkbank Davası” nda itirafçı olarak Türkiye’nin başına büyük belalar açacak olan hayırsever (!) iş insanı Rıza Sarraf’ ın özel uçağı, Bodrum’dan İstanbul’a gidiyor. Buradan yolcularını alıyor ve Dubai’ye hareket ediyor. Dönüşte önce Adana’ya, sonra da Ankara’ya uğruyor. Uçağın o günkü uçuşları yine Bodrum’da son buluyor. Taşıdığı yolculara gelince... Dönemin Ekonomi Bakanı Zafer Çağlayan, Mustafa Şenel, Behçet Kaynar, Cevdet Kaleli, Adil Dirliktutan, İbrahim Aslan, Emrah Sarıyüce, Yusuf Açıköz...Sarraf bu yolculukta misafirleri için yapılan 52 bin dolarlık harcamayı bir kenara not ediyor!.. ★★★ Tarih; 25 Ekim 2013... FETÖ’nün 17/25 Aralık operasyonları yaklaşırken, Rıza Sarraf’ın uçağı bu kez, çok sayıda AKP’li siyasetçiyi ağırlıyor.  Zafer Çağlayan, Tarım Bakanı Mehdi Eker, Muş Milletvekili Muzaffer Çakar, Nevzat Saygılıoğlu, iş insanı Celal Koloğlu, Isparta Milletvekili Sait Dilek, Selim Acar, Behçet Kaynar ve Kağan Çağlayan ’ın (Zafer Çağlayan’ın oğlu) konuk oldukları uçak, İstanbul’dan kalkıp Ankara’ya, oradan da sırasıyla Muş ve Antalya’ya uğradıktan sonra tekrar aynı güzergahtan geri dönüyor. Sarraf’ın notlarına göre bu yolculuğun maliyeti de 40 bin dolar!.. ★★★ İddiaya göre eski Bakan Zafer Çağlayan, Sarraf’ın uçağına en çok binen siyasetçi! Çağlayan, Sarraf’ın uçağıyla sadece 2013 yılında 16 kez seyahat etmiş!.. Bunların en dikkat çekici olanları Mart 2013’te yapılan yolculuklar . Çünkü bu uçuşların birinde İstanbul’dan Dubai’ye, oradan tekrar İstanbul’a dönen uçakta bakan Zafer Çağlayan’ın yanı sıra Mehmet Sarı, Emrah Sarıyüce, Mustafa Behçet Kanar, İbrahim Arslan, Ahad Saamad, Rıza Sarraf, Ahmet Çağan Çağlayan (Bakanın diğer oğlu) ve Ali Çelen  de yer almış. Durun daha bitmedi... 4 Mart’ta Türkiye’ye dönen uçak, hemen ertesi gün Cenevre’ye hareket etmiş. Bu kez yolcular Ali Çelen, Mehmet Sarı, Zafer Çağlayan, Emrah Sarıyüce, İbrahim Arslan ve Mustafa Behçet Kaynar’ dan oluşmuş. Dubai seferinin masrafları da 49 bin dolar olarak bir kenara not edilmiş!.. ★★★ Tarih; 22 Mart 2013... Rota bu kez Suudi Arabistan...Zafer Çağlayan, İbrahim Arslan, Emrah Sarıyüce, Ahmet Çağan Çağlayan, Kübra Ece, Gül Çağlayan, şarkıcı Ebru Gündeş ve eşi Rıza Sarraf’ı taşıyan uçak önce Cidde’ye, oradan da Medine’ye uçmuş. Umre ibadeti yerine getirildikten sonra Türkiye’ye dönülmüş. Gidiş-dönüş Sarraf’a 43 bin dolara mal olmuş!.. Sarraf, eski AB Bakanı Egemen Bağış’ı da 23 Mayıs 2013 tarihinde umreye yollamış!.. Kendisinin katılmadığı bu yolcuk için Sarraf 47 bin dolar harcamış!..Eski İçişleri Bakanı Muammer Güler’in oğlu Barış Güler de aynı uçakla bir kez Bodrum’a gitmiş. ★★★ Sevgili okurlarım, Dünyanın en güçlü ülkesi ABD’nin Başkanları, Cumhurbaşkanlığı makam uçağı olan Air Force One ’da uçarken, yanlarına bir yakınlarını aldıklarında, o kişinin bilet ücretini ödemek zorunda kalıyorlar. Bunun için aynı güzergahta sefer yapan yolcu uçaklarının “first class-birinci mevki” bilet ücretleri baz alınıyor. Tüm gelişmiş demokratik hukuk devletlerinde bakanların, siyasetçilerin, bürokratların ve yakınlarının bazı iş insanlarının araçlarıyla bedava seyahat etmeleri, beleş tatil yapmaları “skandal” olarak görülüyor ve o kişilerin istifasıyla sonuçlanıyor. Eğer bu iş insanları devletle iş yapıyorsa “ beleş seyahat skandalı” hükümetleri bile düşürebiliyor. ★★★ Bize gelince... Daha önce bu köşede yazmıştım. Zafer Çağlayan sadece Rıza Sarraf’ın uçağını kullanmamış. Başka iş insanlarının uçaklarıyla da yolculuklar yapmış. Ta Amerika’ya kadar gitmiş!..Tarım Bakanı Mehdi Eker de öyle...Eker, Türkiye’nin en büyük muz ithalatçısı Hakan Bilal Kutlualp’in özel uçağını birçok kez kullanmış. (Kutlualp’in firmasındaki yetkililer yolculuk iddialarını doğruladılar.) Ancak gerek Zafer Çağlayan, gerekse Mehdi Eker ve diğerleri, halkın gerçekleri öğrenme hakkı adına, hiçbir suçlama yapmaksızın kendilerine yönelttiğim şu sorulara cevap vermediler: “İş insanlarını uçaklarıyla kaç kez uçtunuz? Bu uçuşların parasını ödediniz mi? Ödemelerin resmi belgesini gösterebilir misiniz?..” ★★★ Bu yazıyı yayımladığım 14 Kasım 2014’den bu yana, yani yaklaşık 9 yıldır,  dönemin bakanları ve adı geçenlerden bir cevap bekliyorum. Seçimlere doğru, iktidarın halkın duymasını istemediği haberlere -üzerinden yıllar geçmiş olsa bile- erişim yasakları getiriliyor ya, bu sorulara da erişim engeli konmadan bir kez daha hatırlatmak istedim!..",https://www.sozcu.com.tr/dokuz-yildir-cevap-bekleyen-sorular-wp7658413
Uğur Dündar,Böyle güvence olmaz olsun!..,13 Nisan 2023,"Hatay ’ın Antakya ilçesinde 370 kişinin ölümüne neden olan Emlakbank Konutları’nın Müteahhidi Mehmet Özat hâlâ yakalanamadı. Hakkında yakalama kararı çıkarılan müteahhidin Antakya’da yaptığı evler yıkıldı veya ağır hasar aldı. Gerçek Gündem’ den Melisa Gülbaş’ ın haberine göre; Müteahhit Mehmet Özat, TED Hatay Koleji’nin ortağı ve yönetim kurulu üyesi. TED Hatay Koleji’nin üç yönetim kurulu üyesi olan Mehmet Özat, oğlu Mustafa ve Ayhan Özat, aynı zamanda Özat İnşaat’ın da ortakları... ★★★ Emlakbank Konutları’nda yakınlarını kaybeden Esra Dinçer, Antakya’da, 9 bloktan oluşan Akkent Sitesi’nde oturuyordu. Depremde evleri yıkılmayınca, ilçedeki en sağlam yapılardan biri olarak bilinen Emlakbank Konutları’nda yaşayan kardeşini aradı. Telefon çalıyor ama açılmıyordu. Bunun üzerine yeğenlerini, sonra da “abi” dediği eniştesini aradı. Onların telefonları da çalıyor ama hiçbiri cevap vermiyordu. Sabah 06.00’da Emlakbank Konutları’na giden eşi, telaşla dönüp binaların yıkıldığını, enkaz altından çocuk sesleri geldiğini söyledi. O sırada hava aydınlanmış, yağmur başlamıştı. Esra Dinçer, yağmur altında kardeşinin evine giderken, her zaman geçtiği caddeleri ve sokakları tanımakta zorlanıyordu . Bazı yerlerde yol yıkıntılar nedeniyle kapandığından, enkaza dönüşen binaların üzerinden geçmek zorunda kalıyor, enkaz altından gelen çığlıkları, bağırışları duydukça aklını kaçırmaktan korkuyordu: “İnsanlar bağırıyorlar, bir yerlere vuruyor, çığlık atıyorlardı. Hepsinden özür dileyerek geçiyor, sürekli özür diliyordum . Kardeşime yetişmek zorundaydım. Evlerine, yani enkazına gittiğimde gözlerime inanamadım. Binaların hepsi kırılmış, katlanmış ve kaymıştı. Normalde her bloğun arasında çok fazla açıklık vardı ama blok arası diye bir şey bile kalmamıştı. Kocaman bahçesi bile görünmüyordu. Çünkü binalar bahçeye düşmüştü!..” ★★★ Üçüncü gün Konya’dan ekipler geldi ama arama-kurtarma ekibi değillerdi. Bir fabrikanın çalışanıydılar. Jeneratör, kazma kürek, projeksiyon aletleri getirmişlerdi. Onların malzemeleri ve gönüllülerle 6’ncı katı delmeyi başardık. Kardeşim 5’inci kattaydı. Gönüllüler bize nerede olabileceklerini sordular. Benim ilk andan itibaren söylediğim şey, “Yeğenim Elif’in odası” demek oldu. Ceyda bu konuda çok bilinçliydi. Depremde kapıya gidilmemesi gerektiğini biliyordu ama keşke bu binada kapıya doğru gitmiş olsaydı. Çünkü bina öne doğru yıkıldığı için bütün binanın yükü Elif’in odasına yığılmıştı. ★★★ Gelen ekipler daha önce böyle bir yıkım görmediklerini söylediler. “Olanlar, fizik kurallarına aykırı” dediler. Gönüllü bir mühendis hesaplamalar yaparak kardeşimin nerede olabileceğini tahmin etti ve orayı kazmaya başladı. Nihayet Emre’ni odasını (!) bulduk. Bina o kadar kaymış ki; hesaplamalar bile yanlış çıktı. Kazdıkça toprağa ulaştık. Tek tek Emre’nin eşyalarını çıkardık. Ertesi gün okula giyeceği kıyafetleri, kitapları, çantası, annesine yazdığı mektupları, boya kalemleri... Ama üçüncü gece de Elif’in odasını bulamadık!.. ★★★ Demirler betondan sıyrılmış, beton diye bildiğimiz una benzer bir şey olmuştu. Ancak dördüncü günde kardeşime, enişteme ve yeğenlerime ulaşabildik. Ekipler kazı sırasında bizi rahatlatmaya çalışıp “Merak etmeyin, koku yok” diyorlardı. Sonra birdenbire büyük battaniyeler getirdiler. “Bize yaklaşmayın, buraya gelmeyin, koku var” dediler. Dördünü çıkardılar. Kardeşim Ceyda’nın ve ailesinin üzerine dolap ve kiriş düşmüş. “Nefes alabildiler mi, ağladılar mı, bağırabildiler mi?” diye düşündüm hep... “Hemen mi öldüler, yoksa acı mı çektiler?..” ★★★ Yeğenim Elif’in doğum günü 6 Şubat’tı. Kardeşimin dolabından 3 tane bembeyaz örtü çıktı ve bu örtüler onların kefenleri oldu.  Gelip geçen devlet kurumlarının araçları boş olmalarına rağmen hiçbiri bizim cenazelerimizi taşımadı. Yerleri zaten aile mezarlığında hazırdı. Düzgün çalışan tek şey oradaki din görevlileriydi. En azından gömülürken bekletmediler bizi. Yerler yüzlerce siyah torbayla doluydu. Sahipli, sahipsiz, ertesi gün gömülmeyi bekleyen cenazelerle!.. ★★★ Emlakbank Konutları’nın güvenlik görevlisi anlattı: 6 blok aynı anda yıkılmış. O sırada kulübedeymiş. Çok yoğun bir alarm sesi duyduğunu söyledi, arabalardan gelen alarm seslerini... “O kadar yüksek bir ses oldu ki kulaklarımı kapattım, kapıyı açmaya çalıştım ama açamadım, ancak camdan çıkabildim” diyordu. Feneri açıp binalara baktığında hepsinin yıkıldığını gördüğünü söylüyordu. Tüm binalar 10-15 saniyede yıkılmıştı. Binalar yerine sadece bembeyaz bir toz bulutu görünüyormuş! Undan farksız betonlardan çıkan toz bulutu!.. ★★★ Müteahhit Mehmet Özat, hakkında yakalama kararı olmasına rağmen kaçıyor. Oysa onun inşa ettiği bloklarda toplam 370 kişi büyük ihtimalle 10-15 saniyede can verdiler. Ayrıca Atatürk Caddesi’nde kolon kestiği için yıkılan binaları var, o binayı da kendisi yaptı. Özat Apartmanı, Birkent Sitesi de kendisine ait. Hiçbiri ayakta değil, ayakta olsa bile ağır hasarlılar. Hâlâ kendilerini savundukları şey ne biliyor musunuz? Müteahhit Mehmet Özat’ın oğlu Mustafa Özat “Biz bu binaları deprem yönetmeliğinden önce yaptık” diyerek savunuyor kendilerini. “Benim babam dürüst adam” diyor. Dürüstse neden kaçıyor? O yakalanıp yargıda hesap verinceye kadar Emlakbank Konutları mağdurları olarak hukuk mücadelemizi sürdüreceğiz... Çünkü pazarlandığı dönemde Emlak Konut güvencesiyle ve çok sağlam yapıldığı iddiasıyla satıldı bu evler. Antakya’nın o dönem yapılan en güzel yerleşim yerlerinden biri olan sitede taş üstünde taş kalmadı. Bize tüm acıları yaşattınız, bari sorumluları bir an önce yakalayın ve hesap sorun. Çok şey istemiyoruz. Bize bunu borçlusunuz...”",https://www.sozcu.com.tr/boyle-guvence-olmaz-olsun-wp7652234
Uğur Dündar,Atı alanın Üsküdar’ı geçmemesi için!..,28 Nisan 2023,"Dün sabah takipçileri arasında yer aldığım, siyasetten bağımsız, başarılı bir sivil toplum hareketi olan “Oy ve Ötesi” nin sosyal medya hesabına baktım. Paylaşılan seçim kampanyası mesajında Adana, Osmaniye, Mersin, Şanlıurfa ve Balıkesir’ de yaşayan yurttaşlara çağrıda bulunularak özetle; “Oy ve Ötesi’ne katıl, sandığa sahip çık” deniliyordu. Bir başka mesajda da herkesin katılımına açık sandık güvenliği eğitimlerinin devam ettiği duyuruluyordu. ★★★ Bunları okurken endişelenmedim dersem, gerçeği söylememiş olurum. Endişelendim, hatta çok endişelendim... Türkiye, Cumhuriyet tarihinin en kritik seçimlerine koşarken ve yurt dışına çıkışlarda oy kullanma işlemleri başlamışken hâlâ ülke genelindeki tüm sandıklarda güvenlik beklenen düzeyde sağlanamamışsa, durum vahim demektir. Öyle ya, bağımsız haber kanallarında yapılan programlarda konuşan yorumcular ve liderlere soru yönelten gazeteciler aylardır bunu soruyor ve konuklarından “Merak etmeyin, sandık güvenliği için her türlü önlemi planlıyoruz” şeklinde yuvarlak cevaplar alıyorlar!.. ★★★ Oysa bu, “Merak etmeyin” demekle geçiştirilebilecek bir konu değil. Özellikle Millet İttifakı’nı oluşturan partiler adına bir yetkili acilen kamuoyu önüne çıkıp, seçmenin zihninde oluşan tüm sorulara ikna edici açıklıkta cevaplar vermeli. Konuşmasında Edirne’den Ardahan ’a kadar yurt sathında yapılan sandık örgütlenmeleriyle ilgili rakamlar vererek kuşkuları gidermeli. ★★★ Sandık güvenliğinin ne denli hayati önem taşıdığını burada uzun uzun anlatmama gerek yok. İstanbul’da tekrarlanan ve Ekrem İmamoğlu’nun 805 bin oy farkla Büyükşehir Belediye Başkanı seçildiği seçimde yaşananları hatırlamak yeter. Zira o seçimde CHP İstanbul İl Başkanı Canan Kaftancıoğlu ve ekibi tüm sandıklara sahip çıkmış, görevlilerin yanı sıra milletvekilleri bile, oyların selameti için günler süren nöbetler tutmuşlardı. Canan Hanım’ın bu konudaki engin birikiminden sadece İstanbul için değil, ülke geneli için de yararlanılmalı ve bir şekilde onun koordinasyonu sağlanmalı. İnanırlığı olduğu için, seçmende güven duygusu yaratacak açıklamaları da o yapmalı. ★★★ Türkiye genelinde yaklaşık 200 bin sandık var. Memleket Partisi lideri Muharrem İnce , kendisinin Cumhurbaşkanı adayı olduğu 2018 seçimlerinde Cumhuriyet Halk Partisi’nin ağırlıklı olarak Doğu illerimizdeki 10 bin sandıkta görevli bulundurmadığını ve sandık sonuçlarının güvenli biçimde duyurulması için kurulan sistemin erkenden çöktüğünü ısrarla dile getiriyor. Yalanlanamayan bu iddia çok düşündürücü. Eğer sandıkta sizin görevliniz yoksa, o AKP yetkilisinin söylediği gibi “Hiçbir şey olmasa bile, mutlaka bir şeyler olabilir!..” Dileriz bu kez böylesine vahim durumlar yaşanmaz da atı alan Üsküdar’ı geçemez!..",https://www.sozcu.com.tr/ati-alanin-uskudari-gecmemesi-icin-wp7667420
Uğur Dündar,"ABD’li suç ortağı, Sezgin Baran Korkmaz’ın CIA ajanı olduğunu öne sürdü!...",08 Nisan 2023,"Amerika Birleşik Devletleri’nin Utah Eyaleti’nde görülen ve Sezgin Baran Korkmaz’ın (SBK) da sanıkları arasında yer aldığı 1 milyar dolarlık vergi iadesi dolandırıcılığı ve kara para aklama davasında çarpıcı gelişmeler yaşanıyor. SBK’nın 23 Ekimde hakim karşısına çıkacağı Salt Lake City’deki mahkemenin savcıları ile jüri tarafından suçlu bulunan ve ömür boyu hapis cezası istenilen sanık Levon Termendzhyan’ın (Lev Aslan Dermen) avukatı Mark J.Geragos arasındaki yazışmada Geragos, Sezgin Baran Korkmaz’ın CIA ajanı olduğunu öne sürdü. ★★★ Mahkeme jürisinin hakkındaki 10 iddianın 10’undan da suçlu bulması üzerine savcılık, Dermen’in, ABD Hazinesi’ni dolandırmak ve kara para aklama suçlarından ömür boyu hapisle cezalandırılmasını istiyor. Dermen’in avukatları ise müvekkillerinin suç şebekesinin “lideri” olmadığını iddia ediyorlar. Avukatlar savcılığa hitaben kaleme aldıkları ve Dermen’i savundukları yazıda, ömür boyu hapis cezasının aşırı olacağını belirtiyorlar. Belgede, Türkiye’yi yakından ilgilendiren çarpıcı bir bölüm de yer alıyor. ★★★ Bu bölümde avukatlar, asıl suçu işleyenlerin, sonradan itirafçı olup cezalarının düşürülmesini sağlayan Isiah ve Jacop Kingston kardeşler ile, onların eşleri olduğunu savunuyorlar. Yazışmada Kingston kardeşler ile Sezgin Baran Korkmaz’ı tanıştıran kişinin Dermen olduğu kabul ediliyor. Ancak bu tanıştırmanın ardından Dermen’in devre dışı bırakıldığı, Kingstonlar ile SBK’nın birlikte şebeke kurup, suç işledikleri belirtiliyor.  Buna göre Kingston’lar, Dermen’in yargılandığı mahkemedeki ifadelerinde bu kişinin ABD’deki bazı kanun uygulayıcılarıyla bağlantısı nedeniyle, kendilerine suç işlerken yakalanmayacaklarına dair güvence verdiğini anlatmışlar. Ancak mahkeme görüldükten sonra savcılık, itirafçı Kingston kardeşlerle mülakatlara devam etmiş. Nitekim avukatların mektubunda mahkeme sonrasında, 9 Nisan 2021 tarihinde Jacob Kingston ile savcılık tarafından yapılan mülakatta,  Jacop’un farklı konuştuğuna dikkat çekiliyor. Jacop Kingston’ın bu mülakatta, işledikleri suçlardan ceza almamalarını sağlayacak “şemsiye”nin (umbrella) Dermen tarafından değil, bizzat Sezgin Baran Korkmaz tarafından vadedildiğini anlattığı kaydediliyor.  Kingston savcılara, SBK’nın kendilerine söz verdiği  “şemsiye korumanın” CIA bağlantılı olduğunu söylüyor. Kingston, SBK’nın eski CIA Başkanı James Woosely ve eşi Nancye Woosely ile, CIA ajanı Graham Fuller tarafından tanıştırıldığını anlattığını belirtiyor. ( Daha önce SBK’nın James Woosely’e verilmek üzere suç ortaklarından 6 milyon dolar aldığı, yani ABD’li dolandırıcıları da dolandırdığı haberleri çıkmıştı-UD) Kingston’un, bu tanıştırmalar sonucunda, bizzat SBK’nın da bir CIA ajanı olduğu çıkarımını yaptığı öne sürülüyor . ★★★ Savcılık yazısında Kingston’un mülakatta, Dermen’in kendilerinden uzaklaştığını, onun yerine Korkmaz ve CIA bağlantılarına güvendiklerini anlattığı da yer alıyor. Yine savcılık belgesinde Kingston’un Türkiye Cumhurbaşkanı Tayyip Erdoğan, ABD’deki Türk Büyükelçi ve diğer üst düzey yetkililerle görüştüğü iddiası da (ifadesine dayandırılarak) bulunuyor. Avukatların savcılığa gönderdiği mektupta, Kingston’ın 2021 yılındaki ifadesinde, Dermen arabada beklerken, kendisinin bu dünya liderleri ve büyükelçilerle görüşmelerde bulunduğunu itiraf ettiği de kayda geçiriliyor. ★★★ Savcılığın, Dermen’in ömür boyu hapis cezasına çarptırılmasına ilişkin mahkemeye sunduğu dilekçede ise, Dermen’in gözaltına alınmasının ardından, SBK’nın 2019 Mart ve Nisan aylarında iki kez savcılığa ifade verdiği, bu ifadesinde sahte evraklar sunduğu ve yalan beyanda bulunduğu vurgulanıyor . Dermen’in gözaltına alındıktan sonra, Türkiye’ye kaçma riski nedeniyle tutuklandığı da hatırlatılarak “ Eğer Dermen Türkiye’ye kaçabilseydi, akladığı paralarla lüks bir hayat yaşayabilecekti” deniliyor. ★★★ Sezgin Baran Korkmaz’ın tutuklu olarak Utah’ta görülecek jürili mahkeme duruşmalarını beklediği ve hakkında iddianame olduğu ifade ediliyor. Buradan da, SBK’nın -en azından şimdilik- itirafçı olmadığı ortaya çıkıyor. Yine savcılık mektubunda, Dermen’in ABD hükümetinden dolandırdığı paraları Türkiye ve Lüksemburg’a aktardığı ifade ediliyor. Dermen’in kendisini kurtarmak için Türkiye ve Belize’de çeşitli işler yaptığı, hatta Belize’den diplomatik dokunulmazlık almak için “büyükelçi” atanmasını sağladığı anlatılıyor.",https://www.sozcu.com.tr/abdli-suc-ortagi-sezgin-baran-korkmazin-cia-ajani-oldugunu-one-surdu-wp7647236
Uğur Dündar,"418 milyar dolar, hırsızların hazineden çaldıklarının özel bir servet vergisi ile tahsilatı gibi düşünülebilir!..",15 Nisan 2023,"CHP İstanbul Milletvekili ve uluslararası denetim uzmanı Aykut Erdoğdu, 418 milyar dolarla ilgili bilinmeyenleri anlattı. Değerli okurlarım, Türkiye, cumhuriyet tarihinin en kritik seçimlerine koşarken, 418 milyar dolar konusu, Millet İttifakı’nın Cumhurbaşkanı adayı Kemal Kılıçdaroğlu ’nun seçim kampanyasının kalbine yerleşmiş durumda. Kılıçdaroğlu’nun kurmaylarından ve uzun süredir bu dosya üzerinde çalışan uluslararası denetim uzmanı Aykut Erdoğdu ile yapacağımız söyleşide 418 milyar doları ve bu paranın yurda nasıl getirileceğini konuşacağız . UĞUR DÜNDAR U.D.: Sayın Erdoğdu bu 418 milyar dolar konusunu açar mısınız? AYKUT ERDOĞDU A.E.: 418 milyar dolar, yolsuzluk riskinin en yüksek olduğu kamu ihaleleri, imar ve inşaat işleri, vergi ve primler, banka ve sermaye piyasaları ile enerji ve madencilik sektörlerinde yapılan yolsuzluklar sonucunda oluşan kamu zararının toplamı.U.D.: Bu rakamı siz mi hesapladınız? 418 MİLYAR DOLAR DOSYASINI BENİM DE İÇİNDE OLDUĞUM 18 KİŞİLİK BİR TAKIM HAZIRLADIA.E.: Benim de içinde olduğum 18 uzmandan oluşan bir ekip hazırladı. Bu takım içerisinde siyasi olarak bir tek ben vardım. Kalanların tamamı bürokrat ve teknokratlardan oluşuyor. Çalışma takımında savcılar, emniyet mensupları, denetçiler, MASAK uzmanları, maliye, hazine ve planlama uzmanları, sektör uzmanları ve bilişim uzmanları var. Çalışma 2022 yılı Ocak ayında başladı ve 2022 Kasım ayında Kemal Bey’e sunuldu. U.D.: Yolsuzluk miktarını hesaplamak zor değil mi? Nasıl yaptınız bu hesabı? A.E.: Benim de içinde olduğum geniş bir ekip hesapladı. Öncelikle şunu söyleyeyim yolsuzluklar doğası gereği gizli yapıldığı için tam ve kesin bir rakam tespit etmek mümkün değil. Bu sebeple belirli tahminler ve varsayımlar altında bu rakam hesaplandı. Bildiğiniz gibi ben uluslararası sertifikalı bir denetçiyim. Dünyada da bu işler böyle yapılır. Bu hesaplama yöntemi, varsayımlarınızı açıklamanız kaydıyla, uluslararası standartlara uygundur. Kemal Bey rakamı açıkladıktan sonra “varsayım ve tahmin” kısmına takılanlar oldu. Ama şunu unutmayın; enflasyondan milli gelire, birçok veri de varsayım ve tahminlere dayanarak hesaplanır. Örneğin HES enerji ruhsatları ile ilgili dosyalarda megawatt başına ne kadar yolsuzluk yapıldığı soruşturma dosyalarında belliyse, tanık ifadeleri ve uzman görüşleri bu yöndeyse ve bu konuda grubu temsil edecek kadar örnek dosya varsa, aynı ruhsat birimden çıkan tüm ruhsatlara bu yolsuzluk tutarını uygulayarak hesap yapmak makul bir varsayımdır. U.D.: Bu rakamı yolsuzluk dosyaları inceleyerek mi çıkardınız? BU ÇALIŞMADA 10 BİNLERCE SAYFALIK RAPOR İNCELENDİ VE MİLYONLARCA VERİ ANALİZ EDİLDİ A.E.: Evet. Bu çalışma kapsamında 10 binlerce sayfalık Sayıştay raporları, teftiş kurulu raporları, iddianameler, sektör raporları, faaliyet raporları, basına yansıyan haberler incelendi. Bütün bu incelemeler tahminlerimizin isabetli olması için yapıldı. Ancak incelemelerimiz sadece dosya bazlı değildi. Mesela elimizde KİK’ten aldığımız 20 sütun yüzbinlerce satırdan oluşan tüm kamu ihalelerinin özet bilgisini taşıyan ihale dosyası vardı. Bu milyonlarca veri demek. Bu dosyada yaklaşık 600 milyar dolarlık ihale verisi vardı. Bu tip dosyalarda bilgisayar destekli istatistik programlarını kullanarak analizler yaptık. Bu analizler sonucunda açık ihale ile pazarlık usulü ihale arasında çok net bir kamu zararı ortaya çıktı. Bu sonuç bizim dosya bulgularımızla örtüşen sonuçlardı. U.D.: Bu rakamı bir tür yapay zeka kullanarak mı buldunuz? BİNLERCE SAYFADAN OLUŞAN 100’ÜN ÜZERİNDE ÖZELLEŞTİRME İŞLEMİNİ İNCELEDİKA.E.: Tam yapay zeka denemeyebilir. Ancak işlem sayısı çok olan sektörlerde bilgisayar destekli yazılımlar kullandık. Bu yüzden ekibimizde iki bilişim uzmanı da çalıştı. Ama işlem sayısı çok olmayan sektörlerde dosya bazlı incelemeler yaptık. Örneğin 100’ün üzerinde özelleştirme işlemi vardı. Bunlarda dosya bazlı incelemeler yaptık. Dosya bazlı dediğim, her bir dosya binlerce sayfadan oluşuyor. Örneğin TELEKOM dosyalarının sadece incelenmesi değil depolanması dahi büyük sorun olunca, belgeleri tarayıp dijital ortama almak zorunda kaldık. U.D.: Ancak belirlediğiniz rakamı afaki bulanlar var. 418 milyar dolar rakamının çok yüksek olduğunu söylüyorlar? TELEVİZYONLAR BANA VE 418 MİLYAR DOLAR KONUSUNA AĞIR SANSÜR UYGULUYORLAR A.E.: Evet bunları ben de duyuyorum. Keşke bu kişilerle televizyonlara çıkıp sorularına cevap verebilsek. Ama başta bana ve 418 milyar dolara ağır sansür var. Bu yüzden cevap veremiyoruz. Şunu söyleyeyim; yolsuzlukla mücadele multi disipliner bir alan . Bu yüzden 18 kişilik bir uzman ekip çalıştı. Her bir uzmanlık alanının verilerini diğer uzmanlık alanı ile teyit ettik . Örneğin kamu ihale yolsuzlukları analizinin sonuçlarını bütçe ve milli gelir verileri ile test ettik. İmar ve inşaat yolsuzlukları verilerini TÜİK inşaat ve konut verileri ile kontrol ettik. Akaryakıt kaçakçılığı verilerini Türkiye’deki araç sayısı, yıllık ekonomik büyüme ve tüketim miktarları ile test ettik. Bu test sonuçlarının birbiriyle tutarlı olmasını sağladık. Ancak bu kolay bir iş değil. Örneğin İstanbul Boğazı kıyısında yapılan bir gökdelen ile Şırnak’ta yapılan apartmanlarda konut sayısı aynı görünüyor ancak imar rantı arasında milyonlarca kat fark var. Bu yüzden mikro datalara inerek analiz yaptık. Şimdi gelelim eleştirilere. Eleştiriler genelde ekonomistlerden geliyor. Türkiye’nin milli geliri 800 milyar dolar, kamu bütçesi yaklaşık 200 milyar dolar, bu bütçe içerisinde yatırımlar da yaklaşık 20-25 milyar dolar diyorlar. Bu rakamı 20 yıl ile çarpıyorlar ve 400 milyar doları buluyorlar. Sonra da ‘Bütün bu yatırımlar yolsuzluk mu?’ diye soruyorlar. Bu eleştirileri saygıyla karşılıyorum. Ancak ben de şunu sorayım: Biz yaklaşık 40 milyar dolarlık imar ve inşaat yolsuzluğu tespit ettik. Bu yolsuzluk konusu işlemler bütçede var mı? Yok. Böyle bir sürü örnek var.U.D.: Sizin bu hesabınıza 128 milyar dolar da dahil mi?.. 418 MİLYAR DOLAR SADECE BEŞ SEKTÖRDE HESAPLANAN TUTAR. BU SEKTÖRLER DIŞINDA DA YOLSUZLUKLAR VARA.E.: Öncelikle rakam 128 milyar dolar değil. 128 milyar dolar eskide kaldı. Birkaç ay öncesinde bu rakam 256 milyar dolara çıktı. Ama bu rakam bizim hesaplamalarımızda yok. Çünkü bu rakam bizim incelemelerimize esas teşkil eden yolsuzluk tanımı içinde sayılmıyor. 128 milyar dolar kötü yönetimin sonucu ortaya çıkmış bir rakam. Burada tabi ki büyük bir kamu zararı var. Ancak bu zarar bizim çalışmamız kapsamında değil. Bizim çalışmamızda döviz ve kur manipülasyonları, kara para aklama, komisyon karşılığı kredi kullandırmaya ilişkin teknik analizler var.U.D.: Yaptığınız hesabın veriye ve makul bir hesaplamaya dayandığı anlaşılıyor. Ancak 418 milyar doların tahsil edilemeyeceğini söyleyenler var. Hatta yüzde birini bile tahsil edemeyeceğinizi söyleyen saygın ekonomi yazarları var. A.E.: Bu yazıyı ben de gördüm. Keşke arayıp sorsalardı. Öncelikle şunu söyleyeyim; 418 milyar dolar sadece beş sektörde hesaplanan tutar. Bu beş sektör dışında da yolsuzluklar var. Üstelik bu hesapta çok iyimser hesaplamalar yapıldı. Örneğin bilgisayar tabanlı inceleme sonucunda pazarlık usulü ihalelerde yaklaşık yüzde 30 kamu zararı çıktı. Ancak dosya bazlı incelemeler ortalama yüzde 60-70 arası kamu zararı göstermesine rağmen biz yüzde 30’u baz aldık. Yani tutar daha yüksek de olabilir. Tahsilat meselesine gelince... Bu konuda denetim elemanları, savcılar ve bir ekonomi diplomatı arkadaşımız çalıştı. Bu alanda kritik önemde kurumlar var. Teknik olarak Ulaştırma, Enerji, Çevre ve Şehircilik Bakanlıklarının sağlayacağı teknik destek ile Hazine ve Maliye, İçişleri, Dışişleri, Adalet Bakanlığı, BDDK, BTK ve MİT üzerine sorumluluklar düşüyor. Kemal Bey’e yapılan sunumda tahsilatla ilgili tüm süreç ve senaryolar anlatıldı. Kemal Bey “Bu rakam ortadayken bunun şu kadar kısmını tahsil edeceğiz diyemeyiz. Bu çalanın yanına kâr kalması anlamına gelir. Tamamını tahsil etmek üzere yola çıkacağız. Hatta Ankara’ya bir sayaç koyacağım. Tahsil edildikçe 418’den düşeceğim” diye görüş bildirdi. Tahsilatın güçlü olması için dosyaların güçlü delillerle ve sağlam hukuki dayanaklarla hazırlanması gerekiyor. Meri mevzuatımız yeterince imkan sağlıyor. Ayrıca şu an detay veremeyeceğim bazı özel yasaların çıkması gerekiyor. Bütün senaryolara göre 5 yıllık süre için tahsilat projeksiyonları yapılmış durumda. U.D.: “Türkiye’de bütün mevduat neredeyse 500 milyar dolar. Siz 418 milyar doları nasıl tahsil edeceksiniz?” diye soranlar var? Yurt dışına kaçırılan servetin getirilmesi mümkün değil diyorlar!.. TÜRKİYE’DE GÖRÜNEN 500 MİLYAR DOLARLIK YABANCI SERMAYENİN BİR KISMI GÖRÜNDÜĞÜ GİBİ DEĞİLA.E.: Neyse ki Türkiye’de bütün servet mevduatlardan oluşmuyor. Gayrimenkuller, imtiyazlar, ruhsatlar, şirket ortaklıkları gibi servet unsurları var. Türkiye’de mevduatın yarısından fazlası zaten inceleme konusu bine yakın şahıs ve şirkete ait. Yurt dışında kaçırılan varlıklarımızın geri kazanılmasına ilişkin denetim kökenli diplomat arkadaşımız konunun uzmanları ile görüşerek teknik hazırlıkları yaptı . Birleşmiş Milletlerin STAR (Stolen Asset Recovery – Çalınan Varlıkların Geri Alınması) inisiyatifi kapsamında hazırlıklar yapıldı. Çalınan servetin tespiti konusunda daha fazla bilgi vermem, müstakbel soruşturmaların selameti açısından doğru olmaz. Sadece şu kadarını söyleyeyim; Türkiye’de görünen yaklaşık 500 milyar dolarlık yabancı sermayenin bir kısmı göründüğü gibi değil!..U.D.: Başta İtalya olmak üzere birçok ülkede bu tip temiz eller operasyonlarını yapanların başına çok belalar açıldı. Bu operasyonları yapan savcılar ve milletvekilleri suikast sonucu öldürüldü. Siz korkmuyor musunuz? HAYATIMDA İLK KEZ KORKUYORUM A.E.: Doğrusunu söylemek gerekirse ilk defa korkuyorum. Bu ülkede yolsuzlukla mücadele, terörle mücadele kadar tehlikeli. Karşınızdaki çeteler çok güçlü. Devlet ayakları var. Mafya ayakları var. Terör ayakları bile var. Benim korkum kendimle değil ailemle ilgili. Bu korku ölümle ilgili de değil, ölümden beter edebiliyorlar. Attığım her adımın izlendiğini biliyorum. Ben cumhuriyet tarihinde dokunulmazlığı olmasına rağmen yargılanıp hapis cezası almış tek milletvekiliyim. Suçum yolsuzlukla mücadele. Terör suçlarında dahi bu yapılmadı. Bana atılan iftiraları saymıyorum bile... Karşımızda bir suç örgütü var. Bu örgüt 418 milyar dolar ile ilgili tanıtım filmlerimizi televizyonlarda yayınlatmadı. Çok güçlü ve tehlikeliler. Bu yüzden bizimle çalışan uzmanların adını sır gibi saklıyoruz. Güvenlik kaygısıyla sunumlar sadece Genel Başkan’a yapıldı ve bu yüzden Genel Başkan’ın masasında bulunan 440 sayfalık rapor kamuoyuna açıklanmadı . Konu ile ilgili parti yöneticilerine sadece rakamları ve varsayımları içeren 10 sayfalık bir bilgi notu verildi. U.D.: Son olarak 418 milyar doların halkta bir karşılığı olmadığı bu yüzden ittifak ortaklarının sahiplenmediği ve Kemal Bey’in tek başına 418 milyar doları anlatmaya çalıştığı yazılıyor. Bu konuda ne diyeceksiniz? HIRSIZLARIN HAZİNEDEN ÇALDIKLARI 418 MİLYAR DOLARIN TAHSİLATI ÖZEL BİR SERVET VERGİSİ GİBİ DÜŞÜNÜLEBİLİRA.E.: Ben Kemal Bey’in neden bu kadar sahiplendiğini bildiğim kadarıyla anlatayım. Kalan kısmında bir şey söylemem doğru olmaz. Yeterince bilgilendirilmedikleri için olabilir. Konunun mahremiyetini anlattım. Bu bir güvensizlik sorunu değil uzman ekibi ve gelecekte yürütülecek soruşturmaların selametini koruma çabası. Öncelikle Kemal Bey ülkenin ekonomik durumunu görüyor. Emekçi kesim yıllardır sahte enflasyon açıklamalarıyla aç bırakıldı. Bu insanları hak kayıplarının telafi edilmesi gerekiyor. Üstelik 100 milyar dolara yakın maliyet çıkaran deprem gördük. Bütün bu maliyetleri ya ek vergiler ile ya da borçlanma ile karşılamak zorundayız. Oysa Hazine’den çalınmış 418 milyar dolar gözümüzün önünde duruyor. 418 milyar doları hırsızlardan tahsil edilecek özel bir servet vergisi olarak düşünebilirsiniz. Kemal Bey’in 418 milyar doların peşinin bırakmamasının diğer nedeni ahlaki. Kemal Bey çalanın yanına kâr kalmasını istemiyor. Eğer bu paranın peşine düşülmezse yolsuzlukla zengin olmak meşrulaşır. İş yapma ahlakı bozulur. Çürüme tüm kurumlara yayılır ve devletimiz çöker diye düşünüyor. Bize sunum sonrası yaptığı konuşmada böyle anlattı. Umarım seçilir ve Hazine’den çalınan 418 milyar doları halka iade eder. U.D.: Sayenizde, Türkiye’nin kader seçiminin göbeğinde duran 418 milyar dolarla ilgili bilgilenmiş olduk. Çok teşekkür ederim. A.E.: Ben teşekkür ederim.",https://www.sozcu.com.tr/418-milyar-dolar-hirsizlarin-hazineden-caldiklarinin-ozel-bir-servet-vergisi-ile-tahsilati-gibi-dusunulebilir-wp7654733
Uğur Dündar,İzmir’deki yangın!..,29 Nisan 2023,"Dün sabah uyandığımda her zaman yaptığım gibi, cep telefonumu açıp, haberlere bakmaya başladım. İlk gördüklerim; İzmir’deki büyük yangının görüntüleriydi. Narlıdere’deki Folkart Sitesi’nin bir bloğunun henüz bilinmeyen bir nedenle neredeyse tamamen yanmış olmasına çok üzüldüm.Çünkü çocuklarımın lise eğitimleri sırasında, bu sitede, yaklaşık 3 yıl süreyle kiracı olarak oturmuştuk. Ailecek unutulmaz anılarımız, değerli komşularımız vardı... ★★★ Ünlü Mimar Emre Arolat’ın imzasını taşıyan yapı, İzmir’de olası en büyük depreme dayanıklı biçimde inşa edilmiş. Narlıdere içlerinden sahil evlerine, sayıları azalmış olsa da yemyeşil mandalina bahçeleri üzerinden körfezin maviliklerine açılan etkileyici bir manzaraya sahip. Bu özellikleri nedeniyle İzmirliler arasında çok popüler... ★★★ Haberleri tarayıp can kaybı yaşanmamasına şükrettikten sonra, komşularımızı arayarak geçmiş olsun dileklerimi ilettim. O sırada bir kardeşim, sosyal medyada paylaşılan bir mesajın fotoğrafını gönderdi. Tweeti okurken gözlerime inanamadım! Çünkü baştan sona hedef gösterme, tehdit ve provokasyon amacıyla kaleme alınmıştı. İşte o korkunç paylaşım: ★★★ “izmir de uğur dündar ın dairesinin olduğu folkartta yangın çıktı. Bu daha iyi günleriniz chpliler, Hdpkklılar ile birlik olursanız izmiri komple yakarlar” ★★★ Virgülüne dokunmadan, yazım hatalarıyla birlikte köşeme aktardığım “Ebabil Harekat@EsmerEbabil adlı kullanıcının tweetini sosyal medya hesabımdan hemen paylaşıp, İzmir’in değerli savcılarına ve Emniyet müdürüne ihbarda bulundum. ★★★ Seçim propagandaları sürecinde kutuplaştırma ve oy konsolidasyonu uğruna bir kesimi şeytanlaştırmanın toplumu karşı karşıya bıraktığı tehlikeye bakar mısınız? Eğer bu kişi karşıma çıkma cesaretini gösterebilmiş olsa, gözlerinin içine bakarak şunları sorardım: ■ Oslo’da eli silahlı PKK’lı teröristlerle pazarlık masasına CHP mi oturdu?..■ Habur’da PKK’lı teröristleri sanki kahramanlarmış gibi CHP mi karşıladı?..■ Türkiye Cumhuriyeti mahkemesini teröristlerin ayağına CHP mi gönderdi?..■ Terörist başı Abdullah Öcalan’ın mektubunu meydanlarda CHP mi okuttu?..■ Osman Öcalan’ı TRT’ye CHP mi çıkarttı?..■ Açılım denilen süreçte askeri garnizonda asılı şanlı Türk bayrağını terör sempatizanlarına CHP mi indirtti?..■ Valilere ve emniyet müdürlerine ‘PKK’lılara operasyon yapmayın’ emrini CHP mi verdi?..■ Açılım sürecini Meclis çatısı altından kapalı kapılar ardına CHP mi kaçırdı?.. ★★★ Bir de şunu öğrenmek isterdim: Şu “Ebabil Harekâtı” denilen troll topluluğunu hangi AKP önde gelenleri örgütleyip himaye ediyor?..",https://www.sozcu.com.tr/izmirdeki-yangin-wp7668582
Uğur Dündar,Muharrem İnce’ye açık mektup...,30 Nisan 2023,"Değerli Muharrem İnce, Ben de kadim dostum Müjdat Gezen gibi bu mektubu yazıp yazmama konusunda çok düşündüm. Sonunda yıllardır sürüp gelen hukukumuza dayanarak yazmaya karar verdim. Daha ilk satırları kaleme aldığımda, birlikte reyting rekorları kırdığımız televizyon programları, bir film şeridi gibi gözümün önünden geçmeye başladı. Zira 2018’de, Antalya’da 35 bin kişi önünde CHP’nin Cumhurbaşkanı Adayı olarak konuk ettiğim “Halk Arenası” ve İstanbul-Bakırköy’de 70 bin seyircinin coşkulu katılımıyla yaptığımız programlar, sadece ülkemizde değil, dünya televizyonculuk tarihinde birer ilkti... Müthiş seyirci rekorlarıydı... ★★★ Ya o süreçte yaptığın mitingler... Örneğin İzmir’in Gündoğdu Meydanı’na yüzbinler akmış, insan seline dönüşen kalabalık taşarak, arka sokakları bile hıncahınç doldurmuştu. ★★★ Değerli Kardeşim, Geçenlerde İzmir-Menemen’de cılız bir kalabalığa sesleniyordun. İnsan, ister istemez hafızasına yerleşen eski görüntülerle güncel olanı yan yana getirip kıyaslıyor. Nerede 2018’in meydanlara sığmayan kalabalıkları, nerede bugün çevrende toplananlar?.. Tabii seni seven, “Abi” dediğin büyüğün olarak hüzünleniyorum. ★★★ Anketler de meydan görüntüleri gibi umut vermiyor. Örneğin dün çok ciddi bir kuruluşun iş dünyası için yaptığı kamuoyu araştırmasını inceledim. Ankette Genel Başkanı olduğun Memleket Partisi’nin barajı aşamayacağı, ancak Cumhurbaşkanlığı seçiminde Kemal Kılıçdaroğlu’nun ilk turda kazanmasını engelleyeceğin öngörülüyor.Yani kaybetmekle kalmıyorsun, ayrıca kaybettiriyorsun!..Sen de çok iyi biliyorsun ki bu durumda Cumhurbaşkanı Erdoğan’ın istediği oluyor!.. ★★★ Değerli Kardeşim, Sen iyi bir öğretmen olduğun gibi, kalbi bu vatan için çarpan, Atatürk ve Cumhuriyet sevdalısı bir yurtseversin. Türkiye, cumhuriyet tarihinin en kritik seçimine koşuyor. Takdir edip sevdiğim, engin deneyime sahip, yurtsever Muharrem İnce’nin, siyaset tarihine “bir kaybettiren” olarak geçmesini ve zor durumda kalmasını hiç istemem. Ama “şöyle ya da böyle yap” demenin de üzerime vazife olmadığını gayet iyi bilirim. Bundan sonrası senin tercihine kalıyor değerli kardeşim. Her iki durumda da yolun açık olsun. Sevgi ve saygılarımla...”",https://www.sozcu.com.tr/muharrem-inceye-acik-mektup-wp7669423
Uğur Dündar,O güzel atlara binip giden iyi insanlar acaba dönerler mi?..,07 Nisan 2023,"“Tıp fakültesini yeni bitirmiş, pratisyen hekim olarak ilk görev yaptığım yere, Konya’ya bağlı bir beldenin sağlık ocağına gitmiştim. Gençtim, bekardım. Küçük bir beldeydi gittiğim yer. İlk gece bir eve misafir olmuştum. Tren istasyonunun hemen yanında bir evdi... ★★★ Akşam yemeğinden sonra çaylarımız gelmiş, sohbetler edilmişti. Üzerimde yol yorgunluğu, geldiğim yeni yerin yabancılığı vardı. Saatler ilerliyor, ağır bir uyku beni içine çekiyordu. Ev sahibine bir şey de diyemiyordum. Bir müddet daha geçti, yine bir hareket yoktu. Evin büyüğü olan Hacı anneye sıkılarak: ‘Anneciğim, sizin buralarda kaçta yatılıyor?” dedim.Hacı anne ‘Evladım treni bekliyoruz. Az sonra tren gelecek, onu bekliyoruz’ dedi. Merak ettim, tekrar sordum: ‘Trenden sizin bir yakınınız mı inecek?..’Hacı anne ‘Hayır evladım, beklediğimiz trende bir tanıdığımız yok. Ancak burası uzak bir yer. Trenden buraların yabancısı birileri inebilir. Bu saatte yakınlarda, ışığı yanan bir ev bulmazsa, sokakta kalır. Buraların yabancısı biri geldiğinde, ‘ışığı yanan bir ev’ bulsun diye bekliyoruz!..’ dedi. ★★★ Konya Ovası’nda ya da Türkiye’nin başka bir yerinde, trenden inen yabancılar için “ışığı yanan evler” ve o evlerin konuksever insanları acaba hâlâ duruyorlar mıdır? Yabancılar, yorgun bedenlerini yün yataklarda dinlendirmeye devam ediyorlar mıdır? Aç bir köpeğin önüne bir kap yemek bırakan yüce vicdanlı kadınlar yaşıyorlar mıdır?.. ★★★ Bizler, trenden inen bir yabancı sokakta kalmasın diye uykusunu feda eden, evini açan güzel insanların kurdukları bir medeniyetin yetimleriyiz. Yaşar Kemal’in unutulmaz deyişiyle, “Güzel atlara binip giden iyi insanların” doldurulmamış boşluklarında savrulup duran yoksullarız...” ★★★ Onları ne yıldırdı da bir daha dönmemek üzere, sessiz sedasız gittiler?Ey yalnız ve güzel yurdumuzu bırakıp gitmek zorunda kalan ama onun hasretiyle yanıp tutuşan iyi insanlar, kalpleri tertemiz gençler!..Türkiye her şeyin çok güzel olacağını umduğumuz bir bahara doğru koşuyor...Vatan, ana bağrının sıcaklığıyla kollarını açmış sizi kucaklamaya hazırlanıyor.Dönün, gelin, yetim bıraktığınız medeniyeti yeniden sahiplenin ve bizi biz yapan değerlerimize hayat verin... (Not: Bu yazıyı Prof. Dr. Saffet Solak’ın anılarından esinlenerek kaleme aldım.)",https://www.sozcu.com.tr/o-guzel-atlara-binip-giden-iyi-insanlar-acaba-donerler-mi-wp7645955
Uğur Dündar,Örgütlü dolandırıcılığın üzerine neden gidilmiyor?,05 Nisan 2023,"Cumartesi günü köşemde kripto para borsasındaki milyonlarca dolarlık örgütlü dolandırıcılığı yer belirterek, isimler vererek anlattım. Firma ve kişi adlarını kısalttığım çok okunan yazımdan sonra, yetkililerin arayıp, daha ayrıntılı bilgilerle, elimdeki belgeleri istemelerini bekledim. Bu arada dolandırıcıların mağdur ettiği yatırımcı okurlarımdan şikayet mektupları yağmaya devam etti. Konuyu yazmakla da yetinmedim ve aynı gece TV 100 ekranındaki “Haftanın Panoraması” programında konuğumuz olan Türkiye İşçi Partisi Genel Başkanı Erkan Baş ile yaptığımız söyleşide de değindim. Doğrusunu isterseniz çok üzgünüm. Bu ülkede, haberi ihbar kabul edip resen soruşturma başlatacak hiç mi savcı kalmadı?.. Oysa geçmişte, buna benzer haberleri ARENA’da yayınladığımızda daha program bitmeden savcılar arar, elimizdeki bilgi ve belgelerle ertesi sabah adliyeye gelmemizi talep ederlerdi. ★★★ Bunun nedenlerini merak ederken dün, örgütlü dolandırıcılığı ihbar eden okurumdan aldığım yeni iletiyle suskunluğun ardındaki gerçeği öğrenmiş oldum. Bakın neymiş: ★★★ “Köşenizde sesimi duyurduğunuz için size çok teşekkür ediyorum. Köşe yazınız umarım umutsuzca işsizlik çıkmazından kurtulmak için çare arayan benim gibi gençlere bir uyarı olur. Bu gibi olayların hala yaşanıyor olduğunu bilmek, insanın vicdanını derinden yaralıyor. Paylaştığım bilgiler çok spesifik olduğundan kimin bu bilgileri paylaştığını anlamaları çok uzun sürmeyecek. Bu örgütün hem siyasette hem de güvenlik birimlerinde sağlam adamları olduğunu size rahatlıkla söyleyebilirim . Bu yüzden de epey rahatlar. Beni asıl korkutan konu da bu aslında . TV 100’deki  Haftanın Panoraması’ nda da söylediğiniz gibi hiçbir savcı bu konuyla ilgilenmedi ve bana kalırsa maalesef ilgilenmeyecek. Çünkü herkes olan bitenin farkında. Başıma bir şey gelmesi halinde lütfen bu işin peşini bırakmayın sizden ricamdır.” ★★★ Konunun sonuna kadar takipçisi olmaya devam edeceğimi bilmenizi isterim...",https://www.sozcu.com.tr/orgutlu-dolandiriciligin-uzerine-neden-gidilmiyor-wp7643597
Uğur Dündar,Örgütlü dolandırıcılığı haber veriyorum!..,01 Nisan 2023,"“Mezun olduktan sonra maddi durumumun kötülüğü nedeniyle hemen iş arayışına başladım. 2022 Mayıs ayında, Kariyer.net üzerinden ‘Yatırım Piyasalarında Danışmanlık’ (Gizli firma olarak görünüyordu) ilanına başvurdum. Şaşırtıcı bir hızla gün içinde hemen geri dönüş yapıp bana randevu verdiler. Görüşme Maslak- Spine Tower’daki AVM katında gerçekleşti . G.K (Kod adı Yonca) ile yaptığım görüşme çok iyi geçti ve hemen eğitimlere başlamam söylendi. Birkaç gün sonra eğitimlere başladık. Bu süreçte kripto paralarla ilgili genel bilgiler ve satış stratejileri anlatıldı. Bunlar üstünkörü ve yetersiz bilgilerdi. Ancak satış konusunda epey ısrarcıydılar ve karşımızdakini yanıltmaya dönük eğitimler veriyorlardı. Bu görevi, gerçek adını bilemediğim “Melisa” kod isimli  kadın üstlenmişti. ★★★ Eğitim haftası bittikten sonra hemen masa başına oturtuldum ve önüme konan, ‘’data’’ olarak adlandırdıkları isimlere ait telefon numaralarını aramaya başladım . Aradıklarımız genellikle hiçbir şekilde para piyasalarından anlamayan, ya da daha önce kısa süreyle vadeli piyasaları kullanmış kişilerdi. Bu insanları arayıp, yalan yanlış bilgilerle, örneğin “ Bitcoin şu an çok ucuz alıp bekleyin ” veya “ Günlük işlemlerle paranızı katlayalım” ya da “Yeni listelenecek bir ‘Coin’ var bizde, para atın erkenden alalım, çok kar edersiniz” diyerek ikna ediyor, sonra da sistemin içine dahil etmeye çalışıyorduk. ★★★ Sermaye Piyasası Kurulu (SPK) lisansı olmadan herhangi bir yatırım tavsiyesi vermek yasal değildi ve ben açık açık yalan yanlış tavsiye verdiğimizi anlayınca uyandım! Ne SPK lisansı ne BDDK denetlemesi vardı, hiçbir denetlemeye tabi değildi. Datalar bazı banka veya internet sitelerinden çalınıyor daha sonrasında CRM üzerinden kullandıkları “data base”e atılıyordu. Çalışanlar genellikle işsiz kalmış ya da üniversiteye girememiş gençlerdi. ★★★ Ortak bir yakın tanıdığımızın çıkması nedeniyle benimle araları pek iyiydi. Giderek benimle bütün operasyonu açıktan açığa konuşmaya başladılar. Borsaya üye olunduğunda para yatırılan sanal cüzdan kodları bütün hesaplar için aynıydı ve bu aslında yatırılan tüm paraların aynı hesapta toplandığı anlamına geliyordu.  Para giriş-çıkışlarını kontrol etmek için kurdukları bir ‘’finans bölümü’’ ve ‘’hazine bölümü’’ vardı. Hazine departmanı (isim bende saklı UD) (...).com adresinde verilen borsa tahtasını manipüle edip insanların pozisyonlarını terste bırakarak kayıp yaşatmayı amaçlıyordu. Zaten piyasa emri verilmediği için yatırılan para (...) BİLİŞİM adlı banka hesaplarına aktarılıyor ve insanların hesaplarına tanımladıkları parayı sözde miktar olarak yansıtıp, karda veya zararda gösteriyorlardı. Böylece insanların kayıplarından kazanıyorlardı!.. ★★★ Satış ekipleriyle iletişime geçip para yatırmaya ikna edilen yatırımcılar, daha sonrasında şirket içinde ‘özel bir ekibe yönlendiriliyorlardı. Bu ekip başta hesaba para kazandırıyormuş gibi yaparak yatırımcıları heveslendiriyor, daha yüksek miktarlarda para yatırmaları halinde çok daha yüksek miktarları kazanabileceklerini söylüyorlardı. Tabii ki bu tuzağa çoğu para yatıran kişi düşüyordu!.. ★★★ Daha sonrasında yapılan fonlamalar ve terse giden işlemlerle birlikte asıl korkunç hikaye başlıyordu. Hesabınızı ve zararda devam eden işlemlerinizi rahatlatmak için daha fazla para atarak fonlama yapmanızı söylüyorlar, aksi taktirde paranızın sıfırlanacağını belirterek korkutuyorlardı . Cenk Y., Bora A., Selim Ö. ve İnci D. kod isimli kişiler (Gerçek adları bende var UD) bu ekibi oluşturuyorlardı. Firmanın “Şikayet Var” adresinde, bu insanların yatırımcılara yaşattıkları mağduriyetleri ve yanılttığı insanların kayıplarını görebilirsiniz. ★★★ Bu acımasız kişiler insanları kandırmaktan zevk alıyorlar ve paylaşılan her yatırım dekontundan sonra kutlamalar yapılıyordu. Kayıptan para kazanıldığı için satış elemanlarına yüzde 10 prim veriyorlardı. Malumunuz bir borsada çalışıp yatırımlardan yüzde 10 satış primi almak imkansızdır.  İlerleyen iletişimimizden sonra patronumuzun aynı zamanda Spine Tower’ın üst katlarında bulunan  kripto borsasının da sahibi olan Y.U. olduğunu (gerçek adı mı bilmiyorum) olduğunu öğrendim. E.P. Hanım da genel müdürlük yapıyordu. Bu hanım “Büyük balık” olarak adlandırdıkları yatırımcıları daha çok kendisi arardı ya da ağzı iyi laf yapan satış elemanlarına kendi denetimi altında arattırırdı. Amaç; yurt dışından yüzde 7 komisyonla ve kripto para yoluyla Türkiye’ye para sokmaktı. Çoğu kez bunu gerçekleştirdiler. Miktarlar 1-5 milyon dolar arasında değişiyordu. ★★★ Bunların Kapalıçarşı’da  işleri birlikte götürdükleri kişiler de var. Amaç ülkeye vergi vermeden kara para sokmak ve bu parayı temizlemek . Para transferini genellikle Karadağ üzerinden gerçekleştiriyorlar. Maliye geldiğindeyse, “yazılım güvenlik şirketi” görünümü verip, satış elemanlarını eve gönderiyorlardı . Şirketin Karadağ’da bir şubesi bulunuyor ve son zamanlarda artan dolandırıcılık suçlamaları nedeniyle İstanbuldaki ekibi oraya kaydırıyorlar. Her geçen gün mağdur sayısı artıyor. Gerek İnstagram’da gerekse de Google’da arama yaparak yaşattıkları mağduriyetleri okuyabilirsiniz...  Bu konuyla ilgili bir kamuoyu çalışması yapılmazsa mağduriyetler çığ gibi büyüyecek ve dolandırılan insanlarımızın  durumları çok daha kötüye gidecek. Sizden ricam, değerli vaktinizi bu maile ayırmanız, bu vurgunun bitmesine katkı sağlamanızdır. Bunu ancak sizin gibi toplumun üstünde etkisi yüksek, güvenilen insanlar gerçekleştirebilir. Başarılar dilerim. Saygılarımla.” ★★★ Bu örgütlü büyük dolandırıcılığın yapıldığı firma ile yatırımcıları kandırmakta kullanılan  kişilerin adları bende mevcut. Yetkililerin ilgilenmesi halinde paylaşmaya hazırım.",https://www.sozcu.com.tr/orgutlu-dolandiriciligi-haber-veriyorum-wp7639624
Uğur Dündar,Başkan Biden 1915 olaylarının soykırım olduğunu söyleyerek anayasal suç işliyor!..,14 Nisan 2023,"Emekli Büyükelçi Şükrü Elekdağ, ABD Başkanı Biden’ın 1915 konusundaki açıklamaları ve Türklere yönelik suçlamaları hakkında önemli değerlendirmelerde bulundu. Değerli okurlarım, Emekli Büyükelçi Şükrü Elekdağ’la bugünkü söyleşimizde, 1915 olaylarının ABD Başkanı Joe Biden tarafından soykırım olarak tanınmış olmasının, bu ülkenin anayasası ve iç hukuku açısından değerlendirmesini yapacağız. Ancak konuya, kısa süre önce New York’taki bir mahkeme jürisinin eski Başkan Donald Trump’a karşı oy birliğiyle suç duyurusunda bulunması  ve Trump’ın yargıç  önüne  çıkarılmasını ele alarak gireceğiz.  Bunun nedeni de -söyleşimizden önce Sayın Elekdağ’ın bana anlattığına göre-  New-York Mahkemesi Büyük Jurisi’nin bu kararıyla bir tabuyu yıkarak, eski başkanların yargılanabilmelerinin önünü açmış olması... Bu gelişme Türkiye için şu açıdan önemli: Biden’ın 1915 olaylarını soykırım olarak nitelemesi, tarihi gerçeklere aykırı olmasının yanı sıra ABD Anayasası’nın dört maddesini de ihlal etmektedir. Bu durumda, Başkanlığı sona erdikten sonra, Biden’a karşı anayasayı ihlal suçu işlemekten dolayı dava açılabilir mi? Söyleşimizde bu tartışmalı konu hakkında fikir egzersizinde bulunacağız... ★★★ UĞUR DÜNDAR U.D.: Sayın Elekdağ söyleşimize, ABD’nin siyaset ve hukuk tarihinde yeri olacağı anlaşılan “Trump Davası”nın kısa izahıyla başlayalım. ŞÜKRÜ ELEKDAĞ Ş.E.: Trump, Amerikan tarihinde kendisine yöneltilen bir suçlama nedeniyle yargıç önüne çıkan ilk eski ABD başkanı olmuştur. Trump, cinsel ilişki yaşadığı porno yıldızı Stormy Daniels’a 130 bin dolar “sus payını” avukatı yoluyla ödemiştir . Ancak bu meblağı avukatına yaptığı “yasal bir ödeme” olarak kayda geçirmiştir. Bu nedenle sahtekarlık suçuyla itham edilmektedir. U.D.: ABD hukukunda görevdeki başkanlara ve eski başkanlara dokunulmazlık sağlayan bir hukuki düzenleme var mı? ABD’DE BAŞKANLARIN DOKUNULMAZLIĞI HUKUKİ BİR YORUMA DAYANIYORŞ.E.: ABD Anayasası, bir başkanın azil işlemi uyarınca Kongre tarafından “ağır suçlar ve kabahatler” nedeniyle görevden nasıl alınabileceğine dair bir hükmü içeriyor, bunun dışında başkana cezai bir kovuşturmaya karşı dokunulmazlık sağlayan bir hüküm içermiyor. Bu konuda Adalet Bakanlığı 1973’te, Başkan Nikson’nun karıştığı Watergate Skandalı nedeniyle hazırladığı bir notta “Anayasa’da saptanmış görevlerini yapamayacağı nedeniyle bir başkana cezai kovuşturma uygulanamayacağını” belirtmiş. Başkan’ın dokunulmazlığı bu hukuki yoruma dayanıyor. Eski başkanlara gelince, onlar geleneksel bir düzenlemeden yararlanıyor. Eski iktidarlara karşı intikam duygusuyla hareketi engelleyen bir düzen ... Trump’a karşı New York Savcısı tarafından hazırlanan iddianame (indictment) ile bu gelenek yıkılmış oluyor.U.D.: Peki, Tump’a karşı başlatılan bu cezai kovuşturma, başkanlık görevi sona erdiği zaman Biden için de anayasayı ihlalden dolayı bir suçlama ve yargılama süreci başlatılmasına bir emsal teşkil eder mi? Ş.E.: Bu konu tartışmalı. Çünkü, Trump’a açılan dava, daha başkan olmadan işlediği bir sahtekarlık suçuna dayanıyor. Tatbikatta bir eski başkana, görevdeyken aldığı kararlar nedeniyle suçlama ve yargılama süreci başlatılamıyor. Ancak Trump’a açılan davanın seyri ve açılması muhtemel davalar, halen tartışmalı olan bu konuya  ışık tutabilir.U.D.: Şimdi Başkan Biden’ın anayasa ihlallerini inceleyelim... BAŞKAN BIDEN 1915 OLAYLARINA “SOYKIRIM” DİYEREK ABD ANAYASASININ DÖRT MADDESİNİ İHLAL ETMİŞ VE ANAYASAL SUÇ İŞLEMİŞTİR Ş.E.: Başkan Biden 2021 ve 2022’de yapmış olduğu 24 Nisan açıklamalarıyla 1915 olaylarını soykırım olarak tanımlayarak Osmanlı devletini ve yöneticilerini, suçların en ağır ve iğrenciyle suçlamış ve bu haksız, temelsiz iddiasıyla Türk milletini derinden rencide etmiştir. Kendisini demokrasinin ve hukukun üstünlüğünün baş savunucusu olarak gören Başkan Biden, bu tutumuyla Türk tarihini pervasızca lekelemeye yeltenirken, korumakla yükümlü olduğu ABD Anayasası’nın dört maddesini açıkça ihlal etmek suretiyle anayasal bir suç işlemiştir.U.D.: Biden, ben Türkleri değil “Osmanlı İmparatorluğunu ve yöneticilerini suçladım, Türkleri rencide etmek gibi bir kastım yok” diyemez mi? Ş.E.: Bu, geçerli bir  argüman  değil!.. Çünkü Osmanlı diye bir etnisite yoktur. Osmanlı bir hanedanın ismidir. Osmanlı devletini kuranlar Türklerdir ve onlar bizim ecdadımız, biz de onların torunlarıyız. Türkiye Cumhuriyeti, Osmanlı İmparatorluğu’nun en büyük ardıl devletidir; “Duyunu Umumiye” borçlarını ödemiştir. Ermeni teröristler, diplomatlarımız ile yakınlarını şehit ederken cinayetlerini ‘Osmanlı’nın torunlarını öldürüyoruz’ duygusuyla işlemişlerdir. U.D.: Doğru. Biden sorumluluktan kaçamaz... OSMANLI İMPARATORLUĞU VE YÖNETİCİLERİ HAKKINDA BİR DAVA SÜRECİ YÜRÜTÜLMEMİŞ VE YETKİLİ MAHKEMECE BU SUÇUN İŞLENDİĞİ HÜKME BAĞLANMAMIŞTIR Ş.E.: Belirttiğim gibi Başkan Biden 24 Nisan açıklamalarıyla ABD Anayasası’nın şu dört maddesini açıkça ihlal etmiştir: Birincisi, ABD Anayasası’nın Senato tarafından onaylanan uluslararası anlaşmaları ABD iç hukukunun bir parçası yapan VI. maddesinin ihlalidir. Uluslararası bir suç olan “soykırım”, 1948 yılında Birleşmiş Milletler (BM) Genel Kurulu tarafından oybirliğiyle kabul edilen “BM Soykırımın Önlenmesi ve Cezalandırılması Sözleşmesi” ile kodifiye edilmiştir. Türkiye’nin 31 Temmuz 1950’de taraf olduğu bu sözleşme, ABD Anayasası’nın VI. maddesi gereğince, 11 Kasım 1988’de Senato tarafından onaylanmak suretiyle ABD iç hukuk yapısında soykırım suçunu düzenlemiştir. 140 devlet tarafından kabul edilen ve hukukta “jus cojens” (buyruk kural) niteliği kazanan bu sözleşmeye göre, bir eylemin soykırım sayılması için yetkili mahkeme tarafından suçun maddi ve manevi unsurlarının kanıtlanması ve bilhassa suçun özel kasıtla (dolus specialis) işlendiğinin saptanarak yetkili mahkeme tarafından hükme bağlanması gerekir. Osmanlı İmparatorluğu veya yöneticileri hakkında böyle bir dava süreci yürütülmemiş ve yetkili bir mahkeme tarafından suçun işlenmiş olduğu hükme bağlanmamıştır. Bu durumda Başkan Biden 24 Nisan açıklamasıyla hem ABD Anayasası’nı hem de ABD iç hukukunu ihlal etmiş olmaktadır. İkincisi; ABD Anayasası’nın “Beşinci Değişikliği”ni içeren maddesinin ihlalidir. Hukukun temel bir ilkesi olan “masumiyet karinesini” garanti altına alan bu madde, adil bir şekilde yargılanıp bir mahkeme tarafından mahkum edilmeyen “hiçbir kimsenin idam cezasıyla veya kamu ahlakına aykırı bir suçla suçlanamayacağını” öngörür. Böylece Başkan Biden, 24 Nisan açıklamasıyla ABD Anayasası’nı ikinci kez ihlal etmiş olmaktadır. Üçüncüsü, ABD Anayasası’nın I. maddesinin 9. bölümünde yer alan “kanunilik ilkesinin” ihlalidir . Bu bölümde, “suç ve eylem sonrasında yürürlüğe giren yasaların” (ex post facto laws) kabul edilmesi ve cezai yaptırımların geçmişe dönük olarak uygulanması yasaklanmaktadır. Bu maddeye göre; işlendiği zamanın hukukuna göre suç teşkil etmeyen bir eylem, sonradan bir kanunla suç olarak kabul edilmesiyle, suç oluşturmaz. “Soykırım” bir sözcük, kavram ve kodifiye edilmiş bir uluslararası suç olarak 1915’te mevcut değildi. “Soykırım” bir suç olarak ilk defa BM Genel Kurulu’nun 11 Aralık 1946 tarihli ve “96 (I)” simgeli belgesinde tanımlanmıştır. Sonra da 9 Aralık 1948’de kabul edilen BM Soykırım Sözleşmesi ile kodifiye edilmiştir. Bu nedenle Başkan Biden’ın 24 Nisan açıklaması ABD Anayasası’nın I. maddesinin 9. bölümünün ruhuna da aykırıdır.. U.D.: Bunlar gerçekten güçlü argümanlar... Ş.E.: Şimdi en can alıcı noktaya, dördüncü ihlale geliyorum .  ABD Anayasası’nın Değişik 14. maddesinin “eşit koruma” klozu, “hiçbir Amerika Birleşik Devleti vatandaşının ayrıcalıklarını veya dokunulmazlıklarını azaltacak herhangi bir yasa yapılmayacağını veya uygulanmayacağını, herhangi bir kişinin yasal bir süreç olmaksızın, hayattan, özgürlükten veya mülkiyetten mahrum edilemeyeceğini” öngörmektedir. Ermeni soykırım iddiasını bir gerçek olarak ileri süren Başkan Biden’ın seçim kampanyasından itibaren bu yolda sıkça yaptığı açıklamaları, Amerikalı Türkleri insanlıktan arınmış kötü kişiler olarak damgalamış, hedef olarak göstermiş ve onlara karşı şiddeti teşvik etmiştir. Can ve mal güvenliklerı tehdit altında olan Amerikalı Türklerin “eşit korunma hakları” bu şekilde ihlal edilmiştir. Nitekim Başkan Biden’ın Ermeni tezini destekleyen söylemi, sözde 1915 Olaylarının intikamını almak isteyen Ermeni ırkçıları Türk Amerikalıları tehdit etmeye ve onlara fiziksel zarar vermeye teşvik etmiştir.  1 Kasım 2020’de üç Ermeni milliyetçisi, nükleer bilimi alanında çalışan Türk kökenli bir MIT profesörüne Harvard Üniversitesi’nde yaptığı konuşmanın ardından saldırmışlardır. Üç gün sonra, 4 Kasım 2020’de, Glendale’li etnik bir Ermeni olan William Stepanyan, Beverley Hills’teki Cafe İstanbul’da mülkleri tahrip etmek ve restoran çalışanlarına fiziksel olarak saldırmak ve aşağılamak gibi nefret suçundan tutuklanmıştır. Bu meyanda sözde Ermeni soykırımının intikamını almak için hortlayan Ermeni terörizminin Amerika’da ürkütücü ve caniyane bir geçmişi olduğu unutulmamalıdır. Ermeni teröristler 1973-1982 yılları arasında iki başkonsolosumuzu, bir konsolosumuzu ve bir de fahri konsolosumuzu alçakça öldürdüler . Bu bakımdan Başkan Biden’ın 24 Nisan açıklamalarının, Amerikalı Türkleri Amerikan kamuoyu gözünde popülist olmayan bir toplum grubuna dönüştürme ve bu suretle intikam peşinde koşan Ermeniler için meşru bir zemin hazırlamak gibi tehlikeli bir fonksiyonu olmuştur. Bu durum, Ermeni tezini reddeden Amerikalı Türklerin, Ermeni kökenli Amerikalılar tarafından tehdit edilmelerine, korkutulmalarına ve şiddete maruz kalmalarına yol açmaktadır. Bunun anlamı, Başkan Biden’ın 24 Nisan açıklamalarının, Amerikalı Türklerin Anayasa’nın 14. Değişik Maddesinden kaynaklanan “eşit korunma hakkını” açıkça ihlal ettiğidir. Belirtmiş olduğum bu dört ihlal, reddi mümkün olmayan gerçekleri yansıtıyor.BIDEN’IN 24 NİSAN AÇIKLAMALARI ABD ANAYASASI VE İÇ HUKUKU AÇISINDAN YARGISIZ İNFAZDIR Bu nedenle Başkan Biden’ın 24 Nisan açıklamalarıyla yaptığı, ABD Anayasası ve iç hukuku açısından yargısız infazdır. ABD Anayasası’nın II. maddesinin 3. bölümüne göre “yasaların sadakatle uygulanmasına özen göstermekle yükümlü” olan Başkan Biden bu görevini yerine getirmemiş ve belirttiğim dört anayasa ihlali ile suç işlemiştir. U.D.: Bu yargısız infaz konusunu önceki bir söyleşimizde de ele almıştınız. Bu sefer yeni argümanlarla tezinizi takviye etmişsiniz. Ş.E.: Biden’ın 24 Nisan açıklamalarının yargısız infaz olduğunu ortaya koyan önemli bir olgu daha var. Bugüne kadar, yetkili bir uluslararası mahkeme kararı olmadan hiçbir zanlı soykırımla veya onun kadar ağır bir suç olan “insanlığa karşı suçla” suçlanmamıştır. Nitekim Nürenberg Uluslararası Askeri Ceza Mahkemesi, insanlığa karşı suçlarla suçlanan Alman Nazilerinin ileri gelenlerini suçlu bulmuş ve bunlardan 22 tanesini ölüme mahkum etmiştir. Keza Ruanda ve Yugoslavya çatışmaları sırasındaki soykırım zanlıları, BM tarafından 1983’te kurulan Ruanda ve Yugoslavya Uluslararası Ceza Mahkemeleri tarafından soykırım suçuyla mahkum edilmişlerdir. Bosnalı Sırpların lideri Radovan Karaciç de yakalandıktan sonra Lahey Savaş Suçları Mahkemesi tarafından Serebenitsa soykırımından sorumlu tutuldu, ayrıca Bosna Savaşı sırasında insanlığa karşı suç işlemekten suçlu bulunarak 40 yıl hapse mahkum edildi. İnsanlığa karşı suçlarla itham edilen Saddam Hüseyin için dahi hukukun icaplarının yerine getirilmesi amacıyla bir Irak Özel Mahkemesi kurulmuştur. U.D.: Şimdi Başkan Biden’ın 24 Nisan açıklamalarıyla anayasal bir suç işlediği tezinizden Türkiye’nin nasıl yararlanacağı konusuna odaklanalım. CUMHURBAŞKANI ERDOĞAN, BIDEN’IN ANAYASAL SUÇ İŞLEDİĞİNİ DÜNYAYA DUYURMALIDIR Ş.E.: Atılacak adımların başında; Başkan Biden’ın 24 Nisan açıklamalarıyla ABD Anayasası’nı ihlal ederek suç işlediğinin; bizzat Cumhurbaşkanı Erdoğan tarafından dünyaya duyurulması gelmektedir. Bu konuda Cumhurbaşkanı’nın yapacağı açıklamada ihlaller detaylı şekilde ele alınmalı ve Biden’ın yaptığının yargısız infaz olduğu vurgulanmalıdır. Dışişleri Bakanlığı da ABD açıklamasına mutaden verdiği cevapta bu husuları ve ayrıca Başkan Biden’ın 24 Nisan açıklamalarının ırkçı Ermeni unsurlarının intikam hırslarını bilediğini ve Amerikalı Türkleri tehdit altında bıraktığını belirtmelidir.U.D.: Bu konuda ABD’deki Türk-Amerikan derneklerine de ciddi iş düşüyor. Onlarla temasınız oldu mu? ABD’DEKİ TÜRK AMERİKAN DERNEKLERİ DE HAREKETE GEÇİYORŞ.E.: Türk-Amerikan Dernekleri Kurulu (ATAA) Mütevelli Heyeti Başkanı Profesör Ülkü Ülgür ve derneğin Kalifornia’daki temsilcilerinden Ergun Kırlıkovalı ile temasım oldu. Görüşlerime çok sıcak baktılar ve derhal değerlendireceklerini söylediler. Konunun bir başka boyutu daha var. Bu da eski bir ABD başkanına suçlama ve yargılama sürecinin başlatılıp başlatılmayacağı meselesi...  Biden’ın anayasal suç işlediği perspektifinden hareketle, bu konuda akademik araştırma yapılmasına ilgi duyuluyor. Bir Amerikan üniversitesinde bu konuda tarihçilerin ve hukukçuların katlacakları sempozyum yapılması önerisi hakkında fikrim soruldu. ATAA da bu konuda bir komite kurarak çalışmayı planlıyor.",https://www.sozcu.com.tr/baskan-biden-1915-olaylarinin-soykirim-oldugunu-soyleyerek-anayasal-suc-isliyor-wp7653612
Uğur Dündar,Gençlere bedava cep telefonu ve sınırsız internet sağlanamaz mı?..,27 Nisan 2023,"Şimdilerde AKP’ye verdiği desteğin karşılığında İstanbul’daki arsalarına büyük rant sağlayan Tansu Çiller ’in seçim kampanyasındaki iki anahtar vaadini hatırlarsınız... Çiller, mitinglerde o iki anahtarı sallayarak, iktidar olduğu takdirde, her aileyi bir ev ve bir otomobil sahibi yapma sözü vermişti. ★★★ 14 Mayıstaki seçimlerin sonucunu ise gençlerin tercihleri belirleyecek. Gerek Türkiye’de, gerekse tüm dünyada yapılan araştırmalar, Z kuşağı olarak tanımlanan gençler için şu iki şeyin vazgeçilmez olduğunu gösteriyor: 1-İnternet,2-Cep telefonu... Yani Z kuşağının iki anahtarı da bunlar!.. İnternet ve akıllı telefon, aynı zamanda inovasyon çağını yakalamanın da anahtarları... Ancak bunlara erişim ve sınırsız kullanım ne yazık ki her genç için mümkün değil!.. ★★★ Peki gençlerin bilgiye ulaşmalarının önündeki engelleri kaldırma konusunda kolaylık sağlanamaz mı? Hatta eğitimlerinde kullanacakları internet ile akıllı telefonu bedava sunmak mümkün olamaz mı?.. ★★★ Yüksek bir maliyet çıksa da pekala mümkün olabilir. Ülkemizde yaklaşık 10 milyon genç , devlet lise ve üniversitelerinde okuyor. Bunlara bedava akıllı telefon vermenin maliyeti 5 milyar doları buluyor. Bu çok büyük bir rakam!.. Ancak maliyeti yarı yarıya düşürmenin yolu var. O da Çin ile anlaşarak kendi ülke cep telefonumuzu üretmek... Zor ama eğer bu hizmet gençlerimizin ufkunu açıp, onların bilgiye ulaşmalarını sağlayacaksa, neden denenmesin?.. ★★★ Gelelim sınırsız bedava internet kullanımına... Burada da asgari ücretlilerin evlerine eğitim amaçlı bir ayrıcalık sağlanabilir. Türk Telekom devreye sokularak bu evlere sınırsız internet götürülebilir. Kemal Bey’in getirme sözü verdiği 418 milyar doların cüzi bir bölümüyle bu kamu hizmeti pekala finanse edilebilir. Unutmayalım; gençlere yatırım, ülkenin yarınlarına yatırımdır. ★★★ Sınırsız bedava internet kullanımı ve cep telefonu verme vaadinin Z kuşağı üzerinde çok etkili olacağını, hatta seçimi kazandıracak düzeyde büyük heyecan yaratacağını düşünüyorum...",https://www.sozcu.com.tr/genclere-bedava-cep-telefonu-ve-sinirsiz-internet-saglanamaz-mi-wp7666345
Uğur Dündar,Dünyayı iyilik kurtaracak!..,16 Nisan 2023,"Sosyal medyadan aklımda kalmış. Eminim okuyunca siz de çok etkileneceksiniz: “Simit almak için sıraya girdim. Sıra çok uzundu. Hemen önümde bir kız çocuğu ve babası duruyordu. Babası gömlek düğmelerini boğazına kadar düğümlemişti. Tertemiz giyinmişti, ancak kıyafetleri eskiydi. Ayakkabıları da öyle, eski ve yazlık!.. Çocuğuyla konuşmalarına kulak misafiri olunca, anladım ki güngörmüş bir adam... ★★★ Çocuk iki de bir ‘ ’Hadi baba, acıktım. Gelmedi mi sıra daha?” diye söyleniyordu... Nihayet sıra onlara da geldi. Adam bir simit istedi. Çocuk itiraz etti: “Baba, ben tahinliden de istiyorum...” Babası “Sus!” dercesine kaşlarını kaldırdı, “Olmaz!” demek istedi. Bozuk paraları uzatırken, bir tanesi yere düştü, tezgahın altına gitti. Adam diz çöküp almaya çalışırken, Simitçi: ‘’Boş ver be arkadaşım, önemli değil!” diye seslendi. Baba kısık sesle: “Ama başka paramız yok, eksik kaldı. Hakkını helal et!” deyince, simitçi “Oturun sehpaya biraz; sıcak çıkınca ben getireceğim” dedi... Adam eksik para vermenin ezikliği içinde en köşeye oturdu... ★★★ Bu arada ben de simidimi alarak yan masalarına oturdum. Çay söyledim, zeytin de koydular yanına. Neyse, bizim simitçi içerden masaya doğru geldi. İki tabak yapmış, ama çok özel. Tabakların içine her şeyden koymuş sanki. Çocuğun istediği tahinli, simit, börek, bu arada tatlılardan da unutmamış, silme iki tabak doldurmuş. Çaylar da gelince simitçi tabureye oturdu. ★★★ Ben pür dikkat onları izliyorum. “Adam kaç yıllık esnaf, anlamış tabii kim dilenci, kim aç kalmış, biliyor ve yanılmıyor!” diye içimden geçirdim... Başladılar sohbete, bu arada tekrar tekrar çay içtiler... Sonra simitçi, biraz kağıt para çıkardı ve adamın gömlek cebine koyuverdi... “Yarın gel işine başla!” dedi... Kendi kendime “Kısmete bak!” dedim. Adamın parayı düşürdü diye üzüldüğü tezgah, şimdi ekmek parası kazanacağı dükkan oldu! Neyse onlar kalkıp gidince, hemen yanaştım simitçiye: “Patron, seni tebrik ederim” dedim. “ Hiç rencide etmeden babası ile küçük kızın karnını doyurdun. Kimseye göstermeden cebine para da koydun. İyilik böyle yapılmalı. Allah razı olsun, sayınızı çoğaltsın, ne iyi adamsın sen! ““Sağol” dedi simitçi... “Ona söylemedim ama o benim ilkokul arkadaşım! Ben onu tanıdım ama o beni tanımadı! Yarın gelince söyleyeceğim kendisine bunu. Şimdi utanıp üzülür de işe gelmez diye belli etmedim. Biz ortaokulda devlet okuluna giderken, babası onu özel kolejde okutuyordu. Çok zengin bir ailenin çocuğuydu. Hepimiz ona imrenerek bakardık. Ne oldu kim bilir? Hayat bu, ne olduğun değil, ne olacağın önemli. Yeter ki içindeki insanlık yaşasın!..”  Farkında olanlara ne mutlu... Dünyayı içindeki insanlığı yaşatan iyiler kurtaracak...",https://www.sozcu.com.tr/dunyayi-iyilik-kurtaracak-wp7655532
Uğur Dündar,Kötülük kazanabilir ama asla üstün gelemez!..,27 Mayıs 2023,"Seçim kampanyası denildiğinde hepimizin aklına unutulmaz vaatler gelir. Örneğin Doğruyol Partisi Genel Başkanı merhum Süleyman Demirel , 1991 yılı seçimlerinden önce; “Kim ne veriyorsa 5 lira fazla vereceğim!” diyerek, oy oranını yüzde 27’ye çıkarmayı başarmıştı. Onun davetiyle siyasete atılan Prof. Tansu Çiller ise vaat yarışında ustası Demirel’i geçmiş, miting meydanlarında iki anahtar sallayarak, herkese birer otomobil ve ev vereceğini söylemişti . Hızını alamayan Çiller, “Her mahallede yüz trilyoner olacak” demiş, ayrıca her köylüye de bedava traktör taahhüdünde bulunmuştu!.. Tabii hiçbirini gerçekleştirememişti!.. ★★★ Unutulmaz seçim vaatlerinden biri de Liberal Demokrat Parti Genel Başkanı Besim Tibuk’ un iktidar olduklarında futbolda ofsaytı kaldırma sözünü vermesiydi. ★★★ Genç Parti’nin kurucu lideri Cem Uzan’ ın seçmenlere vaatleri ise şöyleydi: Her işsize 350 TL maaş verilecek, mazotun litresi 1 lira olacak, fındığın taban fiyatı 8 liraya çıkacak, üniversitelere giriş sınavları kalkacağı gibi, üniversite sayısı 4 katına yükselecek... Uzan bu vaatlerle girdiği 2002 seçimlerinde barajı zorlamış ve ülke genelinde yüzde 7,5 oy almıştı... ★★★ Sanırım en çarpıcı seçim vaatlerini şimdi okuyacaksınız. Zira Recep Tayyip Erdoğan, 1989’da Refah Partisi’nden Beyoğlu Belediye Başkan adayı olduğunda, Beyoğlu’nda bir meyhaneye girmiş ve oradakilerle oturup konuşarak dertlerini dinlemişti. Aynı şekilde seks işçisi kadınların da sorunlarıyla ilgilenmiş , seçimi kazanamamış olmasına rağmen oy oranını yüzde 3’lerden 20’ye çıkararak Büyükşehir Belediye Başkanlığı’na giden yolun taşlarını döşemişti. Gerek o seçimlerde, gerekse Adalet ve Kalkınma Partisi’nin iktidar adayı olduğu 2002 seçimleri öncesinde, Erdoğan tüm televizyonlarda kendisine geniş yer bulmuş, hatta merhum CHP lideri Deniz Baykal ile bu satırların yazarının yönettiği açık oturumda karşı karşıya gelmişti. Bu tartışma, demokrasi tarihimizin son liderler açık oturumu olarak tarihe geçmişti. ★★★ Bunları neden yazdığıma gelince. Dünyanın tüm demokratik ülkelerindeki seçim kampanyalarında genellikle vaatler yarışır. AKP iktidarından önce güzel ülkemizde de kampanyalar böyle olurdu. Ancak bu dönemde söylemler giderek değişti, dil sertleşti, toplum kutuplaştırıldı, şantaj kasetleri servis edildi ve çok kötü, çok acı olaylar yaşandı.Ancak bu seçimlerdeki kadar yalan ve iftiraya dayalı, kötülüğün egemenliğinde bir kampanyaya, hiçbir seçim öncesinde başvurulmadı. İnanıyorum ki gelecek kuşaklar, yalana, iftiraya ve kötülüğe adanmış bu seçim kampanyasını hatırlamak dahi istemeyecekler. Çünkü kötülük kazanabilir ama asla üstün gelemez!..",https://www.sozcu.com.tr/kotuluk-kazanabilir-ama-asla-ustun-gelemez-wp7696530
Uğur Dündar,İçinizdeki Simurg’u keşfedin!..,14 Mayıs 2023,"Rivayet olunur ki, kuşların hükümdarı  Simurg, (Zümrüd-ü Anka ya da batıda bilinen adıyla Pheoenix), bilgi ağacının dallarında yaşar ve her şeyi bilirmiş. Bu kuşun özelliği: Gözyaşlarının şifalı olmasının yanı sıra yanarak kül haline geldikten sonra, kendi küllerinden yeniden dirilmesiymiş. Efsaneye göre kuşlar, Simurg’a inanır ve onun kendilerini her türlü kötülükten kurtaracağını düşünürlermiş. Bir şey ters gittiğinde Simurg’u bekler dururlarmış!.. ★★★ Ne var ki Simurg ortada görünmeyince, kuşkulanır olmuşlar ve sonunda umudu kesmişler. Derken bir gün, uzak bir ülkede bir kuş sürüsü, Simurg’un kanadından bir tüy bulmuş. Simurg’un var olduğunu anlayan dünyadaki tüm kuşlar, toplanıp hep birlikte huzuruna giderek yardım istemeye karar vermişler. Ancak Simurg’un yuvası, etekleri bulutların üzerinde olan Kaf Dağı’nın tepesindeymiş.Oraya varmak için ise yedi dipsiz vadiyi aşmak gerekiyormuş. Hepsi de birbirinden çetin yedi vadi:İstek, aşk, marifet, istisna, tevhid, şaşkınlık ve yok oluş vadileri... ★★★ Kuşlar göğe doğru uçmaya başlamışlar. İsteği ve sebatı yetersiz durumdakiler, dünyevi şeylere takılanlar, yolda birer birer dökülmüşler. Bu arada yorulup düşenler olmuş... Aşk denizinden geçmişler önce, ayrılık vadisinden uçmuşlar, hırs ovasını aşıp kıskançlık denizine dalmışlar. Kimi ayrılık vadisinde kopmuş sürüden, kimi hırslanıp düşmüş ovaya, kimi de kıskanıp batmış göle!.. ★★★ Önce bülbül geri dönmüş, güle olan aşkını hatırlayıp... Papağan o güzelim tüylerini bahane etmiş... Kartal yükseklerdeki krallığını bırakamamış... Baykuş yıkıntılarını özlemiş, balıkçıl kuşu ise bataklığını... Vadilerin üzerinden uçtukça sayıları gitgide azalmış ve nihayet beş vadiden geçtikten sonra altıncı vadi “şaşkınlık” ve sonuncu “yok oluş” vadisinde, neredeyse bütün kuşlar umutlarını yitirmişler. Kaf dağına vardıklarında ise, geriye sadece otuz kuş kalmış!.. ★★★ Sonunda sırrı sözcükler çözmüş. Farsça “si” otuz anlamına geliyormuş, ”murg” ise kuş... Simurg’un yuvasını bulunca öğrenmişler ki “Simurg”, “otuz kuş” demekmiş...Yani her biri Simurg’muş!..Aradıkları sultan da kendileriymiş!..Gerçek yolculuk ise kendine yapılan yolculukmuş!.. ★★★ Efsaneyi yazmak bizden, kıssadan hisse çıkarmak sizden... Gökten iki elma daha düştü! Biri, demokrasilerde en büyük gücün kendisi olduğu bilinciyle sandığa gidip oyunu kullananların, diğeri ise “Anneler Günü” nedeniyle tüm annelerin başına...",https://www.sozcu.com.tr/icinizdeki-simurgu-kesfedin-2-wp7683450
Uğur Dündar,Büyük dip dalga geliyor!..,07 Mayıs 2023,"“Tüm ihaleler şeffaf olacak. Bunları halkımızın gözü önünde yapacağız. Partimize yapılan bağışları bile açıklayacağız. Tüyü bitmemiş yetim hakkını haramzadelere yedirmeyeceğiz. Ülkemizde yoksulluk kalmayacak. Hiçbir çocuk okula aç gitmeyecek. Yolsuzluklar tarihe karışacak. Yasaklar olmayacak. Kimse düşüncesinden dolayı ötekileştirilmeyecek. Türkiye dünyada parmakla gösterilen zengin, müreffeh ve yasaklardan arınmış özgür ülke haline gelecek...” ★★★ Yukarıdaki vaatleri, Adalet ve Kalkınma Partisi’nin (AKP) 3 Kasım 2002 seçimlerinden önce Genel Başkanı Tayyip Erdoğan’ ın yaptığı konuşmalardan alıntıladım. Sizi bilmem ama ben okurken “Nereden nereye ” demekten kendimi alamadım!.. ★★★ Önceki gün Zuhurat Baba Türbesi ’nde konuştuğum kadınlardan biri kulağıma eğilip “Bize zenginlik vadedip kuru soğana muhtaç edenlerden kurtarması için, sabah akşam Allah’ıma yalvarıyorum. Dayanacak gücümüz kalmadı. Elde avuçta ne varsa tükettik, yine de pahalılığa yetişemiyoruz. Yeminle söylüyorum; kuru soğana muhtaç durumdayız...” diyordu. Bir başkası ise tam içini dökmek üzereydi ki; yanındaki arkadaşı “Aman konuşma...” diye uyarınca, ona döndü ve bu kez çevreden de duyulabilecek bir ses tonuyla söylenmeye başladı: “Ne susması kız, artık bıçak kemiğe dayandı! Benim çocuklarım yatağa aç girerken onlar bir elleri yağda, diğeri balda sefalarını sürüyorlar. Hakkımız haram zıkkım olsun. Konuşuyorum işte!.. Gelsinler beni alsınlar, kimseden korkmuyorum...” Gerçekten de nereden nereye?.. ★★★ Halktan kopuk, masa başında gazetecilik yapan biri hiç olmadım. Günlerdir İstanbul’da, özellikle neredeyse her sokağını bildiğim tarihi yarımadada dolaşıp, toplumun her kesiminden insanların nabzını tutuyorum. Şehirde derin bir yoksulluk kol geziyor. Geniş yığınlar hayat pahalılığının ezici yükü altında inim inim inliyor... Dar ve orta gelirli kesim için hayat, her geçen gün biraz daha çekilmez hale geliyor. Ve öfkeli yığınlar, 2002 seçimlerinde “Bunlar dini bütün insanlar. Allahtan korkar, çalıp çırpmazlar. Tüyü bitmemiş yetim hakkını yemezler, harama el uzatmazlar!” deyip iktidara getirdikleri AKP ve lideri Recep Tayyip Erdoğan’a büyük bir sandık dersi vermek için 14 Mayıs’ı iple çekiyorlar...",https://www.sozcu.com.tr/buyuk-dip-dalga-geliyor-wp7676331
Uğur Dündar,Alkışı hak eden seçim kahramanları!..,17 Mayıs 2023,"Cumhurbaşkanlığı 1. Tur ve Milletvekili Genel Seçimleri sona erdi. Halkın iradesini ve tercihlerini küçümseyenlere katılmıyorum. Bu türden söylemleri kullananların, kendi başarısızlıklarını ve halka ulaşmadaki aczlerini ifade ettiklerine inanıyorum. Size hemen birkaç örnek vereyim: Cumhurbaşkanı Erdoğan ’ın memleketi Rize’de , CHP’den aday olan Tahsin Ocaklı 43 yıllık, yani neredeyse yarım asırlık bir aradan sonra milletvekili seçilmeyi başardı. Peki bunu nasıl yaptı? Cevabı basit: Gece-gündüz demeden çalışarak ve herkese dokunarak yaptı!.. ★★★ Sağ partilerin kalesi Erzincan’da Mustafa Sarıgül, adeta tek kişilik ordu gibi çalışıp hem milletvekili seçildi, hem de CHP’ye oy patlaması yaşattı. Bazıları onun gençlere ulaşmada kullandığı sosyal medya paylaşımlarıyla dalga geçerken o, sabahın kör karanlıklarında kalktı ve gece yarılarına kadar Erzincan’ı kapı kapı dolaştı. Böylece 7’den 77’ye tüm Erzincanlıların gönüllerini kazanmayı başardı. Bravo Sarıgül’e... ★★★ Gelelim Elazığ’a... Geçen dönem de CHP Milletvekili olan Gürsel Erol , sağ partilerin, milliyetçi-muhafazakar siyasi görüşlerin oy deposu olan bu kentte, CHP’nin oylarını yüzde 100 arttıran oy lokomotifliği yaptı. Onu da alkışlıyorum. ★★★ Başarı örneklerini devam ettirelim ve Kahramanmaraş’a geçelim. Büyük deprem yaralarının sarılmaya uğraşıldığı bu kentimizde de CHP Genel Başkan Yardımcılarından Ali Öztunç , gönülden bir alkışı hak ediyor. Zira onun gayretiyle daha önce CHP’nin tek milletvekili çıkarabildiği Kahramanmaraş’ta Millet İttifakı vekil sayısı 2’ye ulaştı. ★★★ Değinmeden geçemeyeceğimiz müthiş bir başarı öyküsü de , il olduğu 1999 yılından bu yana CHP’nin tek vekil çıkaramadığı Düzce’de yazıldı. Başlangıçta pek çok kişinin burun kıvırdığı Talih Özcan, arı gibi çalışıp Meclis’te CHP’yi temsil etmeye hak kazandı. ★★★ Ve Mersin’deyiz... Burada da oy patlamasının adı; Ali Mahir Başarır oldu. Size “Vay be, helal olsun” diyeceğiniz bir rakam vereyim: Başarır, bu kampanya döneminde 650 bin civarında adım atarak bir rekor kırdı. Günde 3-4 saat uyudu. Ekip çalışanlarıyla birlikte, çoğu kez açlıklarını simit veya ekmek arası domates, peynirle giderdi. Her gün ortalama 3 bin kişiyle el sıkışıp dertlerini dinledi. Sabahları saat 06.00 da sokağa çıktı. Toplu taşıma araçlarını kullandı, dershanelerdeki gençlerle iletişimi hiç aksatmadı. Bu kadar çok çalışınca da onun başını çektiği Millet İttifakı listesi yüzde 42 oy oranıyla CHP’den 5, İYİ Parti’den ise 1 milletvekilini Meclis’e gönderdi. ★★★ Demek ki kazanacak adaylar listeye konulduğunda ve çok çalışıldığında, bazılarının küçümsediği halkın tercihi bu doğru belirlenmiş, gayretli insanlardan yana değişebiliyor. Tespitimizi somut bir örnekle noktalayalım: Cumhuriyet’in kalesi İzmir-Karşıyaka’da Cumhurbaşkanı Adayı Kemal Kılıçdaroğlu yüzde 80,2’lik bir oy oranına ulaşırken, Belediye Başkanlığı seçiminde Cemil Tugay yüzde 70,85 oy almışken, CHP milletvekili listesi neden yüzde 55,8”de çakılıp kaldı?..",https://www.sozcu.com.tr/alkisi-hak-eden-secim-kahramanlari-wp7686339
Uğur Dündar,Kılıçdaroğlu’nun Adapazarı mitingi!..,11 Mayıs 2023,"“Muhalefet 20 yıldır böylesine coşkulu bir kalabalık toplayamamıştı...” Bunları söyleyen kişi, Millet İttifakı’nın Cumhurbaşkanı adayı Kemal Kılıçdaroğlu ve Saadet Partisi Genel Başkanı Temel Karamollaoğlu ile müstakbel Cumhurbaşkanı Yardımcıları; İstanbul Büyükşehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş’ ın halka sesleneceği Adapazarı mitingi öncesinde alanda görev yapan bir Saadet Partisi yöneticisiydi. ★★★ Adapazarı mitingi hem iktidar kanadı olan Cumhur İttifakı, hem de muhalefeti temsil eden Millet İttifakı için büyük önem taşıyordu. Çünkü Sakarya, Cumhur İttifakı’nın kalesiydi. 2018 seçimlerinde bu ittifak, yüzde 71,95’lik oy oranıyla 5 milletvekili (4 AKP, 1 MHP) çıkarmış buna karşılık Millet İttifakı 2 (1 CHP, 1 İYİ Parti) milletvekilini Meclis’e gönderebilmişti. Bu kez CHP’nin oy lokomotifi olan Grup Başkanvekili Engin Özkoç aday gösterilmemişti. Ancak onun İçişleri Bakanı olarak düşünülmesi, CHP’ye gönül veren Adapazarlı seçmeni çok sevindirmişti. Alanda konuştuğum CHP’liler bu seçimde Cumhur İttifakı”nın önemli oy kaybına uğrayacağını ve kendilerinin 2 milletvekilini kesinlikle çıkaracaklarını söylüyorlardı. ★★★ İstanbul’dan hareket edip Adapazarı’na vardığımızda; saatler 15.30’u gösteriyordu. Şehirde neredeyse tüm cadde ve sokakların AKP afişleri ve Cumhurbaşkanı Tayyip Erdoğan’ın posterleriyle dolu olması hemen dikkat çekiyordu. Polis çok sıkı güvenlik önlemleri almıştı. Adeta kontrolsüz kuş uçurtulmuyordu!.. Akın akın mitinge katılmak için ilerleyen kalabalığı takip ederek Demokrasi Meydanı’na ulaştık. Bizi Demokrat Parti’nin Sakarya’da çok sevilen İl Başkanı Zafer Adalet’ in görevlendirdiği iki genç avukat karşıladı. Millet İttifakı bileşenlerinin buradaki temsilcileri, saatler öncesinden gelmişler, hazırlıkların tamamlanması ve o sırada Düzce’de konuşan Kılıçdaroğlu’nun mitinginde bir aksaklık yaşanmaması için tüm önlemleri almışlardı. ★★★ Saat 17.00’yi biraz geçmişti ki seçim otobüsü göründü. Onun gelmesiyle birlikte, alanı hıncahınç doldurup, yan sokaklara da taşan yaklaşık 40 bin kişilik  kalabalıktan gök gürültüsünü andıran bir tezahürat yükseldi. Otobüsten önce Engin Özkoç indi ve alkışlar arasında doğruca sahneye giderek hazırlıkları kontrol etti. Kısa süre sonra Mansur Yavaş, Adapazarlıları coşturan bir konuşma yaptı. Ardından kampanya döneminin yıldızlarından Ekrem İmamoğlu sahneye çıktı. Temel Karamollaoğlu da çok formdaydı... ★★★ Bir ara otobüse girip, İmamoğlu ile, Erzurum’da uğradıkları taşlı saldırı nedeniyle geçmiş olsun dileklerimi paylaştım. Kemal ve Temel Bey ile de kısa süre sohbet ettim. Kılıçdaroğlu son günlerde ortalığa saçılan yolsuzluk iddialarının, kendilerini 418 milyar doların çok üzerinde bir yolsuzluk dağının beklemekte olduğunu gösterdiğini belirterek, “Halktan çalınan paraları geri getirmek benim işim. Tüyü bitmemiş yetim hakkı bulunan tek kuruşu bile takipsiz bırakmayacağız. Siz benim bu yönümü en iyi bilen gazetecilerin başında gelirsiniz...” dedi. ★★★ Kılıçdaroğlu’nun sık sık alkışlarla kesilen konuşması sona erdiğinde, bir ayağı aksadığı için bastonuna yaslanarak yanıma gelen yaşlı bir Adapazarlı “Allah bana muhalefetin bu meydanı hıncahınç doldurduğunu gösterdi ya, başka bir şey istemem” diyordu...",https://www.sozcu.com.tr/kilicdaroglunun-adapazari-mitingi-wp7680237
Uğur Dündar,Bahtsız bebeklerin ve ailelerinin beklediği müjdeli haber geldi!..,26 Mayıs 2023,"“Sayın Cumhurbaşkanım, Günlerdir gözüme uyku girmiyor. Uyumak için ne zaman yastığa başımı koysam, kulağıma minicik bir bebeğin çığlıkları ve “Yavrumu kurtarın, ne olur bir şeyler yapın, yardım edin”  diye haykırıp, çaresizliğin ve acının sesini duyurmaya çalışan bir annenin feryatları geliyor. Sayıları 2 bin civarında olan SMA’lı bebeklerin ve ailelerinin dramından söz ediyorum. SMA’nın (Spinal Muskuler Atrofi) 3 tipi var: Tip 1, doğumla başlıyor ve çocuklar 2 yaşın ötesine geçemiyor, maalesef kaybediliyorlar. Tip 2 yürüyemiyor ama yaşamını sürdürüyor. Tip 3’ler yürüyebiliyor, fakat bir yaştan sonra tekerlekli sandalyeye muhtaç hale geliyorlar. ★★★ Sayın Cumhurbaşkanım, Bebeklerini ölümün pençesinden kurtaracak gen tedavisi için yaklaşık 2 milyon doları toplamaya çalışan annelerin ve talihsiz yavrularının hemen her gün sosyal medya hesaplarıma düşen fotoğraflarına artık bakamıyorum. Bir baba olarak destek verirken içim yanıyor, elimden daha fazla bir şey gelmediği için üzüntüm daha da artıyor, kahroluyorum. Duyarlı insanlarımızın ve ailelerin tüm yardım çabaları, tıpkı kıyıya vuran binlerce denizyıldızından birini suya atıp onu tekrar yaşamına kavuşturmaktan öte gidemiyor. Herkes diğer denizyıldızlarının öleceklerini biliyor ve çaresizliğin kahredici acısıyla can verişlerini seyrediyor. Son çare olarak size yazmaya bir baba ve dede olarak sizin yüreğinize seslenmeye karar verdim. ★★★ Ülkemiz nerelere yardım yapmıyor ki? Suriyeli sığınmacılardan tutun da unutulmuş Afrika ülkelerine kadar, Türkiye Cumhuriyeti Devletimiz yardım ellerini uzatıyor. Oralara milyar dolarlar gönderiyor. Sayın Cumhurbaşkanım, O milyar dolarların hepsini harcasak SMA’dan yitip giden bir bebeğimizi geri getirebilir miyiz? Oysa değerli bilim insanı Prof. Dr. Coşkun Özdemir’in öğrencilerinden, halen Ohio Üniversitesi Çocuk Hastanesi’nde görev yapan Prof. Zarife Şahenk ’in verdiği bilgilerden biliyoruz ki; hastane hekimlerinden Prof. Dr. Jerry Mendell’in 2 yaşından küçük tüm SMA hastası bebeklere uyguladığı gen tedavisi (Zolgensema) çok başarılı sonuçlar veriyor.  Ancak tedaviye erken başlanması çok önemli. Bu yapıldığı takdirde semptomlar birkaç hafta içinde kaybolabiliyor. Vereceğiniz bir talimatla Sağlık Bakanlığımız Prof. Dr. Jerry Mendell  ve ekibinin yanı sıra, Avrupa’daki gen tedavisi çalışmalarının başında bulunan Bonn Üniversitesi Çocuk Nörolojisi Bölümü Başkanı Prof. Kirschner ve ekibiyle temasa geçip, hasta bebeklerin tedavisini üstlenebilir. Sayın Cumhurbaşkanım, O bebekler adına size yalvarıyorum, Şu ekonomik zorluklar içinde gereken para toplanamadığından, çoğu hayal kırıklığıyla biten kampanyalar için ana babalara avuç açtırmayın, bebeklerimizi ölümden kurtaracak talimatı daha fazla gecikmeden lütfen bir an önce verin. İlgililere “Gereken neyse yapılsın, SMA’lı bebekler artık ölmesin” deyin. Teşekkürler ve saygılarımla,” ★★★ Okuduğunuz açık mektubu, 17 Ağustos 2022 tarihinde bu köşede yayımladım. Ancak Cumhurbaşkanı Erdoğan’dan cevap alamadım. Beklediğim güzel haber, önceki akşam Millet İttifakı’nın Cumhurbaşkanı Adayı Kemal Kılıçdaroğlu’ndan geldi. Konuk olduğu Babala TV’ deki “Mevzular Açık Mikrofon” programında kendisine yöneltilen bir soru üzerine “ Cumhurbaşkanı seçildiğinde SMA hastası bebeklerin tedavilerinin devletçe üstlenileceği” sözünü verdi. Bahtsız bebekler ve bundan böyle hayırseverlere avuç açmak durumunda kalmayacak olan aileleri adına, Kemal Beye sonsuz teşekkür ediyorum.",https://www.sozcu.com.tr/bahtsiz-bebeklerin-ve-ailelerinin-bekledigi-mujdeli-haber-geldi-wp7695524
Uğur Dündar,Kılıçdaroğlu iktidarının dış politikası karşılıklı güven üzerine inşa edilecek...,10 Mayıs 2023,"Değerli okurlarım, Cumhuriyet tarihinin en kritik seçimlerine sayılı günler kaldı. Adalet ve Kalkınma Partisi’nin 21 yıllık iktidarında büyük dış politika yanlışlarının sonucu olarak birçok ülke ile krizler yaşandı ve Türkiye’nin Batı dünyası ile ilişkileri tam bir çıkmaza girdi. AB ile ilişkilerimizin can damarını oluşturan katılım müzakereleri askıya alındı, ABD ile ilişkilerimiz ise tıkanmış durumda... Tüm öngörüleri doğru çıkan emekli Büyükelçi Şükrü Elekdağ ile bugünkü söyleşimizde, Millet İttifakı’nın seçimi kazanması ve Kılıçdaroğlu’nun Cumhurbaşkanı olması halinde, dış politikamızdaki sağlıksız durumun nasıl onarılabileceğini ele alacağız. ★★★ UĞUR DÜNDAR (UD): Sayın Elekdağ, söyleşimize, muhtemel Kılıçdaroğlu hükümetinin Batı’ya yönelik politikasının nasıl olması gerektiğini, ana hatlarıyla ele alarak başlayalım. TÜM KURUMLARIYLA İŞLEYEN BİR DEMOKRATİK DEVLET GÜVEN YARATIR. GÜVEN FAKTÖRÜ DIŞ POLİTİKADA ÇOK ÖNEMLİDİR ŞÜKRÜ ELEKDAĞ (ŞE): Önce kısaca Türkiye’nin yeni yönetim sistemine değinmemin yararlı olacağını düşünüyorum. Çünkü dış politika, bu sistemin bir türevi olacaktır. Millet İttifakı, yeni sistem olarak; çoğulcu, özgürlükçü ve adil bir demokrasi kurmayı taahhüt ediyor. Bu demokratik yapı, etkin ve katılımcı bir yasama, istikrarlı, şeffaf ve hesap verebilir bir yürütme, bağımsız ve tarafsız bir yargı ile kuvvetler ayrılığı temelleri üzerine oturacaktır. Bu ilkeler, gerekli anayasal ve yasal değişiklikler yapılmak suretiyle “Güçlendirilmiş Parlamenter Sistem” bünyesinde yaşama geçirilecektir. Cumhuriyetimizin ikinci yüzyılına Atatürkçü,  güçlü özgürlükçü, adil bir demokratik yönetimle başlamak istiyoruz. Bu hususları altını kuvvetle çizdiğim şu noktaları vurgulamak için belirttim. Tüm kurumlarıyla işleyen bir demokratik devlet, ortak aklı öne çıkardığı, şeffaf olduğu, taahhütlerini kayıt altına aldığı, keyfiliği ve kuralsızlığı önlediği için güven yaratır ve ilişkilerini bu güven ortamında yürütür. Kılıçdaroğlu iktidara gelirse, devlet bu güven ortamında yönetilecektir. Karşılıklı güven ortamında müzakereleri “kazan –kazan” formülüne göre yürütmek, anlaşılamayan hususları zamana yaymak veya “dondurmak” mümkün olur. UD: Dış politikada güven faktörünün kritik önemini belirttiniz. Şimdi muhtemel Kılıçdaroğlu yönetiminin Batı’ya yönelik dış politikasının ana hatlarına gelelim. AB İLE İLİŞKİLER VE NATO İTTİFAKI DIŞ POLİTİKANIN MERKEZİNE OTURTULUYOR ŞE: Millet İttifakı, nasıl bir dış politika izleyeceğini “Ortak Politikalar Mutabakat Metni”’ nin dış politika bölümünde açıklamış bulunuyor. Bu bölümde, Türkiye Cumhuriyeti’nin dünya siyasetindeki yerinin Batı kampı ve demokrasisi olduğu net bir şekilde vurgulanıyor. Bu temel dış politika rotası bağlamında, belgede Türkiye’nin hedefinin “Avrupa Birliği’ne tam üyelik olduğu” belirtiliyor.Aynı zamanda, NATO’nun “Türkiye’nin ulusal güvenliği için sağladığı caydırıcılık açısından kritik önem” taşıdığı vurgulanıyor. AB ile ilişkiler ve NATO ittifakı bu suretle Türk dış politikasının merkezine oturtuluyor. Kılıçdaroğlu’nun AB büyükelçileriyle yemek buluşmasında ve “Avupa Birliği Maltepe Forumu” ’nda yaptığı konuşmalar, gerek AB, gerekse NATO açısından bu politikaları kuvvetle desteklediğini ortaya koyuyor. UD: 1950’li yıllardan bu yana Türkiye’nin dış politikasının merkezinde hep ABD bulunurdu. Bu şimdi değişti mi? TÜRKİYE’NİN F-35 SAVAŞ UÇAĞI PROGRAMINA YENİDEN ALINMASI İÇİN GİRİŞİMLERDE BULUNULACAK ŞE: ABD ile ilişkiler, aradaki güven erozyonu dikkate alınarak, belgenin dış politika bölümünde temkinli bir yaklaşımla ele alınmış. Ancak, yine aynı bolümde, Türkiye’nin “F-35 savaş uçağı programına yeniden kabul edilmesi için girişimlerde bulunulacağı” vurgulanıyor.  Burada bir noktanın altını çizmek istiyorum. Büyük uğraş ve emek mahsulü olan ve titizlikle hazırlanan ortak politikalar belgesinde böyle bir ifadenin yer alması dikkat çekicidir ve önemli bir mesaj niteliğindedir. Türkiye’nin  F-35 programından dışlanmasının nedeni,  Rusya’dan S-400 hava savunma sistemini almasıyla patlak veren güven kriziydi. Millet İttifakı, yeniden bu programda yer almak istediğini belirtmek suretiyle, Amerika’ya şu mesajı vermek istiyor: “Millet İttifakı, Amerika ile ilişkilerin sağlam ve arızasız bir zeminde yürütülmesi ve aradaki güvensizlik ortamının kaldırılması için, başta S-400 sisteminin Türk Silahlı Kuvvetleri envanterinden çıkarılması olmak üzere, Türkiye’nin ulusal çıkarlarıyla bağdaşan adımları  atılabilecektir.” UD: Sorunların çözümünde güven faktörüne özel bir önem atfediyorsunuz. ŞE: Tamamen öyle!... Halen, Türk - ABD ilişkilerinin tam bir çıkmazda olduğu  bir gerçektir. Son 4-5 yıldır bu sorunların çözümü için bir hayli gayret sarfedildi, fakat hiçbir ilerleme sağlanamadı. Bunun birçok sebebi var. Fakat bir tanesi çok önemli ve sorunların çözülmesinde anahtar niteliği taşıyor. Sorunların çözümünde  başarısızlığın temel nedeni, tarafların birbirlerine güven duymamalarıdır. Daha önce belirttiğim gibi, iki tarafın sorunlarını “kazan-kazan” formülüne göre çözebilmeleri, çözemediklerini ise “yönetmeleri” veya “dondurmaları” için, aralarında güven ortamını yaratmaları zorunludur. 14 Mayıs’ ta Millet İttifakı’nın iktidara gelmesinin taraflar arasında bu güven havasının oluşmasını ve ilişkilerinde yeni ve olumlu bir sayfa açılabilmesini sağlayacağı hususunda çok umutluyum. UD: Peki, Rusya ve Çin’le ilişkiler nasıl olacak? RUSYA VE ÇİN İLE İLİŞKİLER DIŞ POLİTİKANIN ANA ROTASINI AKSATMAYACAK BİÇİMDE DÜZENLENECEK ŞE: Millet İttifakı, AB, NATO ve ABD ile olan ilişkilerini Türkiye’nin dış politikasının ana ekseni olarak kabul etmiş bulunuyor. Rusya ve Çin ile ilişkilerin ise bu ana rotayı aksatmayacak şekilde düzenleneceği anlaşılıyor . Nitekim, “Ortak Politikalar Belgesi”nin dış politika bölümündeki ifadelerden, Rusya ile iyi ve istikrarlı ilişkiler sürdürülmek istendiği, fakat ilişkilerdeki yakınlık ve yoğunluğun NATO çevrelerini rahatsız edecek düzeyde olmamasına itina gösterileceği anlaşılıyor. Kılıçdaroğlu’nun bu konudaki açıklamaları CHP’nın de bu görüşü paylaştığını yansıtıyor. AB büyükelçileri ile yemekli toplantıda Kılıçdaroğlu’na şu soru sorulmuş: “Rusya Ukrayna savaşı büyürse Türkiye’nin tutumu ne olur? CHP lideri bu soruyu, ‘Türkiye’nin bir NATO üyesi olduğu, iktidara geldiklerinde de NATO ile uyum içinde olacaklarını, Rusya ile de ihtiyatlı ve dengeli siyaset izlenmesinden yana oldukları’ ifadesiyle yanıtlamış. Rusya’ya enerji bağımlılığımız ve aramızdaki ticari ve ekonomik faaliyetlerin yoğunluğu dikkate alınırsa, Ankara’nın Moskova arasında mesafe koymasının hayli zamana muhtaç olduğu anlaşılır. UD: Economist Dergisi, “ Erdoğan kaybederse, küresel sonuçları olan çarpıcı bir siyasi geri dönüş olur” diyor. Bununla ne kastediliyor? BATILI MÜTTEFİKLER NAZARINDA TÜRKİYE İTTİFAK BAĞLARINI DİKKATE ALMAYAN SORUN ÇIKARICI VE GÜVENİLMEZ BİR ÜLKE KONUMUNDA ŞE: Erdoğan’ın, 16 Eylül 2022’de Semerkant’ta Şanghay İşbirliği Örgütü (ŞİÖ) toplantısında, Türkiye’nin hedefinin ŞİÖ’ye tam üyelik olduğu yolundaki  açıklaması Batı dünyasında şaşkınlık yaratmıştı. Erdoğan’ın kararıyla Türkiye’nin eskaza saf değiştrmesi jeopolitik dengeler açısından küresel sonuçlar yaratacak  bir gelişme olurdu. Batılı müttefikleri nazarında bugünün Türkiye’si, dış politikasını Batı ile stratejik ittifak bağlarını dikkate almadan yürüten, başına buyruk, sürekli sorun çıkarıcı ve güvenilmez bir iktidara sahip bir ülkedir. “Economist”’in değerlendirmesi, Kılıçdaroğlu’nun iktidara gelmesiyle Türkiye’ye bu negatif bakışın değişeceği yolunda... UD: Sizce, Kılıçdaroğlu iktidara gelirse, dış politika alanında ilk atacağı adım ne olacak? YENİ HÜKÜMET İŞBAŞI YAPTIĞINDA AVRUPA BİRLİĞİ TÜRKİYE’YE OLAN TAAHHÜTLERİNİ SÜRATLE YERİNE GETİRMELİ ŞE: Kuşkusuz, Avrupa ve Amerika, Türkiye’de, hukukun üstünlüğüne, insan hak ve özgürlüklerine dayanan demokratik bir yönetimin işbaşına gelmesini övgüyle karşılayacak ve alkışlayacaktır... Ama bu yetmez. Yeni iktidarın  uluslararası alanda prestij ve güvenilirliğini pekiştirebilmesi için, AB’nin şu üç konuda mümkün olduğu kadar erken karar alması önemlidir:   AB’nin, askıya aldığı katılım müzakereleri ile Gümrük Birliği’nin güncelleştirilmesi müzakerelerini başlatma kararlarını alması ve vize konusundaki taahhüdünü yerine getirmesi. UD: Bu kararların aciliyeti neden ileri geliyor? ŞE: Söylediğim gibi, AB’nin bu kararları alması, Kılıçdaroğlu iktidarının uluslararası prestij ve güvenilirliğini pekiştirir ve bu suretle Türkiye’nin ihtiyacı olan dış finansmanın uluslararası kaynaklardan temini kolaylaştırır. Ancak, bu gelişmeleri sağlamak için, yeni iktidarın aşması gereken iki eşik vardır. Birinci eşiğin aşılması için, Türkiye’nın Avrupa Konseyi denetiminden çıkarılması gerekmektedir. Bilindiği gibi, AKP iktidarının 2017 yılında kabul etmiş olduğu ucube Cumhurbaşkanlığı Hükümet Sistemi’nin, demokratik kurumları ve kuvvetler ayrılığı sistemini tahrip etmesi nedeniyle, Türkiye, Avrupa Konseyi denetimi altına alınmıştı. Bu nedenle, iktidara gelişlerinin hemen ardından Kılıçdaroğlu ve Millet İttifakı liderleri ortak bir deklarasyonla, insan hakları ve özgürlüklere dayalı demokratik hukuk devletini koşulsuz savunan bir yönetim olarak Avrupa Konseyi Denetim Komitesi’nin Ekim 2022 tarihli raporunda öne sürülen tüm koşuları yerine getirecekleri taahhüdünde bulunmalı ve Türkiye’nin acilen denetimden çıkarılmasını talep etmelidir. Ayrıca, Avrupa İnsan Hakları Mahkemesi’nin kararları uyarınca, Selahattin Demirtaş’la Osman Kavala’nın ve diğer siyasi suçlular hakim kararıyla serbest bırakılmalıdır. Bu arada Osman Kavala’ya “özel görevli insan hakları büyükelçisi” (rowing ambassador) ünvanının verilmesinin isabetli bir karar olacağı kanısındayım. UD: İkinci eşik nedir? YUNANİSTAN İLE İLİŞKİLERDE İKİ ÜLKE ARASINDA DOSTLUK VE İŞBİRLİĞİNİ HEDEFLEYEN YENİ BİR SAYFA AÇMAK GEREKİYOR ŞE: İkinci eşik, Kılıçdaroğlu yönetiminin, Yunanistan’ın Güney Kıbrıs Rum Yönetimi (GKRY) ile birlikte AB içinde Türkiye’ye karşı sürdürdüğü koyu düşmanlık ve sert muhalefeti aşmasıdır... Halen kurum olarak AB ve AB’ye üye ülkeler, Türkiye’ye karşı politikalarını Yunanistan’ın güdümünde düzenlemektedir. Bunda, kuşkusuz Erdoğan’ın Yunanistan’a karşı yürüttüğü hatalı politikanın rolü vardır. Örneğin, Türkiye’nin Doğu Akdeniz Doğal Gaz Forumu’na üye olamayışı tamamen Erdoğan’nın irrasyonel tutumu nedeniyledir. Ancak Atina’nın da sütten çıkan ak kaşık olmadığı ve geleneksel olarak eline geçen her fırsatı Ankara aleyhine değerlendirdiği bir gerçektir. Herhalükarda, bugünün şartlarında, AB ile ilişkilerimizi istikrarlı bir zeminde yürütebilmemiz için, Yunanistan’la ilişkilerimizde sorunlarımızın halline yönelik ve iki ülke arasında dostluk ve işbirliğini hedefleyen yeni bir sayfa açmamız gerekiyor. UD: AB ile ilişkiler gündeminin ön sırasında mülteciler ve Suriyeli sığınmacılar sorunu ile Kürt meselesi de yok mu? ŞE: Tabii ki var... Fakat ben, söyleşimizin başında da belirttiğim üzere, en acil sorunlara yöneldim. Yalnız, Ortak Mutabakat Metni’nde Suriyeli sığınmacıların yurtlarına iadesi konusunda belirtilen politikayı gayet yetersiz bulduğumu söylemeliyim . Muhataralı ve çok yönlü olan bu konuya tam vukuf kesbettikten  sonra girişimlerde bulunulmasını telkin edeceğim. Kürt meselesinde ise Millet İttifakı’nın görüşü; bu konunun Türkiye Büyük Millet Meclisi’nde ele alınmasıdır.",https://www.sozcu.com.tr/kilicdaroglu-iktidarinin-dis-politikasi-karsilikli-guven-uzerine-insa-edilecek-wp7679234
Uğur Dündar,"PKK terör örgütü, Kemal Kılıçdaroğlu’nu niçin öldürmek istemişti?..",21 Mayıs 2023,"Sevgili okurlarım... Yaşadığımız seçim sürecinde Millet İttifakı’nın Cumhurbaşkanı adayı ve CHP Genel Başkanı Kemal Kılıçdaroğlu, başta Cumhurbaşkanı Erdoğan olmak üzere Cumhur İttifakı’ nın sözcüleri tarafından terör örgütleriyle irtibatlıymış gibi gösteriliyor. Ülkemizde terör örgütü denilince akla hemen PKK, FETÖ ve Hizbullah geliyor. Ancak Hizbullah zihniyetiyle kurdukları ortaklığın görmezden gelinmesine çalışıp, Kemal Kılıçdaroğlu’na “PKK ile bağlantılı” çamurunu atmaya çalışanların gözleri öylesine kararmış ki, bu hain terör örgütünün Kılıçdaroğlu’na suikast düzenlediğini unuttuğumuzu zannediyorlar!.. Hatırlayacaksınız Kılıçdaroğlu , 25 Ağustos 2016 tarihinde ülkemizde kardeş kavgası çıkarmak isteyen PKK’lı teröristlerin hedefi olmuştu. Artvin-Şavşat yolundaki roketli suikast girişiminden kendisi yara almadan kurtulurken,  kahraman bir askerimiz şehit düşmüştü. Küresel kumpasçıların maşa olarak kullandıkları bölücü teröristler, ertesi gün de Cizre’de katliam yapmışlardı. Bombalı terör saldırısında 11 polisimiz şehit olmuş, 78 yurttaşımız da yaralanmıştı. ★★★ O tarihte CHP İzmir milletvekili olan Dr. Aytun Çıray, kendisiyle yaptığım söyleşide, yaklaşık 20 gün önce Genel Başkanı Kemal Kılıçdaroğlu ile görüşerek kardeş kavgası peşinde koşan hainlerin 1 numaralı hedefi olduğunu söylediğini ve çevresindeki güvenlik önlemlerinin artırılmasını önerdiğini açıklamıştı. Peki CHP’nin gayretli milletvekili bu bilgiye nasıl ulaşmıştı? Ayrıca saldırının ardında hangi gerçekleri görmüştü?.. İşte o çok önemli söyleşiden çarpıcı satır başları: İKTİDAR ZEMİN HAZIRLADIUĞUR DÜNDAR (U.D.): Sayın Kılıçdaroğlu’na yönelik saldırı için sayın Başbakan (Binali Yıldırım) da “Bu bir suikast girişimidir” dedi. Siz de adeta böyle bir saldırının beklendiğini ifade ettiniz. Bu ifadeleriniz bir bilgiye mi dayanıyordu? AYTUN ÇIRAY (A.Ç.): Hayır. Sonucuna benim de katıldığım bir analitik çalışma sonrası varılan noktadır. Tamamen açık bilgileri doğru okuma, satır aralarını fark etme, devlet deneyimi sonucunda bir senteze varma işidir. Ben bunu “siyaset niyet okuma işidir” diye özetliyorum. Ö nceki söyleşimizde ben size darbe senaryosunu yazanlar sonucu ne olursa olsun Türkiye’nin kaybedeceği şekilde yazdılar demiştim. Çünkü amaçlarından biri de kardeş kavgası çıkarmaktı. Nitekim bastırılma esnasındaki çatışmalar, adeta bir yangın gibi ülkeye yayılabilirdi. Orada amacına ulaşamayanların ellerinde iki araçları daha vardı: Terör ve suikastlar. İktidar da bugüne kadar uyguladığı yanlış iç ve dış siyasetlerle buna zemin hazırlamıştı doğrusu... Nitekim her gün büyük terör saldırılarıyla karşılaşıyoruz.‘ASIL SİZ TEHLİKEDESİNİZ...’U.D.: Sayın Kılıçdaroğlu’nu bu konuda nasıl uyardınız? A.Ç.: Önce şunu ifade edeyim sayın Kılıçdaroğlu’na vaki saldırı olmasaydı ve toplumsal bir uyarı ihtiyacı ortaya çıkmasaydı, bu bilgileri kimseyle paylaşmayacaktım. Stratejist bir dostum, böyle bir tehlikeden bana söz etmişti ve tartışmalarımız sonucunda ona hak verdim. Bunu hemen o gün panik duygusuna neden olmayacak şekilde sayın Kılıçdaroğlu’nun özel kalemiyle paylaştım. Daha sonra yaklaşık 20 gün önce, bir gece, aynı dostum beni arayarak, ‘Aytun Bey, savunma bürokrasisinden emekli, deneyimli arkadaşlarla bugün uzun süren analizler ve değerlendirmeler yaparak şu sonuca vardık: Kemal Bey, kardeş kavgası çıkarmak isteyenler için birinci hedeftir. Ayrıca kayıp silâhlar da var biliyorsunuz. Uyarmanızda fayda görüyoruz!..’ dedi. Bu sözleri duyunca zaman kaybetmeden geç saatte Kemal Bey’i aradım, durumu anlattım ve “Tayyip Bey değil, asıl siz tehlikedesiniz” dedim. Tedbir alması için ısrarla rica ettim. Soğukkanlılıkla dinledi. İçim rahat etmedi çünkü Kemal Bey’in tevazuunu biliyorum. Ne olur ne olmaz diye Kemal Bey’den ayrıldığı saatte koruma müdürünü aradım. Israrla Kemal Bey’e anlattıklarımı ona da anlattım . ‘Merak etmeyin Aytun Bey tedbir almaya başladık bile, koruma sayısını da artıracağız’ dedi. U.D.: Sizi bu kadar ısrarlı girişimlerde bulunmanız konusunda ikna eden şey neydi? BÜYÜK KURTARICI ATATÜRK...A.Ç.: Darbe görünümlü işgal girişiminin Türkiye’yi zayıflatmak ve karar mekanizmalarını etkilemek için iki hedefi vardı: Türk Milleti ve Suriye’ye girmemekte direnen Türk Ordusu . Girişim bu amaca ulaşmanın açılış sahnesiydi. Arkadan şoke edici terör dalgası başlatıldı ve sıra, kardeş kavgasına neden olacak şekilde suikastlar yapmaya gelmişti. AKP’nin uyguladığı açılım siyasetleriyle Türkiye’de iki kırılgan fay hattı oluştu; bunlardan biri mezhep, diğeri de ırktır. Arkadaşım yaptıkları beyin fırtınasında ikinci hedefin de Selahattin Demirtaş olma ihtimalinin yüksek olduğunu söyledi. Devleti yönetenlerin dikkatini buraya da çekiyorum... Sonuçta beni ikna eden şey; senaryo yazarlarının mezhep veya ırk üzerinden Türkiye’yi daha çok destabilize ederek kardeş kavgası çıkarmak istemiş olmalarının çok açık olmasıdır.U.D.: Peki çare nedir? A.Ç.: Doğru teşhisler koyup doğru tedbirler almaktır.  Sorun FETÖ sorunu olmanın ötesinde bir AKP sorunudur. AKP uzlaşmayı bile davulu muhalefetin sırtına koyup, tokmağı tutmak gibi yorumluyor.Kontrolsüz sürüşe devam ediyor. Ben bu yüzden milli mutabakat hükümeti diyorum. Çocuklarımız milli davamız olmayan Suriye yüzünden cinayete kurban ediliyor . İş tuttuklarına bakın lütfen... SADAT neyin nesi? İçinde ordudan dincilik nedeniyle atılmış subaylar var. Cumhurbaşkanı’nın başdanışman yaptığı başındaki emekli general Türkiye’yi bölecek antilâik anayasa taslağı hazırlamış. Koskoca Türk Silahlı Kuvvetleri, Türkiye’de eğitim alan ve adına ÖSO denilen dinci ve gerici bir örgütü koruyarak Suriye’ye sokuluyor. AKP hiç akıllanmamış gözüküyor yani... Uğur Bey iç savaşlar Allah’sızdır, kitapsızdır, ahlâksızdır, cinnettir. Özgürlükleri uğruna tankların altına yatan bu “Çılgın Türkler”, bu defa oyuna gelmeyecek eminim! O halde iş bizatihi milletimize düşüyor. Geçmişte olduğu gibi bizi kardeş kavgasına sürükleyecek oyunlara gelmeyelim. Bakın sayın Kılıçdaroğlu mezhep siyaseti hiç yapmadı, yapmaz ama dün olayı ilk duyduğumda içime iki damla yaş aktı ve dedim ki; ben Aleviyim. Kürt’ün canının yandığı yerde ben Kürt’üm ve kulaklarımda  Atatürk ’ün “Ne mutlu Türküm diyene” sözleri çınladı. Yani yapmamız gereken şey empati ve Atatürk ’ün sihirli formüllerine dört elle sarılmaktır. Büyük kurtarıcıya bir kez daha bizi kurtarma görevi düştü.",https://www.sozcu.com.tr/pkk-teror-orgutu-kemal-kilicdaroglunu-nicin-oldurmek-istemisti-wp7690210
Uğur Dündar,Yarın!..,28 Mayıs 2023,"bir şeyler olacak yarın duruşundan belli kırdaki atların bulutların koşuşundan belli kazışından köstebeklerin toprağı ★★★ karıncaların telaşından belli bir şeyler olacak yarın belki bir tomurcuk belki bir ağacın düşen yaprağı belki de bir çocuk ★★★ pek o kadar göremesek de uzağı kuşların uçuşundan belli bir şeyler olacak yarın öbür günden önemsiz yarından önemli ★★★ Sevgi, saygı, özlem ve rahmetle andığımız Bülent Ecevit, 1975 yılında sanki bugünleri görmüş de yazmış gibi bu dizeleri. Baksanıza vatan görevini yerine getirmek için akın akın sandığa koşanlara... Belli ki değişimden yana olanlar, bugünün tarihini düşecekler yarınlara...",https://www.sozcu.com.tr/yarin-3-wp7697267
Uğur Dündar,Millet İttifakı’nın Meclis’te 301 milletvekili elde etmesi hayati önem taşıyor!..,05 Mayıs 2023,"Önceki gün İYİ Parti’nin İstanbul milletvekili adaylarından Ece Güner’ le uzun bir tele-söyleşi yaptım. Söyleşimizin ana konusunu; “Millet İttifakı’nın Meclis’te 301 milletvekili ile temsil edilmesi neden hayati önem taşıyor?” sorusu oluşturuyordu. Ona göre; bu konu yeterince konuşulmuyor. Ancak Türkiye Büyük Millet Meclisi’nde çoğunluğu kazanmak, en az Cumhurbaşkanlığı seçimini kazanmak kadar kritik bir mesele... Çok iyi eğitim almış, deneyimli bir hukukçu olan Güner, mevcut sistemde 301 sayısına nasıl ulaşılabileceğini de şöyle anlattı: “Millet İttifakı, Cumhurbaşkanlığı seçimini kazanacak görünüyor; ancak Sn. Kılıçdaroğlu ve kuracağı kabinenin ülkeyi etkin yönetebilmesi için TBMM’de çoğunluğu elde etmesi de çok önemli. Aksi takdirde, TBMM’de yürütmenin projelerini zorlaştıracak kanunlar çıkabilir. Mevcut Anayasamız’da dahi, Cumhurbaşkanlığı kararnameleri açık bir kanuni düzenlemeye aykırı olamaz . Ayrıca, Millet İttifakı Meclis’te 301’i elde ederse, kanunlarla, örneğin; yargıya, temel hak ve özgürlüklere, devletin kurumsal yapısına ilişkin pek çok iyileştirme yapabilir.15 MAYIS GÜNÜ YAPISAL REFORMLAR VE İYİLEŞME SÜRECİ HEMEN BAŞLAYABİLİR Eğer Millet İttifakı hem Cumhurbaşkanlığı seçimini hem de Meclis’te 301 milletvekilini elde ederse; 15 Mayıs günü, Türkiye’de iyileşme süreci derhal başlayabilir. Millet İttifakı’nın reform programı hazır: Ortak Politikalar Mutabakat Metni , son derece kapsamlı ve somut bir hükümet programı, para, maliye politikaları ve yapısal reform programıdır. Şu an ülkemiz her açıdan neredeyse çöküş noktasına geldi; bir an önce doğru “doktorlar”, doğru ilaçları vermeli .  Her açıdan enkaz o kadar büyük ki, Millet İttifakı’nın tüm birleşenleri, güçlü liyakat sahibi ekiplerle derhal hem yürütme hem Meclis’te çalışmalara başlamalı.”İYİ PARTİ’NİN OY ORANI YÜZDE 18’LERE ULAŞMALI Ece Güner; “ 301 milletvekiline ulaşılabilmesi için İyi Parti’nin oy oranı en az kaç olmalı?” sorusuna da şu cevabı verdi: “Bunun için, İYİ Parti’nin milletvekili seçiminde en az yüzde 18’lere ulaşması gerekiyor. CHP yüzde 30’lar civarında oy elde etse bile, bu tek başına yeterli olmayacak. İYİ Parti yüzde 18-19 oranlarına ulaşmazsa, Millet İttifakı’nın Meclis’te çoğunluğu elde etmesi zor gözüküyor . Şu an tekrar yüzde 14,5-15’lere ulaştık, ancak 3-4 puana daha ihtiyacımız var. Bu çok kritik, hayati bir konu. Bunu sadece İYİ Parti adayı olarak söylemiyorum, matematiksel durum ortada. Bu objektif bir gerçek. Bu gerçek nedeniyle Sayın Akşener İzmir mitinginde ailelere seslenerek “Her aileden bir oy CHP’ye, bir oy İYİ Parti’ye” diye ricada bulundu...   ★★★ Güçlendirilmiş Parlamenter Sisteme geçiş için gereken Anayasa tadilini de konuştuk. “Bunun için 360 milletvekili gerekiyor ancak her zaman söylediğim üzere, Millet İttifakı Cumhurbaşkanlığını ve 301 milletvekilini elde eder ve Cumhur İttifakı muhalefete düşerse; Cumhur İttifakı her gün Güçlendirilmiş Parlamenter Sistem için ısrar edecektir! Çünkü o durumda, mevcut sisteme göre 5 yıl boyunca hiçbir hakları olmayacak... Bu yüzden iktidar kazanılırsa, sistem değişikliği için gerekli 360 desteğinin de bulunacağını düşünüyorum. Ayrıca, Millet İttifakı zaten o dönemde de (360 bulunamasa dahi) ülkemizi “demokratik bir parlamenter sistem” felsefesiyle yönetecektir. Örneğin Cumhurbaşkanı gerçekten tarafsız davranacak, Cumhurbaşkanı, Cumhurbaşkanlığı kararnameleriyle Meclis alanına girmeyecek, Cumhurbaşkanı, Meclis’in öne çıkıp vizyon çizmesine, yapısal reformları yapmasına imkan verecektir.  Yürütme yargıya karışmayacak, temel hak ve özgürlükleri güçlendirici mesajlar verecek, israf ve yolsuzlukla mücadele başlayacak, her kurumun başına derhal liyakat sahibi tüm topluma güven veren ekipler gelecek . İyileşme hemen başlayacak; ülkenin net bir rotası, ehil bir yönetimi ve etkin uygulayacak Meclis çoğunluğu olacak. “ ★★★ Ece Güner oyların bölünmemesi gerektiği konusunda da şu görüşleri dile getirdi: “Her partiye, her seçmen tercihine sonsuz saygım var. Kimseye bu konuda kötü söz söylemedim, söylemem. Sadece D’Hondt, baraj ve yeni seçim kanunun etkilerini doğru anlamak gerekir. Bu sebeple, bazı matematiksel gerçekleri paylaşmak, bilgilendirmek çok önemli diye düşünüyorum. Kendi bölgemden örnek verebilirim: İstanbul 2. Bölge (Beşiktaş, Sarıyer, Kağıthane, Beyoğlu, Eyüp, Şişli, Zeytinburnu, Gaziosmanpaşa, Esenler, Eyüp, Bayrampaşa, Fatih). Onlarca simülasyon çalışması yaptım. [Simülasyon çalışmaları için, anketlerde bulunan yaklaşık rakamları kullanıyorum]. Şu gerçek net şekilde ortaya çıkıyor: Baraj altı kalacak partilere oldukça ciddi bir oy giderse (toplamda diyelim ki yüzde 7-8 civarı oy), bu durumda Cumhur İttifakı 12, Millet İttifakı 12 milletvekili çıkarıyor. Üç-dört parti arasında bölünen bu yüzde 7-8 oy diyelim ki Millet İttifakı partilerine gelirse (CHP ve İYİ Parti’ye); bu durumda Cumhur İttifakı 10, Millet İttifakı 14 milletvekili çıkarıyor. Düşünün ki bu sadece 1 seçim bölgesinde: Türkiye’de toplamda 87 seçim bölgesi var.  Özellikle biraz önce izah ettiğim üzere İYİ Parti’ye de ciddi bir oy gelmesi gerekiyor o partilerden ki, Meclis’te Millet İttifakı 301’i bulsun...” ECE GÜNER KİMDİR? 1969’da Ankara’da doğdu. Paris, Sorbonne Üniversitesi’nden en üst dereceyle mezun oldu. Ana dil seviyesinde İngilizce ve Fransızca, orta düzeyde Almanca biliyor. İstanbul Barosu’na kayıtlı olarak 30 yıldır ülkemizde uluslararası yatırımlar, basın ve ifade özgürlüğü ve kadın hakları konularında yoğun çalışmalar yapan bir hukukçu. Ayrıca, Anayasa Hukuku alanında yıllardır yoğun çabalar sergiliyor. 2017’deki, “Başkanlık” referandumu sırasında, yeni “sistemin” adaleti, temel hak ve özgürlükleri ve özellikle ekonomimizi çökerteceği konusunda sürekli uyardı. Güçlendirilmiş Parlamenter Sistem konusunda 4 kitap yazdı. Kitapları, Millet İttifakı’nın hazırlamış olduğu Anayasa taslağının önemli ilham kaynaklarından biri oldu.",https://www.sozcu.com.tr/millet-ittifakinin-mecliste-301-milletvekili-elde-etmesi-hayati-onem-tasiyor-wp7674318
Uğur Dündar,Değişim rüzgarı ve Muharrem İnce’nin adaylıktan çekilmesi!,12 Mayıs 2023,"Dün sabah evden çıkmadan önce Konda” nın aboneleriyle paylaştığı bilgi notuna göz attım. Buna göre; nisan ayı araştırmasında başa baş görünen Cumhurbaşkanlığı yarışmasında, şu güne kadar önemli bir ayrışma yaşanmış. Adaylardan Cumhurbaşkanı Erdoğan’ın oyları yerinde sayarken, Kemal Kılıçdaroğlu’nun oylarında artış olmuş. Böylece Kılıçdaroğlu yüzde 49,3’ük bir oy oranına ulaşmış, Erdoğan ise yüzde 43,7’yi geçememiş!.. ★★★ Tablonun şekillenmesinde, nisan ayında yüzde 10’luk bir oy oranına sahip bulunan Muharrem İnce’yi destekleyenlerin geri çekilmesi etkili olmuş . İnce’nin oyları yüzde 2,2’ye gerilemiş, Sinan Oğan’ın oyları ise 2,8 puan artışla yüzde 4,2’ye yükselmiş. Muharrem İnce’den uzaklaşan oyların önemli bölümü Kemal Kılıçdaroğlu’na, 2,8 puanı da Sinan Oğan’a kaymış. Konda’ya göre; Kılıçdaroğlu’nun Cumhurbaşkanı seçilmesi kıl payı farkla ikinci tura kalıyor.Benim alanda yaptığım gözlemlere göre ise Kılıçdaroğlu seçimi ilk turda kazanıyor. ★★★ Konda’nın raporunu okuduktan sonra sık sık uğradığım cafeye gittim. Amacım hem bu yazıyı kaleme almak, hem de kahvemi yudumlarken, oradaki garsonların oylarını hangi adaya vereceklerini öğrenmekti. Zira bu gençler, daha önceki konuşmalarımızda kararsız olduklarını söylüyorlardı. Sadece biri ısrarla İnce’yi destekliyordu. Dün gördüm ki oylarını Kılıçdaroğlu’na verme kararı almışlar. Nedenini ise şöyle açıkladılar: “Abi biz gençler ülkemizde maalesef gelecek göremiyoruz. İşyerimizden memnunuz, ancak kazandığımız parayla hakkımız olan yaşam standardına kavuşmamız mümkün değil. Kılıçdaroğlu’nun değişim vaadi, bizler için son bir umut oldu. Artık değişim şart!..” ★★★ Yazımı bitirmek üzereyken  Memleket Partisi Genel Başkanı Muharrem İnce, Cumhurbaşkanı adaylığından çekildiğini açıkladı. Bu ani gelişmeyi İnce’ci olduğunu belirten garson kardeşime söyleyince “Aaa nasıl olur?” diye tepki gösterdi. Şaşkınlığının geçmesini bekleyip sordum: “Peki şimdi oyunu kime vereceksin?..” --Baskıcı Erdoğan rejimden kurtulmak için tabii ki Kılıçdaroğlu’na!.. ★★★ Daha önce de hiçbir zaman masa başı gazetecisi olmadığımı, bugünlere sokaktaki insana mikrofon uzatarak geldiğimi yazmıştım. Propaganda sürecinde gördüm ki, özellikle derin yoksulluk sarmalının pençesindeki insanlar artık bu iktidardan kurtulma zamanının geldiğine karar vermişler. Ama ne yazık ki bu insanlarımızın bir bölümü hala AKP iktidarını desteklemeyi sürdürüyor. Çünkü kara propagandanın etkisinde kalarak bugün ulaşabildikleri sosyal yardımları,bir iktidar değişiminde kaybetmekten korkuyorlar. ★★★ Konda’nın araştırması da, kişisel gözlemlerim de, büyük değişim dalgasının önüne AKP iktidarını katarak hızla yaklaştığını gösteriyor... Değerli Muharrem İnce’ye gelince: O gerçek bir vatanseverdir. Nokta!..",https://www.sozcu.com.tr/degisim-ruzgari-ve-muharrem-incenin-adayliktan-cekilmesi-wp7681438
Uğur Dündar,Millet İttifakı’nın İzmir mitingi neden “Gezi”yi çağrıştırıyordu?..,03 Mayıs 2023,"Pazar günü Millet İttifakı partilerinin İzmir’de düzenlediği coşkulu mitingi sanırım siz de izlemişsinizdir.Cumhuriyet Meydanı’ndan taşıp, Gündoğdu’ya akan, oradan da ara cadde ve sokakları dolduran yüzbinler, ilk bakışta, 2018 yılında Muharrem İnce’nin CHP Cumhurbaşkanı adayı olarak yaptığı mitingi andırıyordu.Ama bu görkemli mitinge katılanların verdiği bambaşka bir mesaj vardı.Coşkulu kalabalık bana Gezi’yi hatırlatıyordu.Peki ama neden?“Neden, neden, neden Gezi?..” sorusu zihnimde dolanıp dururken beklediğim tespit, kadim dostum, değerli bilim insanı Prof.Dr. Haluk Şahin’den geldi. ★★★ Şöyle diyordu Şahin: “Daha birkaç yıl öncesine kadar bir araya gelmeleri mucize sayılacak beş benzemez (pardon “altı”) liderin eşleriyle birlikte, o mahşeri kalabalığın önüne çıkıp kalp işareti yapmaları, gerçekten derin simgesel anlamları olan “ikonik” bir andı. “Olamaz böyle şey!” dedirten bir an. Nedir İzmir’de görünen değişim? Türk halkının önemli bir kesiminin, özellikle emeğiyle geçinenlerin, siyasal ideolojiler açısından sürekli körüklenen kin ve nefret bölünmelerini aşarak bir “uzlaşma” kıvamına ulaşmış olmasıdır. Türkiye “tarihsel uzlaşma” yı, 1970’ler de Ecevit-Erbakan koalisyonunda denemişti. Olmadı, olamadı, oldurulmadı. Demek ki, ülke böyle bir şeye hazır değildi. Bu kez uzlaşmanın İzmir’deki yüzbinlere ulaşmış olması, bugün Türkiye’nin ve dünyanın başka bir yerde olduğunu gösteriyor. Bunun ekonomik, sosyolojik, kültürel, teknolojik nedenleri var. Popülist politikacıların pek sevdiği “kavga” iyi bir ikna yönetimi olmaktan çıktı. En sert ve pis kavgaları artık sosyal medyada troller ve robotlar yapıyor. Zira onların utanma duyguları yok. Bu durumda, konuşmak, anlaşmak, uzlaşmak gerçek insanlara kalıyor. Utanma duygusu, insafı, vicdanı, kalbi olan insanlara... İzmir’deki büyük mitingin iki mimarı var: Onları oraya çeken Kemal Kılıçdaroğlu ile onları oraya iten Recep Tayyip Erdoğan!.. Merkez-çek ve merkez-kaç güçlerinden söz edebiliriz. Birisi “Biz, biz...” diyerek birleştirmeye, ötekisi “Onlar, onlar” diye dışlamaya ve ötekileştirmeye çalışıyor. ★★★ Bu türden birleşme ve buluşmaların yararı şurada: İnsanlar o kalabalıkta bir araya gelince, düne kadar bir öcü gibi baktıkları ve nefret etmesini öğretildikleri hemşerilerinin aslında kendilerinden pek farklı olmadığını keşfediyorlar . Aynı sözleri birlikte alkışlamak hoşlarına gidiyor. Üzerlerinde farklı tişörtler olsa da, ellerinde aynı bayrak var! Çünkü üzerinde uzlaşacakları şey, birileri tarafından sürekli kışkırtılan eski düşmanlıklardan daha önemli: Ülkenin bugünü ve geleceği!.. ★★★ Bu türden bir ideolojik barışma ve aşma, Gezi olayları sırasında da yaşanmıştı. Gezi’yi unutulmaz kılan özelliklerden birisi bunun mümkün olduğunun keşfiydi. Ortak bir hedef olunca, yan yana bulunmaları olanaksız sayılan gruplar diz dize oturuyor, birlikte slogan atıyordu. Namaz kılan Müslümanları ateistler koruyordu. Gezi her şeyden önce her kesimden haysiyetli insanların çığlığıydı: “Yo, arkadaş, o kadar da uzun boylu değil. Beni yok sayamazsın!..” Ve hep birlikte: “Bizi yok sayamazsın!..” Uzlaşa uzlaşa, birleşe birleşe sorun çözmek, çok alıştığımız bir yöntem değil. Ama demek ki olabiliyor. Ve, insanlarımıza iyi geliyor. Seçim sonuçları ne olursa olsun eskisi gibi olmayacak derken bunu kastediyorum!..”",https://www.sozcu.com.tr/millet-ittifakinin-izmir-mitingi-neden-geziyi-cagristiriyordu-wp7672269
Uğur Dündar,Açılım sürecinde Abdullah Öcalan’ı neredeyse Nobel Ödülüne aday göstereceklerdi!..,25 Mayıs 2023,"Cumhurbaşkanı Demirel , yıllar önce apaçık söylemişti. “PKK bizden bayrak istiyor, bayrak!’’ demişti. PKK’nın ve uluslararası destekçilerinin Türkiye’yi bölerek, Büyük Kürdistan’ı kurmak istediklerini işaret etmişti. Peki bu hedefte bir değişiklik mi oldu? AKP bu değişiklik üzerine mi İmralı’da Abdullah Öcalan’la müzakere masasına oturdu?.. ★★★ Hayır! Hiçbir değişiklik olmadı. Eninde sonunda Büyük Kürdistan’ı kurma hayalinden vazgeçmiyorlar. Bunu hiç saklamıyorlar. Kongrelerinde bu doğrultuda kararlar alıp, tüm dünyaya duyuruyorlar. “U” dönüşü Başbakan Erdoğan’da oldu!Daha geçen gün “bölücü terör örgütü’’ dediği PKK ile pazarlık masasına oturdu . Onun da hedefi belli: Başkanlığı alacak, istediklerini verecek!Böylece barış (!) gelecek... ★★★ Şimdi dayatıyor. “İmralı Süreci’’ demeyin, “Barış ve kardeşlik projesi!’’ deyin diyor. AKP sipariş anketlerle toplumun PKK ile müzakerelere pek karşı çıkmadığı algısını yaratmaya çalışıyor. Bu arada imaj çalışmaları yapılıyor, PKK’nın terör örgütü olmadığı yazılıp çiziliyor!Türk Silahlı Kuvvetleri terör örgütü, PKK ise onu hizaya getiren demokratik (!) güç olarak gösteriliyor. Ellerinden gelse “PKK bir sivil toplum kuruluşudur!’’ diyecekler. Binlerce Mehmetçiğin, polisin, korucunun, sivilin ve bebeğin teröristlerce şehit edilmediğini, ecelleriyle öldüklerini söyleyecekler. Abdullah Öcalan’ın özgür bırakılması için başlattıkları kampanyayı dünya çapında sürdürecekler... ★★★ Karslı Okan Koç, Özel Harekat polisiydi. Bundan 3 ay önce Hakkari’de teröristlerle çatışırken şehit düştüğünde henüz 29 yaşındaydı. Mutlu bir yuvası, kendisi gibi sarı saçlı mavi gözlü İrem Nehir adlı, dünyalar güzeli bir bebeği vardı. Acı haberi alan ailesinin dünyası karardı. İşte o günlerde Kars İl Milli Eğitim Müdürü Yıldırım Alkış, şehit polisin annesi Elif Koç’u aradı.“Sizi valilik talimatıyla arıyorum. Oğlunuzun ismi bir okulda yaşatılacak. Bize öneriniz var mı?’’ diye sordu. Elif Hanım da aklına gelen okulları sıraladı. Milli Eğitim Müdürü ne dese beğenirsiniz? “Oğlunuzun adını istediğiniz okullara veremeyiz. Çünkü o okulları daha önemli isimler için tedbir amaçlı olarak saklıyoruz!’’ dedi. Böylece şehit anası bir kez daha yıkıldı. Sadece “Koç gibi evladımı bu vatana şehit verdim. Bundan daha önemli ne olabilir?’’ diye haykırdı. ★★★ Bazı okulları daha önemli isimler için saklıyorlarmış! Saklasınlar, saklasınlar! Abdullah Öcalan, Nobel’i aldığında onun ismini verirler! ★★★ Buraya kadar okuduğunuz satırları “açılım” süreci yaşanırken, 20 Şubat 2013 tarihinde SÖZCÜ” deki köşemde yayımladım. Bugün alıntılarken, başta Kemal Kılıçdaroğlu olmak üzere, kendileri gibi düşünmeyen herkesi “terör sevici, hain” olarak yaftalayanların, aynaya bakıp yüzleşmelerini amaçladım!..",https://www.sozcu.com.tr/acilim-surecinde-abdullah-ocalani-neredeyse-nobel-odulune-aday-gostereceklerdi-wp7694186
Uğur Dündar,Amacına ulaşan açık mektuplar!..,13 Mayıs 2023,"Seçim kampanyası sürecinde iki değerli siyasetçiye hitaben açık mektuplar yayımladım. İlki Millet İttifakı’nın Cumhurbaşkanı adayı ve CHP Genel Başkanı Kemal Kılıçdaroğlu ’na yazdığım mektuptu. Mektubumda, Cumhurbaşkanı seçildiği takdirde yaşayacağını açıkladığı Çankaya Köşkü’ndeki kişisel-ailevi masraflarını, tıpkı ABD ve Almanya devlet başkanlarının yaptıkları gibi, maaşından karşılamasını önermiştim. Toplumla sohbet ettiği videolarını çektiği mutfağının görüntüsünden de anlaşıldığı gibi; ailecek son derece mütevazı bir yaşama sahip olan Kemal Bey, kısa süre sonra gönderdiği cevabi mektubunda önerimi “ahlaki-vicdani” bulduğunu belirterek, Köşk’teki kişisel ve ailevi tüm harcamalarını maaşından karşılama sözünü verdi. Bununla da yetinmeyip maaşında indirime gideceğini belirtti ve özel seyahat harcamalarını da cebinden karşılayacağı taahhüdünde bulundu.Tarihe geçecek bu örnek davranış nedeniyle kendisine teşekkür etmiştim, bir kez daha ediyorum... ★★★ İkinci mektubumun adresi; Cumhurbaşkanı adayıve Memleket Partisi Genel BaşkanıMuharrem İnce idi. “Değerli Muharrem İnce” diyerek başladığım 30 Nisan tarihli mektubumda, anketlerin ve miting görüntülerinin umut verici olmadığını belirttikten sonra şunları yazdım: “Sen iyi bir öğretmen olduğun gibi, kalbi bu vatan için çarpan, Atatürk ve Cumhuriyet sevdalısı bir yurtseversin. Türkiye, cumhuriyet tarihinin en kritik seçimine koşuyor. Takdir edip sevdiğim, engin deneyime sahip, yurtsever Muharrem İnce’nin, siyaset tarihine “bir kaybettiren” olarak geçmesini ve zor durumda kalmasını hiç istemem. Ama “şöyle ya da böyle yap” demenin de üzerime vazife olmadığını gayet iyi bilirim. Bundan sonrası senin tercihine kalıyor değerli kardeşim. Her iki durumda da yolun açık olsun. Sevgi ve saygılarımla...” ★★★ İnce mektubuma cevap vermedi! Ancak önceki gün Cumhurbaşkanı adaylığından çekildiğini açıkladı. Keşke o mektubu yazdığım tarihte, yani oylarının daha yüksek olduğu dönemde bu kararı almış ve tarihe “demokrasi kahramanı” olarak geçme önerime, sıcak bakmış olsaydı. Kalbinin bu vatan için çarptığından, Atatürk’e, Cumhuriyet’e sevdasından ve  yurtseverliğinden zerrece kuşku duymadığım Muharrem İnce’ye, gecikerek de olsa  demokrasiye yaptığı bu katkı nedeniyle teşekkür ediyorum... ★★★ Üçüncü mektubu Cumhurbaşkanı, Adalet ve Kalkınma Partisi Genel Başkanı Recep Tayyip Erdoğan ’a yazıp yazmamayı çok düşündüm. Eğer yazmış olsaydım; seçim sürecinde toplumu kutuplaştırıcı ve gerginliği körükleyici konuşmalar yapmaktan özenle kaçınmasını, bunun yerine kendisine oy vermeyecek olanları bile kucaklayıcı söylemlerde bulunmasını, yani 2007’ye kadar kullandığı uzlaşmacı dile yeniden dönmesini önerecektim. Ama okumayacağını, okusa bile dikkate almayacağını düşünerek vazgeçtim...",https://www.sozcu.com.tr/amacina-ulasan-acik-mektuplar-wp7682459
Uğur Dündar,Kemal Kılıçdaroğlu neden kazanamadı?..,31 Mayıs 2023,"“(...) İstanbul’a, evlerimize döndüğümüzde, siyasallaşan yargı İstanbul Büyükşehir Belediyesi Başkanı Ekrem İmamoğlu’na 2 yıl 7 ay 15 gün hapis cezası vermiş ve siyaset yapmasını yasaklamıştı. Ben bu tür kararların bumerang etkisi yaptığına inanırım. Kısa bir süre için istenilen sonucu sağlamış gibi görünse de bir süre sonra döner ve bu kararı alanları vurur. Peki geçmişte cezaevinde yatmış ve siyaseten yasaklanmış bir kişi olan Cumhurbaşkanı Erdoğan “bumerang gerçeğini” deneyimlemiş ve en iyi bilen bir politikacı olarak neden kendi iktidarında böyle bir karara ihtiyaç duymuş ve siyasi harakiriyi göze almış olabilir? Cevabı çok basit: Zorda, hem de çok zorda kaldığı için!.. ★★★ İktidarın İmamoğlu’nu siyaset sahnesinden silmek ve İstanbul Büyükşehir Belediye Başkanlığı koltuğuna kendi adamı Tevfik Göksu ’yu oturtmak için siyasallaşan yargı eliyle aldığı bu karar, aynı zamanda Tayyip Erdoğan’ın Cumhurbaşkanlığı yarışında en çekindiği adayın İmamoğlu olduğunun da itirafı niteliğinde... O halde “Altılı Masanın” yapması gereken; İstinaf Mahkemesi ve Yargıtay aşamalarını beklemeden bu resti görmek ve vakit geçirmeden Ekrem İmamoğlu’nu Cumhurbaşkanı adayı ilan etmek... Gerisini iktidar düşünsün!..” ★★★ Bu görüşlerimi 16 Aralık 2022 tarihinde köşemde yayımladım. Ancak Millet İttifakı, yani Altılı Masa, Cumhurbaşkanı Adayı olarak İmamoğlu’nu değil, CHP Lideri Kemal Kılıçdaroğlu’nu tercih etti. O da müthiş bir tempoyla çalışarak kutuplaştırılmış toplumu kucaklamaya ve böylece seçimi kazanmaya uğraştı. Bunu sağlayabilmek uğruna geren tüm adımları attı. Kazanabilmek için de yasaların ve siyasi ahlakın onay verdiği tüm girişimleri yaptı. Örneğin onca yorgunluğun üzerine, bir de Babala TV’deki Mevzular Açık Mikrofon programında 8 saat süreyle, hepsi kendisini eleştiren, hatta yer yer saygısızlık yapan, dahası hakaret eden kimi gençlere hiç sıkılmadan, sinirlenmeden samimi cevaplar verdi. Onların alkışlarını alarak unutulmaz bir performans sergiledi. ★★★ Ancak bu çabalar, tüm devlet olanaklarını sınırsız kullanan, para musluğunu sonuna kadar açan, ezici bir medya hakimiyeti kuran, yalan ve iftirayla kurgulanmış propaganda ataklarını -arkasına ana akım medya gücünü alarak- toplumla buluşturan zihniyete karşı yeterli olmadı ve seçimi kazanamadı. ★★★ Peki Kemal Kılıçdaroğlu’nu desteklediğim için pişman mıyım? Asla!..Seçilmiş olsaydı çağdaş demokratik ülkelerdeki benzerlerini aratmayacak bir Cumhurbaşkanı olacağından, hukukun üstünlüğünü ve bağımsız yargıyı geri getireceğinden, basın ve düşünce özgürlüğünü sağlayacağından, yolsuzlukların hesabını soracağından, kutuplaşmış toplumun yeniden bir arada olması için uğraşacağından, döneminde üretimin, ihracatın, istihdamın artacağından ve ulusal gelirin hakça paylaşılacağından hiç kuşku duymadım ve o nedenle destekledim. ★★★ Ama demek ki toplumun diğer yarısı, benim gibi düşünmedi ve Tayyip Erdoğan’ı üçüncü kez Cumhurbaşkanı seçti. Kemal Bey’in değişim isteği de dahil olmak üzere toplumun verdiği tüm mesajları iyi okuyacağına ve gereğini yapacağına inanıyorum.",https://www.sozcu.com.tr/kemal-kilicdaroglu-neden-kazanamadi-wp7700165
Uğur Dündar,Zuhurat Baba’dan Tayyip Erdoğan’a kötü haber!...,06 Mayıs 2023,"Önce “Zuhurat Baba”nın kim olduğunu anlatmalıyım. Fatih Sultan Mehmet’in İstanbul’u fethi sırasında Bizanszlılar su kuyularını zehirlerler. Savaş tüm şiddetiyle yaşanırken Osmanlı ordusu susuzluk çekmeye başlar. Rivayete göre su sıkıntısının hat safhaya ulaştığı anda sırtında su kırbası, elinde su taslarıyla ak sakallı, nur yüzlü bir kişi ortaya çıkar. Bu kişiye askerler “aniden beliren, zuhur eden” anlamında “Zuhurat Baba” derler. ★★★ Sırtındaki tek su kırbası ile koskoca ordunun susuzluğunu gideren bu mübarek zat, savaşta hayatını kaybeder. Onun kanlar içinde yerde yattığını ve kırbasından sanki bir pınar gibi sürekli su aktığını gören askerler, bu kişinin Allah dostu bir ermiş olduğu ve Müslüman Türk ordusuna Allah tarafından gönderildiği düşüncesiyle oraya defnederler. ★★★ Türbesi Bakırköy’de bulunan Zuhurat Baba, özellikle cuma günleri büyük ziyaretçi akınına uğrar. ★★★ AKP’nin 3 Kasım 2002’de, tek başına iktidar olduğu seçimden önceki bir cuma günü, bu türbeye uğramış ve röportajlar yapmıştım.O günlerde türbeyi dolduran kadınlar ülkeyi 2001’deki büyük ekonomik krize sürükleyen iktidara beddualar ediyor, işsiz kalan eşleri veya çocukları için “Zuhurat Baba”dan iş bulmasını diliyorlardı.Daha açık konuşanlar ise Tayyip Erdoğan ve AKP’nin iş başına gelmesi için dua ettiklerini söylüyorlardı. ★★★ Aradan 21 yıl geçtikten sonra dün, hem cuma, hem de Hıdırellez olması nedeniyle “Zuhurat Baba”ya bir kez daha uğradım. Her zamandan daha kalabalıktı. Türbeye doğru yürümeye başladığımda çevremi kadınlar sardı. Kimi kızının evlenmesi için dilek tuttuğunu, kimiyse hayalindeki eve kavuşmak için dua ettiğini söylüyordu. Neredeyse tümünün ortak dileğiyse; “AKP iktidarında hayırlısıyla kurtulmaktı!..” ★★★ Özetle 21 yıl önce Tayyip Erdoğan ve AKP’nin gelmesi için dua edenler, şimdi gitmesi için “Zuhurat Baba”ya yalvarıyorlardı!..",https://www.sozcu.com.tr/zuhurat-babadan-tayyip-erdogana-kotu-haber-wp7675508
Uğur Dündar,Vatandaşlığımız düzmece gayrimenkul ekspertizleriyle işte böyle pazarlanıyor,24 Mayıs 2023,"Geçen hafta SÖZCÜ Televizyonu ’nda Türkiye Cumhuriyeti vatandaşlığının düzmece gayrimenkul ekspertizleriyle ne idüğü belirsiz yabancılara üç kuruşa pazarlanmasına isyan eden bir konuşma yaptım. Tamamen yurtseverlik duygularıyla dile getirdiğim gerçeklerin ardından Gayrimenkul Değerleme Uzmanları Derneği Yönetim Kurulu’ ndan bir mektup aldım. Söylediklerimi tümüyle doğrulayan bu mektubu aynen yayımlıyorum: ★★★ “Sayın Dündar, Mevcut uygulamaya göre 400.000 ABD doları değerinde gayrimenkul alan yabancılar, Türkiye Cumhuriyeti vatandaşı olabiliyor. Vatandaşlığa geçiş kısaca şöyle gerçekleşiyor: Yabancı almak istediği gayrimenkulü emlakçılar, danışmanlık şirketleri ve müteahhit firmaların yönlendirmesi ile belirliyor. Almak istediği gayrimenkulün tapusu ile Tapu Müdürlüklerine başvuru yapıyor. Emlakçı, danışman firma veya müteahhit, sistemde kayıtlı değerleme firmalarından birini kendisi seçiyor. Ancak bu seçimi yapmadan önce mesleğimizin tüm etik kuralları çiğnenerek değerleme uzmanı veya değerleme firması ile önceden değer konusunda anlaşarak bu seçimi gerçekleştiriyor. (Bu şekilde yol almayan örnekler de mevcut) Değerleme firması, gelen talebi sözleşmeli ya da kadrolu uzmanına iletiyor. Ancak önceden yapılan anlaşmaya dayalı olarak bu ekspertiz işlemi, anlaşma sağlanan ekspere yönlendiriliyor. Uzman değerleme (ekspertiz) raporunu hazırlıyor ve MKK Gayrimenkul Bilgi Merkezi AŞ (GABİM ) üzerinden talebi iletiyor. GABİM gelen değerleme (ekspertiz) raporunu Tapu Müdürlüğü’ne gönderiyor. Tapu Müdürlüğü değerleme (ekspertiz) raporundaki değer üzerinden satış tescil işlemini yapıyor. (Değerleme raporlarındaki değer 400.000 USD den az olamaz) Yabancı elindeki belgelerle ilgili kurumlar aracılığı ile T.C. vatandaşı oluyor. Dumlupınar'da, Başkomutanlık Meydan Muharebesi'nden kalma, patlamamış el bombası. Şehit kanıyla sulanmış bu kutsal topraklar, ne idüğü belirsiz kişilere düzmece ekspertizlerle pazarlanmamalı... ★★★ Peki çarpıklık nasıl oluşuyor? Çarpıklığın en önemli sebebi, GABİM’den gelen yabancı satış taleplerinin “bağımsızlık” ilkesine aykırı şekilde yabancının alacağı gayrimenkul için istediği değerleme firmasını seçebilmesi ve bu çarpıklığa Türkiye Değerleme Uzmanları Birliği (TDUB)  ile Sermaye Piyasası Kurulu”nun (SPK) disiplin süreçlerinin işletilmemesidir. Çarpıklık gerçekte 400.000 USD değere sahip olmayan bir gayrimenkulün aracı-satıcı-değerleme şirketi üçgeninde 400.000 USD olarak raporlaştırılıyor olmasıdır. Bunun en önemli sebebi mesleğimizin etik ilkelerinin hiçe sayılarak rapor değerinin alıcı/satıcı ile değerleme uzmanı/firması arasında önceden belirlenme imkanının bunuyor olmasıdır. Bazı raporlarda imzası bulunan değerleme uzmanı gayrimenkulün bulunduğu ilde dahi ikamet etmemektedir. Mesleğimizin bir diğer etik ilkesi olan raporu hazırlayan kişinin ilgili gayrimenkulü görme zorunluluğu aleni bir şekilde ve düzenli olarak ihlal edilmektedir. Örneğin ikametgahı (A) şehri olan bir değerleme uzmanının Antalya’da başkaları tarafından hazırlanmış yüzlerce/binlerce raporda imzası bulunabilmektedir. Rapor ilgili ilde liyakat sahibi olmayan kişiler tarafından hazırlanıp başka bir ilde ikamet eden bir değerleme uzmanının imzası kullanılmaktadır. Aracılar (emlakçı, müteahhit satış ofisleri veya danışmanlık şirketleri) gerçekte 200.000 dolar değerindeki bir gayrimenkul için, kendi seçtiği değerleme şirketi üzerinden hazırlattığı ekspertiz raporunda; değeri şişirip 400.000 dolar olarak belirliyor. Bu rapor, tapu müdürlüğüne iletiliyor ve  satış tescil işlemi 400.000 dolar üzerinden yapılıyor. ★★★ Yabancı parayı satıcının hesabına gönderiyor. Satıcı gerçek değer bedeli olan 200.000 USD alıyor. Aracı-satıcı-değerleme şirketi aralarında belirledikleri örneğin 50.000 dolarlık bedeli paylaşarak kalan 150.000 doları yabancıya geri vererek işlemi sonlandırıyor. Sonuç olarak: ■ Yabancı 400.000 dolar yerine 250.000 dolara T.C. vatandaşı oluyor. ■ Aracı, satıcı, değerleme şirketi/değerleme uzmanı arasında 50.000 dolarlık rüşveti paylaşıyorlar. ■ Vatandaşlık için gerekli olan 400.000 doların biraz daha üstü olan 500.000 dolar ile 2 kişi vatandaşlık işlemini yaptırabiliyor. ■ Ortaya takibi imkansız bir kara para çıkıyor. ■ Bu şekilde işlem yapan değerleme uzmanı / değerleme firması, bir rapor ücretinin 10–20 katına varan kazançlar ile bu sistemin içerisinde tutuluyor. ★★★ Gelelim bu üç kağıtçılığın sonuçlarına: ■ Türkiye Devleti’nin prestiji sarsılıyor. ■ Görevini hakkıyla yapan değerleme uzmanlarının itibari zedeleniyor, gayrimenkul değerleme  sektöründe rekabeti yok ediyor. ■ Kara para girişleri artıyor.■ Gayrimenkul piyasası spekülatif bir şekilde yükseliyor . Bazı emlak sitelerinde sadece yabancıya satış yapılan gayrimenkul projelerine rastlanmaktadır. Bu durum ilgili bölgedeki gayrimenkul fiyatlarını yükselterek T.C. vatandaşları için gayrimenkul alımını daha da zor bir hale getiriyor. ■ İstanbul’da yüzde 20’lere varan boş konut arzına rağmen ciddi bir barınma sorunu ortaya çıkıyor ve bu durum kira fiyatlarına da sirayet ediyor. ★★★ Geçiyoruz bu çarkın nasıl düzeleceğine; Yabancıya satış işlemlerinin bir an önce genelge yolu ile düzenlenerek emlakçı-danışman firma tarafından firma seçimi ortadan kaldırılmalı ve algoritma yolu ile değerleme firmaları sistem tarafından rastgele seçilmeli . Tapu Kadastro Genel Müdürlüğü ( TKGM) bünyesinde kurulacak bir dağıtım kanalı ile TDUB üyesi değerleme uzmanlarına bir algoritma ile dağıtılması sağlanmalı. Sermaye Piyasası Kurulu (SPK) ve TDUB konu kamu tüzel kurumu olmalarının gereklerini yerine getirerek ellerindeki disiplin süreçlerini daha güçlü bir şekilde işleterek bu ilişkilerin içine girmiş kişi ve kurumlara çok daha ciddi yaptırımlarda bulunmalı. SPK ve TDUB mevzuatında değerleme faaliyetlerini düzenleyen yasal mevzuat yenilenerek gevşek bir şekilde uygulanan meslekten uzaklaştırma ya da men cezalarının yanı sıra değerleme sektörü olarak tabi olduğumuz SPK mevzuatında borsada işlem gören firmaların yaptıkları usulsüzlükler ile ilgili mevcut olan hapis cezaları ve yüklü para cezaları bu işlemler için de mevzuata edilmeli ve caydırıcılık artırılmalı. Hepsinden önemlisi; vatandaşlık işlemlerinden bankacılık ve finans işlemlerine, imar planları değişikliklerinde oluşacak değer artış payından, kentsel dönüşüme dek her alanda etkisi olan değerleme mevzuatının, kendisini devlet yerine koyan şirketler tarafından yönlendirilmesinin ya da SPK tarafından çıkarılan tebliğler ile yönetilmesinin önüne geçecek bir “Değerleme Meslek Kanunu” çıkarılmalıdır. Saygılarımızla, Gayrimenkul Değerleme Uzmanları Derneği Yönetim Kurulu” ★★★ Mektup böyle... İsyanımda haklıymışım değil mi?",https://www.sozcu.com.tr/vatandasligimiz-duzmece-gayrimenkul-ekspertizleriyle-iste-boyle-pazarlaniyor-wp7693067
Uğur Dündar,Demokrasilerde en büyük güç oyuna sahip çıkan seçmendir!..,18 Mayıs 2023,"Kendisini 70’li yıllardan, Maliye Bakanlığı’nda Hesap Uzmanı olduğundan bu yana tanırım. ■ Yolsuzluğunu, hırsızlığını, haram lokma yediğini ve adının akçeli bir işe karıştığını görmedim, işitmedim. ■ Tam tersine, TRT’de çalıştığım yıllarda tüyü bitmemiş yetim hakkına el uzatanların korkulu rüyası olduğuna, devletin vergi kayıp ve kaçaklarını kovaladığına ve dudak uçuklatan rakamları bulup Hazine’ye gelir sağladığına tanıklık ettim . Kendisiyle “vergilendirilmiş kazançların kutsallığını” anlattığım söyleşiler yaptım. ■ Ailesiyle son derece mütevazı bir yaşam sürdüğünü, çocuklarına yurttaşlık görevlerini eksiksiz yaptırdığını, nüfuzunu kullanarak onlara torpil veya kayırmacılık sağlamadığını gördükçe, daha çok saygı duydum. ■ Siyasetçi olarak halkına “Ne ezen, ne ezilen, insanca, hakça bir düzen” vadettiğinde, bunu içtenlikle söylediğine inanıp takdir ettim. ■ Hangi görevde olursa olsun, müthiş bir tempoyla çalıştığını, hiç eksilmeyen bir üretim enerjisine sahip olduğunu gördüm. ■ Vatan ve bayrak sevgisinden, Atatürk ve Cumhuriyet sevdasından, kimlik siyasetini dışlayan ve terörün her türlüsünü lanetleyen anlayışından asla kuşku duymadım. ■ Hiç kimseyi ötekileştirmeyen insan sevgisine, hoşgörüsüne, kendisine kötü söz söyleyenleri bile affeden, onlarla helalleşen bağışlayıcı yüreğine şapkamı çıkardım. ■ Cumhurbaşkanı seçildiğinde, Saray’da değil,  Çankaya Köşkü’nde oturacağını ve kişisel-ailevi masraflarını maaşından karşılayacağını, üstelik bunların üzerine, bir de maaşından indirim yapacağını açıklayınca, gönülden alkışladım. ■ Beştepe’deki Külliye’yi bilim insanlarına tahsis etme projesine ve Cumhurbaşkanlığı filosundaki uçakları satarak yangın uçakları alma kararına “Helal olsun” dedim. ■ Enflasyonla mücadele programına, halktan çalınan 418 milyar doları geri getirme kararlılığına, kalıcı yabancı yatırımcıları yeniden Türkiye’ye çekme girişimlerine, yatırımı, üretimi ve ihracatı arttırıp, milli geliri hakça paylaşma kararlılığına tabii ki destek verdim. ■ Adalet Yürüyüşü’nde kendisiyle iki etabı baştan sona yürümüş ve yol boyunca konuşmuş bir yurttaş olarak hukukun üstünlüğüne dayalı bağımsız bir yargı düzenini hayata geçireceğine, Türkiye’yi tüm kurum ve kuruluşlarıyla çağdaş çoğulcu demokrasiye yeniden kavuşturacağına, düşünce ve basın özgürlüğünü hak ettiği yere getireceğine yürekten inandım. ■ Gençlere yönelik projelerini, liyakate öncelik tanıyacağını, eğitimin kalitesini ve standartlarını Batı ülkeleri düzeyine çıkartacağını, eğitimde fırsat eşitliğini sağlayacağını ve beyin göçünü tersine çevireceğini söylerken popülist vaatler sıralamadığına, üzerinde uzun uzun çalışılmış bilimsel programlara dayanarak konuştuğuna ikna oldum. ★★★ Hakkında yazılıp söylenecek daha bir yığın olumlu özelliğinin olduğunu bilmeme rağmen fazla uzatmadan sözün özüne gelmek istiyorum: Hayatı boyunca toplumunun gerçekleri öğrenme hakkından başka hiçbir güce hizmet etmemiş bir gazeteciyim. Tanık olduğum bu yönleri ve her zaman savunduğum ilkelere bağlılığı nedeniyle Cumhurbaşkanlığı seçiminde Kemal Kılıçdaroğlu’na oy verdim. Oyumun arkasındayım ve hiçbir zaman pişmanlık duymayacağım. Büyük Önderimiz Gazi Mustafa Kemal Atatürk’ün  “Umutsuz durumlar yoktur, umutsuz insanlar vardır” deyişinden aldığım cesaret ve demokrasilerde en büyük gücün “seçmen” olduğuna yönelik sarsılmaz inancımla Cumhurbaşkanlığı seçimi ikinci tur oyumu kullanmak için sabırsızlıkla 28 Mayıs’ı bekliyorum.",https://www.sozcu.com.tr/demokrasilerde-en-buyuk-guc-oyuna-sahip-cikan-secmendir-wp7687390
Uğur Dündar,Şerefsiz!..,04 Mayıs 2023,"Dünkü SÖZCÜ’ de sevgili arkadaşım Emin Çölaşan’ ın yazısını okurken içimden “Eyvah, şimdi korkunç bir sosyal medya saldırısına uğrayacak!” diye geçirdim. Çünkü Emin, Sinan Oğan ve özellikle Muharrem İnce’ nin  cumhurbaşkanlığına aday oluşlarını eleştirerek “İkisinin de alacağı oyların Cumhurbaşkanı Tayyip Erdoğan’a yarayacağını” öne sürmüş. İnce’den söz ederken “Amacı ne yapıp yapıp Recep Tayyip’i o makama yeniden seçtirmek” demiş. Yazısını da şöyle bitirmiş: “Böyleleri her seçimde ortaya çıkar, sonra nasihatını alır, ama iş işten geçmiş olur...” ★★★ Hatırlayacaksınız, Pazar günü köşemde Memleket Partisi Lideri Muharrem İnce’ ye hitaben son derece nazik bir üslupla kaleme aldığım ve onu onore etmeye özen gösterdiğim bir açık mektup yayımladım. Vay sen misin samimi duygularını yazan!.. Sosyal medyada nasıl bir trol saldırısı başladı, anlatamam. Sadece troller olsa, o kadar kafaya takmayacağım ama hakaret ve tehdit korosunun başını çeken kişi; Memleket Partisi’nin Genel Başkan Yardımcısı!..Şeref Albeniz adlı bu kişi, sosyal medya paylaşımında bana “şerefsiz” diyerek saldırmış. Tabii derhal hakkında suç duyurusunda bulunduk ama, küfürbaz birinin Muharrem İnce’nin en yakınında, büyük yetkiyle konumlanmış olmasına doğrusu çok şaşırdım. Gerçi İnce ve partisinin önde gelen isimlerinden Avukat Fidel Okan üzüntülerini ifade edip o tweeti sildirdiler ama,  “şerefsiz” sözcüğü, “Şeref” adını taşıyan biri tarafından bir kere söylenmiş oldu. ★★★ Oysa muhalefetin, özellikle de Millet İttifakı’nın yurt genelindeki mitinglerine katılan coşkulu kalabalıklar, her seferinde bize milyonların “ kavga” değil, “uzlaşma” arzusu içinde olduğunu söylüyor. İzmir’de, Van’da, Isparta’da, Sinop’ta, Erzurum’da ve Edirne’de özlem hep aynı:Uzlaşma, uzlaşma, uzlaşma... Yakın geçmişe kadar çok farklı siyasi görüşteki insanların bir araya geldiği bu mitingler, popülist politikacıların pek sevdikleri “kavganın” ve “kutuplaştırmanın” artık ikna edici bir yöntem olmaktan çıktığını gösteriyor. Zira kavganın en sertini ve pisini, sosyal medyada, utanma duygusundan yoksun troller ve robotlar yapıyor. Bilge dostum Haluk Şahin’in dediği gibi; bu durumda konuşmak, anlaşmak, uzlaşmak gerçek insanlara kalıyor. Utanma duygusu, insafı, vicdanı ve kalbi olan insanlara... Bunun önderliğini yapan politikacıların değeri artıyor, kavgacıların ve ağız dolusu hakaret savuranların ise (hangi partiden olursa olsun) düştükçe düşüyor. ★★★ Neyse ki sevgili Emin Çölaşan sosyal medyada bir hesaba sahip bulunmuyor. Yoksa ne kaypaklığı kalırdı, ne de şerefsizliği!..",https://www.sozcu.com.tr/serefsiz-wp7673324
Uğur Dündar,19 Mayıs kimlerin bayramı?..,19 Mayıs 2023,"19 Mayıs , “ Milli Mücadele ’den söz ederken “Keşke Yunan kazansaydı ” diyen feslilerin ve onların peşinden gidenlerin değil, 1912 yılında oğlu Mehmet henüz 8 yaşında iken Balkan Savaşı ’na katılmak için köyünden ayrılan, Galiçya, Hicaz, Yemen ve Kafkasya’da 11 yıl cepheden cepheye koşarak çarpıştıktan sonra Başkomutan Meydan Muharebesi’ne katılmak için geldiği Dumlupınar’da 19 yaşındaki Alay Sancaktarı oğlu Mehmet Onbaşı ile karşılaşıp kucaklaşan, ancak 31 Ağustos 1922 günü, oğlunun kollarında Yunan kurşunuyla şehit düşen Çetmili Kara Ali Çavuşların...9 Eylül 1922 günü İzmir’e giren birliklerin başında şanlı sancağımızı taşırken şehit olan Mehmet Onbaşıların... Ve onları her nefes alışlarında minnet ve rahmetle ananların bayramıdır. ★★★ 19 Mayıs, “Yunan’la savaş mı? Ne savaşı? Kimse Yunan’la savaşmadı ki” diyenlerin değil, 30 Ağustos Zaferi’nden söz ederken “Neyimiz varsa, eğer bağımsız bir devlet kurmuşsak, hür vatandaşlar olmuşsak, şerefli insanlar gibi dolaşıyorsak, yurdumuzu Batı’nın, vicdanımızı ve düşüncemizi Doğu’nun pençesinden kurtarmışsak, şu denizlere bizim diye bakıyor, bu topraklarda ana bağrının sıcaklığını duyuyorsak , belki nefes alıyorsak, hepsini, her şeyi 30 Ağustos zaferine borçluyuz ...” diyen Milli Mücadele’nin anıt isimlerinden Falih Rıfkı Atay’ların ve ana bağrının sıcaklığını hissettiren topraklarda yatan tüm kahraman şehitlerimizin aziz hatıralarını minnet ve rahmetle yad edenlerin bayramıdır. ★★★ 19 Mayıs,  30 Ağustos Zaferi’nin kazanıldığı, her karışı şehit kanlarıyla sulanmış kutsal toprakları unutulmaya terk edip, Dumlupınar’a genç kuşakların gelmesini engellemek için iki kişinin rahatça konaklayacağı bir tesisi bile yapmamakta direnenlerin, hızlı trenin bırakın orada durmasını, Dumlupınar’dan geçerken düdük çalmasını engelleyenlerin değil, Çetmili Kara Ali Çavuş ve oğlu Onbaşı Mehmet’in tasvir edildiği “Baba Oğul” anıtlarının yer aldığı Dumlupınar Şehitliklerini inşa edenlerin bayramıdır. ★★★ 19 Mayıs, tahtını korumak uğruna vatan topraklarını emperyalistlerin işgaline açan, sıkışınca da İngiliz zırhlısına binip kaçanların ve onun ardından düzmece kahramanlık hikayeleri yazanların değil, askerlerine “Size ölümü emrediyorum” diyerek emperyalistlere karşı vatan topraklarını ölümüne savunanların bayramıdır. ★★★ 19 Mayıs, emperyalizmin coğrafyamızdaki haritaları değiştirmek, kendisine direnen ülkeleri bölüp parçalamak hedefiyle hazırladığı Büyük Ortadoğu Projesi (BOP) eş başkanlığını üstlenenlerin değil, emperyalizmin güçlü ordularını yenip, ulusunu bağımsızlığına kavuşturduktan sonra “ Yurtta barış, dünyada barış” diyen, zorunlu olmadıkça savaşı cinayet olarak gören, asrının en büyük lideri Mustafa Kemal’in askerlerinin bayramıdır. ★★★ 19 Mayıs, devlet dairelerinden T.C. ibaresini kaldıran, öğrenci andını yasaklayan, 23 Nisan, Cumhuriyet ve Zafer Bayramlarında bir bahane uydurup Anıtkabir’e gitmeyen, söylem milliyetçilerinin değil, bu çok anlamlı günlerde Ata’sına koşup ziyaretçi rekoru kırdıran Atatürk milliyetçilerinin bayramıdır. ★★★ 19 Mayıs, Samsun’da yaktığı bağımsızlık meşalesiyle ulusuna ışık tutan ve onu aydınlık yarınlara taşıyan Mustafa Kemal’in devrimi başlattığı gündür. ★★★ Ne mutlu Büyük Önder Gazi Mustafa Kemal Atatürk’ün izinden gidenlere ve onun eşsiz emaneti laik, demokratik Cumhuriyet’e canı pahasına sahip çıkanlara... 19 Mayıs Atatürk’ü Anma, Gençlik ve Spor Bayramımız kutlu olsun. Yaşasın Türkiye Cumhuriyeti...",https://www.sozcu.com.tr/19-mayis-kimlerin-bayrami-wp7688511
Uğur Dündar,Bayramlar ve çocuklar...,28 Haziran 2023,"“ Sabah erkenden çıkmıştım evden. Sıcak bir gün olacağı daha o andan belliydi. Arabamı çalıştırdım, yola çıktım... Güzel bir gün olacaktı, hissediyordum. Ataşehir, Kozyatağı, Göztepe Köprüsü... Acelem yoktu, sakin sakin sürüyordum. Hedefim Kadıköy’dü. Her geldiğimde yeni bir özelliğini keşfediyordum Şehr-i İstanbul’un. Oysa 25 yıl yaşamıştım buralarda, çok yerini avucumun içi gibi bilirdim. Bu şehri terk ettikten sonra, her yeni gelişimde İzmir’e döndüğüm için kendime teşekkür etmiştim. Acaba bu sefer de aynısı olacak mıydı? İstanbul’un yaşaması mı, yoksa tatil için arada gelişleri mi güzeldi, karar veremedim. ★★★ Kadıköy sahilde İSPARK’a park ettim arabamı, fotoğraf çantamı omuzuna astım, Karaköy iskelesine doğru ilerledim. Bu benim en sevdiğim nostaljimdi; Kadıköy’den şehir hatları vapuruna binmek, Sirkeci’ de inmek, Eminönü, Mısır Çarşısı, Tahtakale, Bab-ı Ali yokuşundan Sultanahmet . Ardından her defasında farklı sokaklardan Karaköy’ e yürümek, balık ekmek, sonrasında Güllüoğlu’nda fıstıklı baklava eşliğinde havuç dilimi ziyafeti ve şehir hatları ile tekrar Kadıköy’e dönüş . Bazen Karaköy’ de balık ekmeği pas geçip, Kadıköy ’de kokoreç ve midye tava tercih ettiğim olurdu. Bu arada bolca fotoğraf elbette. İstanbul beni hiç üzmemişti, hep en güzel fotoğraflarını veriyordu bana.   ★★★ İskeleye geldiğimde Karaköy vapuru uzaklarda belirmişti. Demek ki 10-15 dakikam vardı . Her zaman yaptığım gibi, mis kokan Kadıköy simidinden aldım iki tane. Biri kendime, diğeri martılara. Turnikelerden geçtim, boş banklardan birine oturdum. O sırada cep telefonuma bir mesaj düştü. Mesaj gurbetteki kuzenimdendi. Babasının eski fotoğraflarını karıştırırken benim bir fotoğrafımı bulmuş, cep telefonuyla çekip bana göndermişti. Uzun uzun baktım fotoğrafa, daldım gittim. Cevap yazacak oldum, elim varmadı! Gözlerim buğulanmıştı... ★★★ Vapurun yanaştığını, içerideki yolcuların hareketinden anlamıştım. Yerimden kalktım, vapura doğru yürüdüm. Aklım hala telefondaki fotoğraftaydı. İskele ile vapuru birleştiren tahta rampadan vapura bindim. Her zamanki gibi en üst katın arka tarafındaki açık alana çıktım ve uzun bankların en ucuna, denize en yakın yerine oturmak istedim. Bankın üzerinde az önce inen yolcuların bıraktıkları boş meşrubat kutularını ve çöp poşetlerini aldım birkaç metre ötedeki çöp kutusuna attım ve oturdum. Fotoğraf makinemi çıkardım, birkaç ısınma pozu çektim. Vapur yavaş yavaş dolmaya başlamıştı. Tam karşıma, elinden tuttuğu 4-5 yaşlarında bir erkek çocuğuyla genç bir anne oturdu. Eski fakat çok temiz giyimleri yaşam mücadelelerinin önemli ipuçlarını veriyordu; kanaatkâr ve ailesine düşkün genç bir anne ve oğlu . Çocuğun hafif uzun, dalgalı, tertemiz ve özenle taranmış saçları rüzgârda uçuşurken, iri açık kahverengi gözleri kucağımdaki kameraya kilitlendi, Tam kare bir gövde ve 70-200 mm objektif! Çocuk kameradan arada sırada gözünü ayırıp bana bakıyordu. ‘ Acaba ne düşünüyor’ dedim içimden çocuğa gülümseyerek. Çocuk bu ilgiden utanarak annesinin mantosunun altına gizlenmeye çalışıyordu. Annesi, çocuğun dağılan saçlarını elleriyle düzeltiyor, arada yanağını okşamayı da ihmal etmiyordu. ★★★ Vapur hareket etmişti, Kadıköy rıhtımdan ayrılıp biraz açığa geldiğinde, aldığım simitlerden birinden bir parça koparıp ısırdım. Çocuğun bakışlarının bu kez elimdeki simide kaydığını fark ettim. Bir parça daha koparıp ona uzattım; ‘Simit ister misin?..’ Çocuk utangaç tavrını sürdürerek annesine baktı. Bakışlarındaki ‘Alabilir miyim’ sorusu öylesine netti ki, annesi ‘olur’ anlamında başını çocuğa doğru salladıktan sonra bana dönüp ‘Teşekkür ederiz’ dedi. Çocuk simidi alıp hemen bir ısırık aldı. Ben, ikinci simitten büyükçe bir parça kopardım, sonra küçük küçük parçalara bölüp, vapurun etrafını saran martılara atmaya başladım. Bu ziyafetten haberdar diğer martılar çoğalarak “an”ın tadını çıkarmaya başlamışlardı. Çocuğa döndüm; ‘Sen de atmak ister misin?..’ Çocuk elindeki simidi göğsüne doğru sıkıca bastırdı. Anlamıştı, çünkü soru yanlıştı. Martıların simidinden bir parça koparıp ‘Bunları atmak ister misin?’ diyerek soruyu tekrarladım. Şimdi olmuştu. Gülüşüyle, biraz önce sıkıntıdan pembeleşmiş yanaklarının her iki yanındaki gamzeler daha da belirginleşmişti. Hemen yerinden kalktı ve o da martı ziyafetine katıldı. Martılar yemeklerini daha havadayken her kaptığında annesine dönüp gösteriyordu ‘Anneee gördün mü?’ Bankın üzerine dizilmiş küçük simit parçalarını teker teker alıp martıları sevindirirken, arada kendi simidinden de ısırık almayı ihmal etmiyordu. Elindeki parçaları çok uzağa atamadığından bazen martılar çok yakınına kadar geldiğinde korkuyor, annesine doğru kaçıyor, sonra aldığı zevk ağır basıyor ve tekrar devam ediyordu. Simitler bittiğinde annesinin yanına tekrar oturdu; ‘Anneee nasıl yedirdim kuşlara, gördün mü? – Gördüm! Anne, yine o oyuncakçıya gidelim mi? – Oradan geçeceğiz zaten. Ama ben o yerde takla atan arabaya bakmak istiyorum. – Tamam bakarsın. Anneee bizim çok paramız olunca alır mıyız ondan? – Şşşşş, böyle şeyler konuşulmaz, ben sana ne demiştim? Tamam anne!..’ ★★★ ‘Tamam’ sözünden sonra çocuğun boynunu büküp başını annesinin göğsüne dayaması, beni alıp yine çok eskilere götürmeye yetmişti. ‘Acaba’ dedim içinden, çocuğun sözünü ettiği yer tahmin ettiğim yer miydi; Sirkeci iskeleden, Yeni Cami meydana çıkan alt geçit? Oradan her geçişimde böyle oyuncaklar gözüme çarpardı. Bir ipe asılı, havada daireler çizerek kanat çırpan kuşlar, yerde bir yere çarptığında takla atan, ama her defasında dört tekerleği üzerine düşen arabalar, daha neler neler... ‘İnşallah öyledir’ diye dua ettim içimden. Vapur uğradığı Karaköy’den Sirkeci’ye doğru kalkmıştı, umutlandım. Kalabalığa kalmamak için hemen yerimden kalktım, iniş kapısına doğru ilerledim. Sirkeci”de iskeleye yanaştığında vapurdan indim ve uzak bir yerden onları beklemeye başladım. Birkaç dakika sonra işte görünmüşlerdi. Ve evet, tahmin ettiğim gibi o alt geçide doğru ilerliyorlardı. Hızlandım ve alt geçidin merdivenlerini hızlıca indim. Üç dört dükkân sonra çocuğun sözünü ettiği arabalar yerde hareket ediyorlardı. Merdiveni gözlemeye başladım. Merdivenin başında göründüler, geliyorlardı. Yanımda duran satıcı esnafın kulağına bir şeyler söyledim. Esnaf, önce şaşkın bir bakışın ardından ‘tamam’ dercesine kafasını salladı. Görünmemeye ve dikkat çekmemeye çalışıyordum, aynı zamanda endişeli gözlerle nasıl olacak diye olanları takip ediyordum. ★★★ Çocuk takla atan arabaları uzaktan gördüğünde annesinin elini çekiştirerek dükkânın önüne kadar sürükledi. Kadın yanına geldiğinde esnaf her zamankinden farklı olarak daha kısık bir sesle bağırmaya başlamıştı , ‘Haydi çocuklarınızı sevindirin, siftahı yapandan sondaki sıfırı almıyoruz, kaçırmayın bu fırsatı, yirmibeş yerine ilk alana ikibuçuk lira, haydi abla kaçırma fırsatı, ilk sen alırsan ikibuçuk  lira!..’ Boşuna burada esnaf olmamış diye geçirdim içimden, bu kadar mı pratik çözüm bulunabilir? Kadın birkaç kez sordu fiyatını, yanlış anlamadığını öğrenince yüzündeki gülümsemeyle cüzdanından üç tane elli kuruş, bir tane de bir lira çıkarıp uzattı. Ben, çocuğa kilitlenmiştim. Çocuk annesinin bacaklarına sarılmıştı ‘Alıyor muyuz anne?..’ Evet cevabını aldığındaki çocuğun olduğu yerde sevinçten zıplamaya başlaması, çocuk sevinmesi diye bir şeyin varlığını derinlerimde tekrar hatırlamıştı bana . Esnaf, kutusundaki yeni oyuncağını çocuğun eline tutuşturdu. Anne ve oğlu oradan uzaklaşırken, cebimden çıkardığım yirmibeş lirayı esnafa uzattım. Kelimeler düğümlenen boğazımdan zor çıkmıştı ‘Teşekkür ederim dostum!..’ Esnaf da karşılığında elindeki iki buçuk lira bozukluğu bana uzattı. Aldım ve oradan ayrıldım. ★★★ Yeni Cami Meydanı’na çıktığımda boş gördüğüm bir banka oturdum. Telefonumu çıkardım. Kuzenimin gönderdiği, beş yaşlarımdaki, tek katlı ve tek odalı evimizin bahçesinde tulumbadan su çeken dalgalı sarı saçlı, kahverengi gözlü çocuğun fotoğrafına bir daha baktım ve mırıldandım ; ‘Neredeeen, nereye!..’ Kalktım. Tüm hücrelerimde hissettiğim o sonsuz huzurla Mısır Çarşısı’ na doğru yürürken elimdeki bozukluklara şöyle bir baktım ve gülümsedim; dönüşte martıların simit parası çıkmıştı!..” ★★★ Değerli okurum Sebahattin Demir’ in  bu çok etkileyici anısını okurken, çocukluğumun bayramlarını, ellerini  öptüğümüz büyüklerimizin bizi sevindirdikleri “anları” anımsadım. Sarı saçlı, mavi gözlü küçük çocuğun iyi bir bayram harçlığı aldığında sevinçten havalara sıçrayışını görür gibi oldum, gözlerim buğulandı... Anne ve babalarının yaşadığı ekonomik sıkıntılar nedeniyle bayramlarını mutsuz geçiren bahtsız çocuklarımızın sayısında inanılmaz artışlar var. O nedenle varsa eğer imkanınızı, bahtsız çocuk sayısını azaltmak için kullanmanızı, çocuk sevindirmenin tarifsiz iç huzurunu yaşamanızı öneriyorum. Güzel bayramlar, sağlık ve mutluluklar diliyorum...",https://www.sozcu.com.tr/bayramlar-ve-cocuklar-wp7727416
Uğur Dündar,Aziz Yıldırım...,25 Haziran 2023,"Hiç unutmuyorum kötü haber, 17 Ocak 2014 Cuma günü akşam saatlerine doğru gelmişti. 18 Ocak 2014 Uğur Dündar, hapis cezası keşinleşen Aziz Yıldırım’ın yanında... FETÖ’nün talimatları doğrultusunda hüküm verdiği öne sürülen Yargıtay 5’inci Ceza Dairesi, Fenerbahçe Başkanı Aziz Yıldırım’ın hapis cezasını onamıştı.Karara göre; daha önce şike kumpasından 1 yıl süreyle cezaevinde kalan Başkan, 3 yıl, 8 ay 15 gün daha demir parmaklıkların ardında yatacaktı! Hukukçular, Aziz Bey’in, pazartesi sabahı yeniden cezaevine girebileceğini söylüyorlardı. Böylece şike kumpası operasyonlarının yapıldığı 3 Temmuz 2011 tarihinden itibaren eşi görülmedik bir kenetlenmeyle Başkan ve yönetimine sahip çıkan Fenerbahçe camiası için zorlu bir süreç daha başlıyordu… ★★★ O gece neler yaşanabileceğini düşünmekten uyuyamadım. Ertesi sabah yalnız olmadığı mesajını vermek için, erkenden Ülker Arena’ya gittim.Oraya girerken FETÖ’cü savcıların beni de tutuklamak için fırsat kolladıklarını ve bu ziyaretimi bile vesile yapabileceklerini biliyordum. Salonda buluştuğumuz Aziz Bey’in çevresinde her zaman görmeye alışık olduğumuz kalabalık yoktu. “Başkan seni böyle bir günde yalnız bırakamazdım. O nedenle geldim” deyince, gözleri buğulandı. (Kendisiyle hastanede yatarken polisleri atlatarak gizlice buluştuğumuzda ve Metris Cezaevi’ne gittiğimde de hep buğulu gözlerle konuşmuş, bu çabalarımı asla unutmayacağını söylemişti.) Tribünde yan yana oturarak Tarsus Belediyespor ’la oynayan kız basketbol takımımızı destekledik. Açık farkla kızlarımızın kazandığı maçın ardından önemli bir görüşme için içeriye geçtik… ★★★ Avrupa basketbolunda çığır açan, 13 yıl boyunca koçluk görevini üstlendiği Panathinaikos’u beş kez Euroleague Şampiyonu yapan, Avrupa’nın en iyi koçu seçilen Zeljko Obradoviç, Fenerbahçe’deki ilk sezonunu geçiriyordu. Ancak yaşanan olaylar nedeniyle şaşkın durumdaydı. Zira kendisine güvenerek geldiği Başkan Aziz Yıldırım, yeniden cezaevine girmek üzereydi . Her halinden sıkıntı içinde olduğu anlaşılıyordu. Öyle ya, istediği takımı kuramamış, büyük umutlarla koçluğunu üstlendiği Fenerbahçe’de pırıltılı kariyerini tehlikeye atma riskiyle karşı karşıya kalmıştı. Dikkatle bakınca alnından ter taneciklerinin süzüldüğünü gördüm. Başkan sorunları görüşmek üzere onun odasına girince, izin istedim.  “Olur mu Uğur Bey, sizden bir saklımız mı var? Lütfen siz de bulunun” deyince, Fenerbahçe’nin eski basketbolcusu Mirsad Türkcan’ın tercümanlık yapacağı toplantıya katıldım…” ★★★ Okuduğunuz satırları 2020 yılında bu köşede yayımladım.Kumpas sürecinde Aziz Bey hakkında daha birçok destek yazısı kaleme aldım, televizyonlarda coşkulu konuşmalar yaptım.. Kumpaslara karşı Fenerbahçe camiasının Aziz Yıldırım’ın çevresinde kenetlenerek sergilediği muhteşem direniş destanını anlattığım son yazım, 3 Temmuz 2022 günü, yani bir yıl önce, köşemde yer aldı. Peki bunları yazdığım için pişman mıyım? Asla!.. Anlattığım olaylar bugün yaşansa, yine aynı duruşu sergiler, yine cezaevine girmeyi bile göze alır mıyım? Hiç düşünmeden; evet!.. Neredeyse tek başına kaldığı gün yanında dimdik duran Uğur Dündar’a buğulu gözlerle bakıp minnettar olduğunu söyleyen, ancak önceki gün düzenlediği basın toplantısında; Fenerbahçe Yüksek Divan Kurulu Başkanı olarak Fenerbahçe Başkanı Ali Koç’a engel çıkarmadığım, yoluna taş koymadığım için bana tehditler savuran Aziz Yıldırım’ ı asla yalnız bırakmazdım!.. Çünkü bunları bir beklentiyle değil, doğru olduğuna inandığım için yapıyorum.Doğruları ve ortak değerlerimizi savunmak, siyaset yapmak ise dün de bugün de sadece doğruları savunuyorum.",https://www.sozcu.com.tr/aziz-yildirim-2-wp7724663
Uğur Dündar,Adaletin bekçileri çakallara karşı!..,09 Haziran 2023,"Çakalın biri aç kalınca kasabaya inmiş. Sütçünün süt çanağını devirerek sütü içmiş, fırıncının tezgâhından ekmeği yemiş, nihayet bir kasabın vitrininden kocaman bir but kapıp güzelce mideye indirmiş. Çakalın ve etin kokusunu alan kasabanın tüm köpekleri toplanmış, çakalı yakalamak için ardından koşturmuşlar. ★★★ Çakal önde, köpekler arkada, amansız bir kovalamaca başlamış ama bir süre sonra, sütçünün köpeği yorulup takibi bırakmış. Biraz daha geçince bu sefer fırıncının köpeği, nefes nefese kalıp, takipten vazgeçmiş. En son, kasabanın çıkışına yakın bir yerde, kasabın köpeği de pes etmiş ve yorgunluktan dili bir karış dışarıda geriye dönmüş. ★★★ Çakalın arkasında kala kala bir tek demircinin köpeği kalmış! Çakal önde demircinin köpeği arkada müthiş kovalamaca sürerken, kasabadan çıkılıp kırlara, oradan da tepelere varılmış. Nihayet çakal da yorgunluktan dayanamayıp durmuş ve demircinin köpeğine öfkeyle seslenmiş; “Yahu arkadaş, sütçünün sütünü içtim tamam, fırıncının ekmeğini yedim o da tamam, hadi kasabın etini kaptım ama buna rağmen onlar bile pes edip bırakmışken, ben demirciye ne yaptım ki ayrılmıyorsun peşimden?..” ★★★ Demircinin köpeği hiç düşünmeden şu cevabı vermiş; “Seni cezalandırmam için bana zarar vermen şart değil. Sen, başkalarına zarar verdiğin için suçlusun. Ötekiler çıkar peşinde koşabilirler. Ama ben adalet için senin peşini bırakmıyorum!..” ★★★ Kıssadan hisseye gelince; Çakallar, demircinin köpeği gibi ‘’yalnızca hak peşinde koşanları’’ asla anlayamayacak, hatta yaptıklarını aptalca bulacaklar. Ama çakalların karşısında adaletin bekçileri de her zaman var olacak ve sonunda mutlaka onlar kazanacaklar!..",https://www.sozcu.com.tr/adaletin-bekcileri-cakallara-karsi-wp7708570
Uğur Dündar,Gidemediğin yer senin değildir!..,15 Haziran 2023,"SÖZCÜ Televizyonu için Kemal Kılıçdaroğlu ile yaptığımız söyleşide , CHP liderinin seçim yenilgisinin nedenlerini açıklarken, dile getirdiği şu tespit, çok dikkat çekiciydi. “1, 2 ve 3 sandığın bulunduğu yerlere, yani Anadolu kırsalına gidememişiz! Cumhur İttifakı, o sandıklardaki büyük oy farkıyla seçimi kazandı!..” Kemal Bey’i dinlerken bir an için 70’li yılların ilk yarısına gittim. ★★★ “...Sonbaharda başlayıp neredeyse ilk yaza kadar karın yağdığı, yolların kapandığı, dünyayla iletişimin güç bela kurulduğu bir yere gelmiştik. Jared Diamond, “Guns, Germs and Steel -Tüfek, Mikrop ve Çelik” adlı eserinde; bazı milletlerin ya da bazı insanların diğerlerinden daha ileri medeniyetler kurabildiğini anlatır. Yazar eserinde, bir bölgenin geri kalmışlığının ne yerli halkın aptallığına ne de tembelliklerine bağlanamayacağını bilimsel yollarla açıklar. Diamond’ın açısından baktığımızda Doğu Anadolu’daki o yörenin geri kalmışlığına gösterebileceğimiz başlıca neden (diğer birçok etmenin, siyaset yanlışlarının, kötü yönetimlerin ve ihmalin yanında) coğrafya idi. Burada yaşayanlar yılın büyük çoğunluğunu karın altında geçiriyorlardı. Unutkan kar, bir türlü gitmek bilmiyordu. İnsanlar aylarca dünyadan uzak kalıyorlardı. ★★★ Değişik bir şey yapmak isteseler bile adım atacak yerleri yoktu. Yüzyıllar boyunca bu yerler uygarlıktan yoksun kalmıştı. Merkezlerden uzak, güç ulaşılan bu bölge, Doğu Anadolu’nun en geri köşeleri arasındaydı . Ne okul, ne sağlık ocağı, ne de elektrik vardı köylerde. Yol az, ulaşım yok denecek düzeydeydi. İnsanlar, dedelerinden kalan derme çatma, küçücük evlerinde ömür tüketiyorlardı. Toprağın içine oyulmuş mağaramsı yerlerde yaşayanlar bile vardı. ★★★ Uzağı görmek istediklerinde; bir yığın beyaz görüntüden, buzla kaplı dağ doruklarından, kardan, tipiden, kargalardan başka bir şey göremezlerdi. Zaten bunlara bakıp hayal kurmak da mümkün değildi. Özgür düşünme, yaratıcılık ve bunun gibi insanlığı değişime ve gelişime yönelten temel güdüler bastırılmış oluyordu o coğrafyada. Sonrası malum, yüzlerce, binerce yıllık ne kadar feodal inanç, efsane  varsa içselleştiriyordu oranın insanları. Böylece kendi feodal düzenlerini yıkmayı başaramıyorlar, hâlâ ağa, şeyh, töre ile uğraşıyorlardı. Cahil kalmaları, kültürden, ilimden, bilimden uzak olmaları kaçınılmazdı. Toprak kısır, iklim sertti. Taşlı tarlalar bereketsizdi. Geniş dağlık alanlar bu köyleri birbirinden ayırıyordu. ★★★ Yıllar önce Sibirya’da yaşayan bir Rus öğretim görevlisiyle tanışmıştım. Aslında ailesinin Kırımlı olduğunu ama dedesinin Sibirya’ya sürgüne gönderilenler için okul ve tiyatro salonu yapımında çalıştığını söylemişti. 1900’lü yıllar... Sibirya... Stalin... Sürgün ve tiyatro salonu... Hepsi aynı cümlenin içinde...  Burada yaşayan insanlara; ‘Söyle bakalım şimdi güzel kardeşim, en son ne zaman tiyatroya gittin?” diye sorsam, eminim “Bu adam ne diyor?” dercesine yüzüme şaşkınlıkla bakarlardı. Osmanlı Devleti’nin çöküşünün temelinde  yatan  en önemli nedenlerden biri  Rönesans’ın, o büyüleyici aydınlanma çağının ve sanayi devriminin bu topraklara uğramamış olmasıydı... Böylece toplumsallıktan bireyselliğe geçişte yapılan yanlışlar ve kopyacı Batıcılığın Doğu üzerinde bıraktığı onarılmayan hatalar, buralarda çok belirgin bir şekilde görülüyordu. ★★★ Karayolları şefinin hazırladığı yemek masasında oturan kamu yöneticilerinin neredeyse tümü, Batı illerimizde görev yaparken rüşvet, yolsuzluk, taciz gibi suçlardan soruşturma geçirmiş kişilerden oluşuyordu. Başkent, bu diyarlara  sürgün yeri olarak bakmış, kurtulmak istediği sicili bozuk kişileri buraya göndermişti. Misafirhaneye girerken kapıda karayollarının ülkemizdeki öncüsü Halil Rıfat Paşa’ nın kocaman harflerle yazılı; “GİDEMEDİĞİN YER SENİN DEĞİLDİR” sözünü okudum. Bu söz beni adeta çarptı. Zira biz, Ahmet Kutsi Tecer’ in; “Orada bir köy var uzakta. Gitmesek de görmesek de O köy bizim köyümüzdür” dizeleriyle büyümüş bir kuşaktık. Hakikaten sarsıldım. Fakat asıl sarsıntıyı gece yaşadım. Karayolları misafirhanesinde mükellef bir masa hazırlanmıştı. Çok çalışkan, özverili bir insan olan Karayolları bölge şefi, Zap Suyu’ndan balık tutturmuş, masayı çeşit çeşit yemeklerle donatmıştı... Amacımız, Süvari Halil Geçidi’ni aşıp Beytüşşebap’a inebilmekti . Geçit sürekli karla kaplı, amansız kış koşullarının hüküm sürdüğü, kar kalınlığının zaman zaman beş-on metreyi bulduğu bir tepe... Rakım çok yüksek... ★★★ Akşam misafirhanede oturduk masaya. Vali, asker ve polis dışında neredeyse tüm kamu temsilcileri gelmiş... Aralarında bir de eşkıya var. İsmi; Aziz Demir, lakabı ‘Azo’. İlkokulu bitirememiş. 15 çocuğu varmış. Bu kişi vaktiyle bildiğimiz dağ eşkıyasıymış. Üstelik çok namlıymış. “Azo geliyor,” dendiğinde, sokaktakiler çil yavrusu gibi evlerine dağılırlarmış. Sonra teslim olmuş Azo, cezaevinde yatmış, aftan yararlanıp çıktıktan sonra müteahhitliğe başlamış. Görünürde takım elbiseli, kravatlı, yelekli, düğmeleri ilikli Azo, dış görünümüyle olduğu kadar tavırlarıyla da kamu temsilcilerinin yanında beyefendi kalan bir insan . Hoş beşten sonra içkiler içilmeye başlandı. Karayolları şefi dimdik duruyor. Eşkıya da öyle... Derken, ötekilerin hayat hikâyelerini öğrendik. Ağzımız açık kaldı. Kimi sekreterine tacizde bulunmuş, kimi rüşvetten yakalanmış... Teker teker hepsi sarhoş oldu. Kusanlar mı dersiniz, sızıp kalanlar mı?.. ★★★ Gecenin bitiminde üç kişi ayaktaydık. En başta eşkıya... Ceketinin düğmesini bile çözmedi. Karayolları şefi de nasıl başladıysa öyle bitirdi geceyi. Yatmaya giderken ekipteki arkadaşlara, “Baksanıza, eşkıya diye bilinen adam bile bunların yanında çok beyefendi kalıyor. Aman dikkat edin de başınıza bir şey gelmesin!” dedim. Hâlbuki devletin, sorunlarla dopdolu, geri kalmışlık sancısıyla kıvranan bu bölgeye bir yığın sabıkası olan bu adamları göndermek yerine, pırıltılı, gelecek vaat eden elemanları, hem de yüksek maaşla tayin etmesi gerektiğini düşündüm. Ne yazık ki yıllardır tam tersi yapılmış ve devlet, kurtulmak istediği kişileri bölgeye göndermiş. Oradaki insanlar dışlanmış olduklarını, ikinci sınıf vatandaş muamelesi gördüklerini düşünmezler mi? Böyle giderse yıllar sonra nelerin olabileceğini, hangi büyük sorunlarla karşılaşabileceğimizi az çok görür gibi oldum. Ve elimden geldiğince, gücümün yettiğince bu gerçeği Türkiye’ye duyurmaya, yayınlarımda ülke yöneticilerini uyarmaya çalıştım. Kolay değildi. Yayınlanacak programlar TRT’de üç kez denetimden geçiyordu. Kamu kurumu TRT’nin sansürcü koşulları altında yurdumuzun gözden ırak kalan köşelerindeki bu gerçekleri gözler önüne sermem nedense birilerini rahatsız ediyordu. O nedenle Hakkâri’de yalnız değildim. İstihbaratçılar beni ve ekibimi gölge gibi takip etmişti. İstihbarat raporları TRT ekibinden önce Ankara’ya ulaşmıştı. Suçum (!) halkın sesi olmam, düzendeki eksiklikleri göstermemdi. “Bu cennet ülkede niçin bu sorunlarla boğuşup duruyoruz?” diye sormam bazı  kademelerde rahatsızlık uyandırmıştı. Hatta TRT’nin muhbir bir denetçisi, sansür mekanizmalarıyla yetinmemiş, yayın bandını koltuğunun altına alıp, doğruca Milli  Güvenlik Kurulu’nun yolunu tutmuştu . İhbar, ispiyon, iftira ve karalamalarla aşağıya çekilmek, iş yapamaz hale getirilmek  isteniyordum. Ama neyse ki, Özdemir İnce gibi, beni anlayan, bu haberleri yurtsever duygularla yaptığımı bilerek arkamda duran, değerli meslek büyüklerim vardı da, programlarımı denetim kıskacından geçirebiliyordum... ( Hasan Baran’ın yazdığı, Kırmızı Kedi Yayınevi’nden çıkan Hayatımın Sırları romanından )” ★★★ Söyleşimizde Kemal Kılıçdaroğlu’nun “ Demek ki Anadolu kırsalına gidememişiz” deyişi, Halil Rıfat Paşa’nın “ Gidemediğin yer senin değildir” sözünü bir kez daha doğruluyordu. Üstelik Karayolları misafirhanesinde yaşadığımız o gecenin üzerinden yarım asır geçmiş olmasına rağmen!..",https://www.sozcu.com.tr/gidemedigin-yer-senin-degildir-wp7714390
Uğur Dündar,Değişim rüzgârları,14 Haziran 2023,"Dün , Fenenerbahçe Kongre Üyesi bir pilot dostum, kazandığımız Türkiye Kupası’nı kutlamak için ziyaretime geldi. Sohbetimizin bir yerinde pilotlar ile siyasetçiler arasındaki benzerliğin ne olduğunu sordum. Hiç düşünmeden “ rüzgar ” dedi. “Biz pilotlar uçağın kalkış ve inişinde rüzgârın hangi yönden estiğini öğrenip, dikkate alırız. Eğer buna dikkat etmezsek uçak havada tutunmakta zorlanır, hatta çakılabilir!..” ★★★ Siyasetçiler için önem taşıyan rüzgarın da “ seçmenin beklentileri ” olduğunu söyledi. Siyasi partiler ve liderlerinin toplumun beklentilerini karşılayamamaları halinde seçimi kazanamayacaklarını belirttikten sonra, sözlerini şöyle sürdürdü: “ Seçmenin verdiği mesajı önemsemeyen liderler, rüzgarı dikkate almayan pilotları bekleyen akıbete uğrarlar ve sandığa çakılırlar!. . “ ★★★ Pilot dostum gittikten sonra, elektronik posta kuruma gelen iletileri okumaya başladım. Rüzgar orada da esiyor, CHP’ye verdikleri desteğin sonuç getirmemesi nedeniyle hayal kırıklığına uğrayan seçmenler, değişim taleplerini dile getiriyorlardı. ★★★ İçlerinden çok etkileyici birinin, değerli okurum Kerim Öztürk ’ün mesajını burada paylaşıyorum: “Uğur Bey, Yaşım 85... Kendimi bildim bileli CHP’ye oy veririm. Merhum “Karaoğlan” Bülent Ecevit’in kısa süreli seçim başarılarını bir yana bırakırsak, hayatımda iktidar olduğumuzu göremedim. Bu gidişle ömrüm seçim yenilgilerini yaşayarak sona erecek. 14 ve 28 Mayıs seçimlerinde çok umutlanmıştık. Çünkü iktidarın en zayıf olduğu bir dönemden geçiyorduk. Ama olmadı. Umutsuzluğa da kapılmak istemiyorum, fakat umudun devamı için değişimin kaçınılmaz olduğunu görüyorum. Aksi takdirde yerel yönetim seçimlerinde elimizdeki önemli belediyeleri de kaybetmekten korkuyorum!..” ★★★ Bizim rotamızı ise, okurlarımızdan gelen mesajlar ve geri dönüşler belirliyor. CHP kamuoyunun rüzgârı değişimden yana esiyor... Üstelik bu öylesine sert bir rüzgar ki; yerel yönetim seçimlerindeki olası başarısızlıkta fırtınaya dönüşeceği izlenimini veriyor!..",https://www.sozcu.com.tr/degisim-ruzgarlari-wp7713379
Uğur Dündar,CHP’nin önemli isminden çarpıcı seçim yenilgisi eleştirisi!..,04 Haziran 2023,"Cumhuriyet Halk Partisi’nde 2 yıl süreyle Genel Sekreterlik ve 4 yıl da Genel Başkan Yardımcılığı yapan, partinin önemli isimlerinden Gürsel Tekin’den bir mektup aldım. Tekin’in seçim yenilgisinin nedenlerini analiz ettiği ve seçmenin güvenini yeniden kazanmanın yollarını anlattığı mektubunu, virgülüne dokunmadan yayımlıyorum. Ayrıca açık yürekliliği nedeniyle kendisine teşekkür ediyorum. İşte o mektup: ★★★ “Sayın Uğur Dündar, 14 ve 28 Mayıs tarihinde yapılan seçimleri değerlendirmeden önce tarihten beni çok etkileyen bir olayı bir kez daha hatırlatmak istiyorum. Yıl 1918... Mondros Mütarekesi imzalanmış. Mustafa Kemal meşhur “geldikleri gibi giderler” sözünü söyleyip İstanbul’a yerleşmiş . Pera Palas Oteli’nde kalıyor. Yaşanan ağır yenilgiden sonra bir çıkış yolu arıyor. Aynı tarihlerde İngiliz General Sir William Birdwood’da karargahı ile birlikte Pera Palas Oteli’ne yerleşmiş durumda. Çanakkale Savaşı’nda Mustafa Kemal’e üç kez yenilmiş bu general bir fırsatını bulup Mustafa Kemal ile muharebe değerlendirmesi yapmak istiyor. 20 Kasım günü General Birdwood’un talebiyle iki komutan bir görüşme yapıyor. Burada İngiliz General Mustafa Kemal’e yalın bir soru soruyor: “Sayın Komutan bizi nasıl yendiniz?..” Mustafa Kemal karşıdaki komutanın askerlik onurunu ezmek veya böbürlenmek istemiyor. Yanındaki Rasim Ferit Bey’ den bir kağıt kalem istiyor sonra da bir kroki çizip, kağıt üstünde askeri güçlerin yerlerini işaret ettikten sonra General Birdwood’a soruyor: “Şu tarihte karaya çıktınız, filanca saate kadar şurada durdunuz. Biz de şu hattaydık. Her şey sizin lehinizdeydi. Niçin çizgide durdunuz ve niçin ilerlemediniz?” Birdwood şöyle yanıtlıyor: “Askerimiz çok yorulmuştu!..” Mustafa Kemal bu kez Conkbayırı’nın krokisini çiziyor. Yine soruyor: “Siz filanca gün şu yöne hareket ettiniz, şu durumu aldınız; niçin ilerlemediniz?” Cevap: “Biz ilerledikçe arkadan su yetişmedi. Askerlerimiz susuz kaldı ve durdu!..” Atalarımız yaralıya kurşun atılmaz der. Mustafa Kemal de çok soylu ve erdemli bir şekilde şu espriyi yapar: - “Görüyorsunuz ya ben bir şey yapmadım. Önce yorgunluk, sonra susuzluk ordunuzu durdurdu!..” Bu ince, saygılı ve zekice cevap karşısında General Birdwood ayağa kalkar, Mustafa Kemal’in elini sıkıp şöyle der: “Sizin gibi kahraman ve yüksek karakterli bir asker tanımadım...” ★★★ Çıkarılacak ders: En güçlü ordular bile yeterli destek, lojistik veya organizasyon yoksa yenilir. ★★★ 2011 seçimlerinde Örgütlerden Sorumlu Genel Başkan Yardımcısı idim.Seçim sonuçlarını analiz ettik. 7 bin 524 sandıkta hiç oy almadığımızı gördük. Sıfır çekmiştik. Hemen bu sandıklardaki tüm örgütlerimizi tasfiye ettik. Bu sandıklara özel bir çalışma yaptık. Tek tek sandıkları analiz ettik. Hatta özel bir çalışma planlayarak bu sandıklarda oy kullanan vatandaşlarımıza Sayın Genel Başkan ile gittik. Evlerini ziyaret ettik. Sohbet ettik. Sonuçta bu sandıklarda oyumuz arttı. Bu çalışmalar devam edebilirdi. Ben Örgütten Sorumlu Genel Başkan Yardımcılığı görevinden ayrıldım. 2018 yılında baktık. 11.760 sandıkta yine hiç oy alamamışız! Bu sandıkların gereken analizi ne yazık ki yapılmadı, bu sandıklarda oy kullanan vatandaşlarımıza yönelik bir çalışma da bu sandıklardan sorumlu olan örgütlerimizin yenilenmesi de masaya yatırılmadı. ★★★ 2019 yılında yine uyardım. O zaman Cumhurbaşkanı Erdoğan sandık görevlilerine bir açıklama yaptı. Dedi ki: “Seçimle ilgili her türlü tedbiri aldık. Sandıklarda görevli tüm arkadaşlarıma sesleniyorum; oradaki güvenlik görevlilerinden yardım isteyin.” Bu çok açık bir talimattı. O zaman dedim ki “CHP acilen her sandıkta en az 3 görevli bulunduracak şekilde organize olmak zorundadır. Bu konudan görevli Genel Başkan Yardımcısı ve arkadaşlarımız var. 24 Haziran’da yaşanılandan gereken dersin alındığını umuyorum.” Maalesef bu durum da göz ardı edildi!.. ★★★ 2020 yılında sandık güvenliği ile ilgili uyarılarda bulundum. Hem Sayın Genel Başkanımıza bir mektup yazdım hem de televizyon ekranlarından kaygılarımı ilettim. Ne yazık ki bu uyarılarım da karşılık bulmadı! Görevli arkadaşlar her şeyin yolunda olduğunu, tüm sandıklarda çalışmaların sürdüğünü ifade ettiler. Hatta parti kültürümüze aykırı bir şekilde Sayın Genel Başkan’ın etrafındaki bazı kişiler bazı televizyon kanallarına çıkmamı engellemeye çalıştılar. Bu tarihten sonra da çeşitli zamanlarda uyarılarımı ifade ettim. Seçimden iki hafta önce bile sandık güvenliği konusunda kaygılarımı çeşitli vesilelerle ilettim. Sonuçta ne yazık ki acı bir tablo ile karşılaştık . 14 Mayıs’ta yapılan seçimlerde 17 bin sandıktan veri alamadığımız ortaya çıktı . Bu tutanakları daha sonra ilçe başkanlıklarından aldık. 2,5 milyona yakın oyun kullanıldığı, seçim sonucunu da etkileyebilecek sandıklarda organizasyonumuz hâlâ yetersizdi!.. ★★★ Mustafa Kemal’in hikayesini bir kez daha hatırlayalım. Organizasyon bozukluğu varsa dünyanın en iyi orduları da yenilir. Çağdaş imkanlar bu kadar yüksekken, bu kadar heyecanlı ve sandıkların başında durmaya istekli bir halk varken, biz neden hâlâ bu sıkıntıları yaşıyoruz? Parti geçmişimizden, daha önceki tecrübelerden, yaptığımız ve başarılı olmuş uygulamalardan neden ders çıkartmıyoruz? ★★★ Seçmenimiz son derece fedakar, son derece iyi niyetli ve cefakar. Ne yazık ki bugün yaşadığımız sorunların özünde bir temel gerçek var. Partimizi halka açmak zorundayız. Herkes üye olabilmeli. Herkes hesap verebilir olmalı. Boş sandıklar varsa, buradaki örgütler hesap vermeli. Eleştiri ve özeleştiri kültürü partimize yeniden gelmeli. Biat kültürü silinmeli. Türkiye’ye vaat ettiğimiz liyakat sistemi partimizde de uygulanmalı. Akıl, mantık, bilim Türkiye’de yönetime egemen olmalı diyorsak, akılla, mantıkla, bilimle ve ehliyetle partimiz yönetilmeli. Üyeler hak sahibi olmalı ve hesap sormalı. Bütün bunların sonucunda da parti yöneticileri değerlendirilmeli. Asırlık çınar Cumhuriyet Halk Partisi kamu yönetiminde görmek istediğimiz çoğulcu, demokratik, şeffaf, hesap verebilir, liyakat ve ehliyete önem veren anlayışı her hücresinde yaşamalı . ★★★ Seçimden seçime çalışma diye bir şey yoktur. Bir siyasi parti 7/24 seçim için çalışır. Bir seçim biter, diğerini kazanmak için hemen harekete geçilir. Örgütlerimiz her an sokakta, her an vatandaşın yanında, her an halkın içerisinde olmak zorundadır. Sadece sosyal medya ve internet üzerinden bireysel şikayetlere, çok paylaşılan içeriklere ve serzenişe dayalı bir kampanya yürütmek başarısızlığın da anahtarıdır. 14 ve 28 Mayıs seçimlerinden herkesin gereken dersi çıkartacağını umuyorum. Önümüzde yerel seçimler var. Aynı şeyleri yaparak farklı sonuçlar beklemek akıllıca bir iş değildir. İlerlemenin yolu, hataları kabul ederek değişmekten geçer. Bu duygu ve düşüncelerle hem sizi,  hem de nezdinizde tüm okuyucuları selamlıyor, içten sevgi ve saygılarımı sunuyorum. Gürsel Tekin”",https://www.sozcu.com.tr/chpnin-onemli-isminden-carpici-secim-yenilgisi-elestirisi-wp7703839
Uğur Dündar,Yaşar Kemal ve Florya’daki Atatürk Ormanı!..,24 Haziran 2023,"Dün siz değerli okurlarımla samimi duygularımı paylaştım ve “ Seçimler sonrasında uğradığım derin hayal kırıklığı nedeniyle içimden siyaset yazmak gelmiyor” dedim. Bugün de çok çarpıcı bir başka hikayeyi paylaşacağım: ★★★ “Yakında kaybettiğimiz k ardeşim Gülten hayat dolu , yaşama sevinci yüksek, dirayetli, okumayı çok seven biriydi. Öğrenmeye, araştırmaya çok meraklıydı.  Gözlerindeki ışıltı, insani safiyetini, duygu, düş ve düşüncelerini gökkuşağı halinde yayardı etrafına. Hayata  rengârenk bakardı. Bir çocuk gibi sevinçle, doğanın içinde, yeşillikler arasında alabildiğine koşmayı çok  severdi. Onunla koşmak gerçekten çok heyecanlıydı. Çok iyi koşardı. Bazen de ağaçların arkasına saklanır, beni merakta bırakırdı. Öylesi çocuksu, şakacı bir yanı da vardı. Bir sabah vakti, Florya’daki Atatürk Ormanı’nda, Gülten ile koşuya çıktık.Basın Sitesi tarafına geldiğimizde, heybetli bir adamın bir ağacın dibinde öylece dikildiğini gördük. Sanki ağaçla konuşur gibi ağaca yüzünü dönmüş, ara sıra ağaca sarılıyor, sevgiyle kucaklıyordu.  Gülten ile birbirimize baktık. Ağaçla büyülü bir iletişim kuran bu adam kimdi?.. Merak ettik. Yanına yaklaştık. Önce yüzünü göremedik. Sonra dönüp baktı bize. Destanlardan, efsanelerden, masallardan çıkmış gelmiş yüzüyle baktı bize, gülümsedi. Ağaca sevgiyle sarılan adam Yaşar Kemal’di. Öylece baktık kaldık... ★★★ Bir şey demeye fırsat bulamadan. Gür sesiyle dağdan dağa seslenir gibi konuştu. “Bir tuhaf şu insanlar. Tuhaf, tuhaf, çok tuhaf! Yürüyüp gidiyorlar, koşup geçiyorlar ama durup şu muazzam ağacı bir görmüyorlar, sarılıp hissetmiyorlar, onun enerjisini bedenlerinde hissetmiyorlar. Oysa bu ağaçlarda büyük enerji var. Atatürk dikti bu ağaçları. Atatürk’ün toprak kaymasına karşı ağaçlandırılmasını emrettiği ve çoğunu da kendi elleriyle diktiği ağaçlardır bunlar. Atatürk’ün elini değdiği her şey güzeldir. İçinde Atatürk geçen her şey güzeldir. Bu ağaçlar şenliği, Şenlikköy, Basınköy arası uzanır, Florya tren istasyonuna kadar gelir. İstanbul’daki en kalın gövdeli sakız ağacı buradadır. İki insan kollarını açsa ancak kucaklar. Bakın bu ağaçlar dikilirken yerleri iri, kocaman, muazzam, dağ gibi, devasa görüntüler meydana getirecek şekilde tasarlanmıştır. Huş ağaçları, akasya, hatmi çiçekleri diğer mevcut bitki türleri... Eskiden birçok kuş türü vardı, şimdi ise artık bolca karga yaşıyor. Seslerini çok sevdiğim Florya kuşlarını da görüyorum bazen. Ben onlara bakıyorum onlar bana bakıyor. Kuşlar kirpiler, karıncalar, hele balarıları... Onlar iyi adamı gözünden şıp diye tanırlar, dururlar bakarlar, kaçmazlar... İşte bu ağaçlar onlara kanat gerer.  Güzide ağaçlardır bunlar. Her gün gelir birine sarılırım. Atatürk’ün dikerken dokunduğu ellerini hissederim. Daha neler hissederim neler. Cumhuriyet’in o coşkulu ilk zamanlarını hissederim. Bana çok büyük bir dirim, ruh derinliği, güç, gayret, kuvvet verir bu ağaçlar...” ★★★ Konuşmayı unutmuştuk sanki.  Bir şey söyleyemedik. Sadece dinliyorduk. “Sen Uğur Dündar’sın, benim Anavarza kayalıklarında dolaşan haksızlığa meydan okuyan İnce Memed’in  şehirli halisin sen.” Birden susan dilim açıldı. Kardeşim Gülten’i tanıttım. Gülten’in de benimki gibi dili açıldı. “Benim en sevdiğim yazarsınız” dedi. “Sizin bütün kitaplarınızı okudum. Keşke İnce Memed kitabınız yanımda olsaydı şimdi size imzalatmaktan büyük mutluluk duyardım.” O efsane yazar, “Gelin benimle,” dedi. Öyle bir sihri vardı ki karşı koyamadık.  Peşinden gittik. Basınköy’deki, yaşlı bir kadının el salladığı katın altındaki evine götürdü bizi. “ Üst kattaki komşum,” dedi Yaşar Kemal, “Beni ne zaman görse el sallar.” Yaşar Kemal evinin kapısını kilitlememişti. Bizim şaşkınlığımızı anlamış gibi, “Evet, ben kapımı kilitlemem,” dedi. “Hırsız olan kilitli kapıyı zorlar girer. Kilitsiz kapıdan hırsız bile girmez. Utanır. Bu güven karşısında hırsız da insan olduğunu hisseder; değişik bir his ile sevgi ile sevinç ile dolar, ‘Bana da güvenmişler, ben de insanım’ diye sevinir. Utanır.  Kaçar gider. ★★★ Bir keresinde kilitsiz kapımdan bir hırsız girdi bir gece yarısı . O saatte ben çoğunlukla yazıyor olurdum, koca gözlüklerimi takmış, buruşmuş kağıtlar yanımda... Zaten hep de öyle, küçüklükten gelen bir alışkanlık mı, yoksa yaşadıklarımı gördüklerimi hafızaya almış beynim mi bunu yapmıştı böyle, bilmiyorum, ama buruşuk kâğıtlara yazardım. Çocukken defter kâğıt nereden bulup alacağım o yoklukla, gider okul önlerindeki çöplerden buruşuk kâğıtları toplardım, kurşun kalemle yazılı olanlarını oturur silgiyle bir güzel silerdim, o buruşuk kâğıtlara yazardım. Bir gün öğretmenim bana bir defter hediye etmişti. O kadar çok sevinmiştim ki, sevincimden arkasındaki çarpım tablosunu hemen ezberlemiştim. Hırsız, yazı yazdığım odaya kadar geldi, ben ona baktım, o bana baktı. Sonra gitti. Buruşuk kâğıtlara yazdığımı görmüş olacak ki, ertesi sabah bir tomar temiz düzgün  kâğıt bırakmış kapıya. Bir düzine kalemle...” Yaşar Kemal bir yandan bunları anlattı, bir yandan da kütüphanesinden aldığı İnce Memed’in ilk baskısına Gülten için bir şeyler yazıp imzaladı. Sonra, “Bu romanımdaki Abdi Ağa gibi zulmeden, bir gün  ya ince Memed gibi bir kuldan, ya da yaratandan belasını bulur” dedi ve bize bir hikâye anlattı: ★★★ Vaktiyle bir derviş berbere gidip: ‘Vur usturayı berber efendi ’ der. Berber dervişin saçlarını kazımaya başlar ve diğer tarafa usturayı vuracakken, mahallenin kabadayısı içeri girer. Doğruca dervişin yanına gider, başının kazınmış tarafına sert bir tokat atarak: ‘Kalk bakalım kabak, kalk da tıraşımızı olalım’ diye bağırır. ‘Dövene elsiz, sövene dilsiz’ olan, halktan gelen her şeyin Hak’tan geldiğine inanan derviş, sabreder. Fakat kabadayının tıraş esnasında da dili durmaz, sürekli alay eder derviş ile: ‘Kabak aşağı, kabak yukarı.’ Nihayet tıraş biter, kabadayı dükkândan çıkar. Henüz birkaç metre gitmiştir ki, kontrolden çıkan bir at arabası, yokuştan aşağı hızla üzerine gelerek kabadayıyı altına alıp sürükler. Kabadayı oracıkta feci şekilde can verir. Berber dervişe bakar, sorar: ‘Biraz ağır olmadı mı derviş efendi?’ Derviş düşünceli bir şekilde cevap verir: “Vallahi gücenmedim ona. Hakkımı da helal etmiştim. Gel gör ki, kabağın da bir sahibi var. O gücenmiş olmalı!” ★★★ Yazmak bizden, kıssadan hisse çıkarmak sizden... (Hasan Baran-Hayatımın Sırları-Uğur Dündar ve Türkiye’nin son 50 Yılının Gerçek Hikayesi-Roman-Kırmızı Kedi Yayınevi-Sayfa 331)",https://www.sozcu.com.tr/yasar-kemal-ve-floryadaki-ataturk-ormani-wp7723853
Uğur Dündar,Erdoğan giderse biz aç kalırız!..,01 Haziran 2023,"Günlerdir okurlardan ve Sözcü Televizyonu seyircilerinden gelen mesajları okuyorum. Herkes kendi bakış açısıyla seçim yenilgisinin nedenlerini irdeliyor. Örneğin bir okurum şu çarpıcı gözlemini paylaşıyor: “14 Mayıs sabahı, yani seçimlerin ilk turunun olduğu sabah, fırından alış veriş yaparken, 10 yaşlarında bir kız çocuğu yanıma yaklaştı ve gözlerini kırparak ‘Paran var mı?’ diye sordu. Parayı uzatırken nerede oturduğunu öğrenmek istedim. Roman mahallesinde yaşıyorlarmış. Bunun üzerine ailesinde büyüklerin oy verip vermeyeceklerini sordum. Sözümü bitirmemi beklemeden heyecanla atıldı: ‘Tabii verecekler! Erdoğan’a verecekler!..’ -Peki neden Erdoğan’a?.. ‘O bize yardım ediyor. Giderse aç kalırız!..’ -Ama yardımları Tayyip Erdoğan değil, devlet yapıyor. ‘O zaman devlete veririz!..’ ★★★ Roman kızın söylediklerinde büyük bir gerçek var. AKP iktidarı 20 yıldır derin yoksulluğa mahkum, devasa bir kitle yarattı. Sonra da bu kitleye çarenin, kendi iktidarının sürmesinde olduğunu öğretti. Bildiğim kadarıyla en az 5 milyon aile devletten yardım alarak geçiniyor.Kaba bir hesapla 10 milyonun üzerindeki seçmen, bu yolla varlığını sürdürüyor. Bazı gözlemcilere göre bu sayı 20 milyona yaklaşıyor. Buna bir de Anadolu’nun muhafazakar toplum yapısını eklerseniz tablo netleşir!.. ★★★ İşte Kemal Kılıçdaroğlu ve kurmayları bu fotoğrafı iyi okuyamadı. Onlara yatırım, üretim, ihracat, istihdam, yani iş ve aş sağlayabilmek için yurt dışından yüzlerce milyar dolarlık temiz para getirme sözü verdi. Boyutu 418 milyar doları bulan yolsuzlukların üzerine gideceğini ve bu parayı haksız servet sahibi olanlardan alıp, Hazine’ye getireceğini söyledi. Oysa bunlar, yardımla yaşamaya mahkum edilmiş büyük seçmen kitlesi için bugünün gereksinimlerini karşılamaktan uzak, belirli bir vadede gerçekleşebilecek taahhütlerdi.CHP bunu göremedi !.. ★★★ İkincisi, CHP örgütü 20 yıldır ilmik ilmik örülen bu yapıya yeterince dokunup, o seçmeni kendilerine oy vermeye yönlendirecek enerjiyi sergileyemedi. Seçim kampanyası süresince, gönüllü katkı sağlamaktan başka amacı bulunmayan yüzlerce okurumdan mektuplar aldım. Hepsi CHP Genel Merkezi’ne ulaşamadıklarından ve konuşacak bir muhatap bulamadıklarından yakınıyordu. ★★★ Oysa CHP, geçmişte bir yandan “Karaoğlan” imajıyla halkın umudu olan merhum Bülent Ecevit’in karizması ve efsanevi örgütüyle, kendisini iktidara getirecek seçmen kitlesine ulaşmayı başarmıştı. Üstelik sağ sol çatışmasının sokakları kan gölüne dönüştürdüğü bir süreçte... Şimdi böylesine dinamik, kapı kapı dolaşarak herkese dokunan, inançlı ve tuttuğunu koparan bir örgütün varlığından söz edilebilir mi? Bu açıdan bakıldığında AKP örgütü çalışkanlığıyla çalınmadık kapı bırakmadı. ★★★ Bir başka önemli neden de milletvekili aday listelerinin seçmenin onayına gerek duyulmadan, “emrivaki” ile belirlenmesiydi. Örneğin İzmir, siyasi geçmişine bakıldığında; CHP’nin değil, Cumhuriyet’in kalesi olan, uzun süre merkez sağa oy vermiş bir kentimiz. Adeta Kuvayı Milliye’nin açık hava müzesi olan bu kentte siz Atatürk’le sorunu olan bir kişiyi liste başı yaparsanız, orada oylarınız düşer. Nitekim İzmir genelinde düştü de... ★★★ Sözün özüne gelirsek; CHP’de özeleştiri süreci acilen başlatılıp parti içi demokrasi ve değişim talebi de dahil olmak üzere seçmenin beklentilerine cevap verilmeli.",https://www.sozcu.com.tr/erdogan-giderse-biz-ac-kaliriz-wp7701290
Uğur Dündar,‘Vatani görevden kaçtı’ dedirtmemek için az kalsın kan kaybından ölüyordum!..,30 Haziran 2023,"Hiç aksatmadan devam ettiğim İstanbul Üniversitesi Gazetecilik Enstitüsü’nde muhteşem hocalarımız  vardı. Onlardan biri, Milliyet Gazetesi’nin Genel Yayın Yönetmeni ve Başyazarı; aklıma geldikçe oturup düşündüğüm, düşündükçe kendimi daha da üzgün hissettiğim, gözlerimin önünden geçen hayat hikâyesinin her karesine ayrı bir anlam katan, ülkede toplumsal kargaşa hâkimken uzlaşma temalı fikirleriyle insanları aydınlatmaya çalışan, ne yazık ki söyledikleri bazı kesimlere fazla gelen ve bir suikasta kurban giden halk bilgesi, efsanevi gazeteci Abdi İpekçi’ydi.“Uğur, bu sınıftan üç gazeteci çıkacaksa biri mutlaka sen olacaksın,” demişti bana. Onun bu sözleriyle enerji ve coşku durumum artmıştı. Ailemin de mali sıkıntısını göz önüne alarak daha çok çalışmış, üniversiteyi başarıyla bitirmiştim. Diplomama kavuştuğum gibi, soluğu hocam Abdi İpekçi’nin yanında aldım. Çok sevdiğim bir gazete olan Milliyet Gazetesi’nde çalışmak için iş başvurusunda bulundum. Ercüment Karacan ’ın sahibi olduğu Milliyet, Abdi İpekçi’nin yönetiminde bağımsız gazetecilik yapıyordu . Beni hiç unutmayan hocama hakkımdaki sözlerini ve geleceğimle ilgili öngörüsünü hatırlattım. Abdi İpekçi, “Hakikaten iyi gazeteci olacaksın. Ama şu anda kadro çok şişkin… Sen en iyisi bir an önce askerliğini yap, onu aradan çıkar. Ben o arada sana bir imkân yaratayım” yanıtını verdi. Aradan çıkar dediği askerlik o tarihte 24 ay süreyle yapılıyordu. Genç bir insan için hiç bitmeyecekmiş gibi gelen, upuzun 2 yıl… Teğmen Uğur Dündar ★★★ Hocamın sözünü tutarak derhal yedek subaylık başvurusunda bulundum. Sınav sonucunda vatani görevimi yapacağım Tuzla Piyade Okulu’nda 73. dönem yedek subay adayları arasındaki yerimi aldım. İlk 6 ayı kapsayan öğrencilik görevimin başlangıcında yaşça (22) en küçük aday olmama rağmen boyumun uzunluğu nedeniyle 3. Bölüğün kıdemlisi seçildim. Sorumluluk üstlenmeyi seven kişiliğim, yaşça benden çok büyük arkadaşlarıma (35 yaşında olanlar vardı) komuta etmemi kolaylaştırıyordu. Bizim bölük, Yedek Subay Taburu’nun en iyi yürüyen, marşları en güzel söyleyen bölüğü olarak anılıyordu. Meslekteki en eski arkadaşım, kadim dostum Haluk Şahin’le 3. Bölük’te tanıştım. Bölüğümüzdeki ünlülerden, o tarihteki Türkiye 1. Ligi’nin gol kralı İstanbulspor santrforu Bilge Tarhan da dönem birincisi oldu. Başlangıçta hiç bitmeyecekmiş gibi gelen okul dönemi, aramızda oluşan arkadaşlık ve güçlü dayanışma duygularıyla kaşla göz arasında sona erdi. Sıra, Yedek Subay Asteğmen olarak kuraların çekildiği güne geldi. Tuzla Piyade Okulu’nda 4 bölük vardı. Bölük kıdemlileri için hazırlanan kuraya ben de katıldım ve 3 boş, bir dolu arasından doluyu çekip okulda kaldım. Böylece öğrencilik yaptığım 3. Bölüğün Takım Komutanı oldum ve peş peşe gelen yedek subay dönemlerindeki adaylara eğitim vermeye başladım. Bir yıl süren asteğmenliğin ardından son 6 ay için teğmen oldum ve omuzuma yıldız taktım. Bölük komutanımız o tarihlerde binbaşı rütbesinde olan merhum Kemal Altınbaş idi. Çok iyi kalpli, babacan bir insandı. Bir hafta sonu nöbeti yaklaşırken okul komutanı Tuğgeneral Nedim Dikmen makamına çağırdı. Tatlı sert bir komutan olarak tanınan Dikmen, hemen konuya girdi: “Teğmenim, destek kıtalarının erat mutfağında askerin etinin çalındığı ihbarları geliyor ama hırsız veya hırsızlar bir türlü yakalanamıyor. Sana özel görev veriyorum. Hafta sonu nöbetinde başka işlerle uğraşmayacaksın ve Mehmetçik’in etine göz diken bu namussuzları suçüstü yakalayacaksın. Haydi, göreyim seni!”  -Emredersiniz! Size söz veriyorum, eğer gerçekten bir hırsızlık varsa, Mehmetçik’in etini çalanları mutlaka yakalayıp size teslim edeceğim komutanım. Nöbetin başladığı cumartesi günü karayel sert esiyordu, soğuktu, lapa lapa kar yağıyordu. Yüzlerce askere yemek pişirilen erat mutfağına girip çıkanları görebileceğim bir yere gizlendim. Soğuktan iliklerime kadar titriyordum. Saatler geçiyor ama gözüme olağandışı bir görüntü çarpmıyordu. Derken, bir şey dikkatimi çekti. Personelin biri parkasıyla mutfağa giriyor, kilo almış gibi çıkıyor ve doğruca otoparkın arka taraflarına doğru gidip tekrar geliyordu. Bir… İki… Nihayet üçüncüde önünü kestim. “Çıkar bakalım parkanı.” “Siz beni bu soğukta nasıl soyunmaya zorlayabilirsiniz?” “Komutandan yetki aldım. Anormal bir durum yoksa hemen parkanı giyebileceksin. Bunlar nedir?”  “Hiiçç... Sadece kilo almışım, yani şişmanlamışım.” “Dahili elbiseni de çıkar da ne kadar şişmanladığını görelim!”  Direnen şüpheli şahsın düğmelerini kendi ellerimle çözdüm. Bir de ne göreyim? Göğsünün sağ tarafına bir but, sol yanına başka bir but, diğer taraflarına da parça etler yerleştirip üzerine dahili elbiseyi giymemiş mi!.. Tiksintiyle hırsızın suratına bakarak , “Şimdi bu etleri mutfağa götürelim de seni fazla kilolarından kurtarayım” dedim. Ardından, hırsızın göze çarpmayan bir yere park ettiği otomobiline gittik. Bagaj açıldığında otuz-kırk kiloluk et yığınıyla karşılaştım! Hırsızı suçüstü yakalamakla yetinmedim, işbirlikçilerini de buldum. Pazartesi sabahı, mutfaktaki ortaklarıyla birlikte üç kişiden oluşan ‘et çetesini’ okul komutanı Nedim Dikmen Paşa’ya teslim ettim. Komutan, tam bir görev adamı olarak gördüğü ve dürüst ve başarılı bulduğu için beni bundan böyle okulun alım-satım komisyonunda görevlendirdi. ★★★ Şimdi geliyorum o acı bayram anısına; Komut vermekten bademciklerim iltihaplanmış, üstüne bir de kronik farenjit eklenmişti. Sürekli antibiyotik almama rağmen rahatsızlığım geçmiyor, çektiğim acıların yanı sıra, zaman zaman da ateşim yükseliyordu. Hafta sonu iznimde Cerrahpaşa Tıp Fakültesi’ nde görev yapan bir operatör ağabeyime göründüm ve ameliyatın kaçınılmaz olduğunu öğrendim. Ancak orada bu operasyonun yapılması için Piyade Okulu’ndan sevk almam gerekiyordu. Bu amaçla Alay Komutanı’na çıkıp sevk için gereğinin yapılmasını arz ettim. Komutan dilekçemi okuduktan sonra alaycı bir ifadeyle; “Ne o teğmen, terhisine bir ay kala rapor alıp istirahat mı etmek istiyorsun?” dedi. Bu suçlama çok ağrıma gitmişti. “Dilekçemi geri alıyorum. Ben vatani görevden kaçacak biri değilim. Üstelik bademciklerim bu görevimi en iyi şekilde yaparken verdiğim komutlar nedeniyle iltihaplandı. Ameliyatımı askeri hastanede yaptıracağım” dedim. ★★★ Sevkim Haydarpaşa Askeri Hastanesi’ ne yapıldı (O tarihlerde henüz GATA kurulmamıştı) Ve nihayet bir bayram tatili sırasında ameliyat günüm gelip çattı. Uzman hekim yüzbaşı, akşamdan kalmaydı. Nefesi buram buram alkol kokuyor, üstelik elleri de titriyordu. Anesteziden sonra makası alıp bademciklerimi kesmeye başladı. Ama o da ne? Çekiyor çekiyor, bademcikler bir türlü çıkmıyordu. Ter içinde kalmıştı. Bir yandan da aletlere küfür ediyordu. Neyse ki güç bela operasyonu tamamladı. Odama çıktığımda (ikisinin de mekânları cennet olsun) merhum annemle babamı beni beklerken buldum . “Hoş geldiniz” demek için ağzımı açtığımda bir kan boşaldı, anlatamam. Oluk oluk kan akıyor... Tabii hemen ameliyathaneye indirdiler. Bizim yarı sarhoş doktor telaşlandı. Tampon üstüne tampon koyuyor ama fışkıran kana mani olamıyordu. Artık başım dönmeye başlamıştı ki birden bağırdı. “Tüh be! Dil kökünü kesmişiz!” Dikiş atıp kanı durdurdu. Ama ben günlerce yemek yiyemedim. İçimden kapkara kuş sürüleri geçiyor ve ben onların kanat seslerini duyuyordum. Titremekten bedenim yoruluyordu. Çatlak dudaklarımı elimin tersiyle siliyor, durmadan “iyi olacağım, iyi olacağım,” diye kendime moral vermeye çalışıyordum. Bir deri bir kemik kalmıştım. Bir gün evde çok sıkıldığım için dolaşmaya çıktım. O tarihlerde Galatasaray Lisesi’nin İstiklal Caddesi ’ne bakan cephesinde bir otomatik tartı vardı. Parayı attığınızda size kilonuzu gösteriyordu. Tartıya çıktım, parayı attım, bir de ne göreyim; 67,5 kiloya düşmemiş miyim? (Yıllardır 96 kiloyum.) Taksim’e çıktığımda rüzgarın beni uçuracağı korkusuyla hemen bir taksiye atlayıp evime döndüm. Bir ay süreyle eve kapanıp sürekli kan yapıcı gıdalar aldım. Ölümle burun buruna kalmış ama arkamdan “vatani görevinden kaçtı!” dedirtmemiştim.",https://www.sozcu.com.tr/vatani-gorevden-kacti-dedirtmemek-icin-az-kalsin-kan-kaybindan-oluyordum-wp7729042
Uğur Dündar,Hayatımın sırları ve Agave kaktüsü!..,11 Haziran 2023,"(...) Karagümrük Ortaokulu’ ndan mezun olduktan sonra kaydımı İstanbul’un en köklü eğitim kurumlarından Vefa Lisesi’ ne yaptırdım. Nam-ı diğer ‘Dersaadet İdadi-i Mülki-i Şahanesi’...Burası, Türkçe eğitim yapılan ilk sivil liseydi. 1872 yılında Mülkiye’ye öğrenci yetiştirmek için kurulmuştu.  Sadece ilim, bilim, kültür, ders öğreten bir okul olmanın ötesinde, ismi gibi “vefalı ” olmayı tüm öğrencilerinin bilincine yerleştirmiş, oradan mezun olanlarda (artık öyle herkeste bulunmayan) erdemlerden birisi olan “vefa” duygusunu geliştirmiş, “vefanın” sadece bir semt, bir okul ismi olmadığını tüm yurda göstermişti. ★★★ Mehmet Akif Ersoy’un, Hasan Âli Yücel’in, Şemsettin Günaltay’ın okuluydu burası. Yahya Kemal Beyatlı, Adnan Adıvar, Mithat Cemal Kuntay, Yusuf Ziya Ortaç, Necmettin Halil Onan, Ekrem Akurgal, İsmail Hakkı Baltacıoğlu, Peyami Safa, Sıddık Sami Onar, Muhittin Gelgin, Nejat Ekrem Basmacı, Emin Onat, Elif Naci, Tarık Minkari, Memduh Ün, Gazanfer Özcan, Erol Manisalı, Yusuf Öztiryaki, Hakkı Baliç ve daha pek çok değerimiz bu okuldan mezun olmuş, tüm yurda aydınlık, kültür ve “vefa” saçmışlardı. (Kemal Sunal ve Müjdat Gezen de Vefa’da okumuş, ancak Müjdat daha sonra ayrılıp konservatuara gitmişti.) ★★★ “Vefa biter vefa kalır ve bunu her Vefalı bilir” sözü orada belleğime yerleşti. Hayatımın en güzel günlerini geçirdiğim bu okuldan mezun olmaktan her zaman gurur duydum. Vefa çoğu şeyden önce bir gelenektir. Öğretmen ve öğrencileri vaktiyle Milli Mücadele’ye katılan, Cumhuriyet kurulduktan sonra aydınlanma devrimlerinin meşalesini taşıyan Vefa Lisesi... İşte benim lise eğitimine başladığım okulun ruhu buydu. Hele bir gün müdürümüzün tüm sınıfları bahçede toplayıp anlattıklarını hiç unutmuyorum: ★★★ “Meksika’da çölde yetişen bir tür kaktüs vardır: Agave kaktüsü... Bu kaktüs, “tekila” içkisinin hammaddesi olduğu gibi yapraklarında da “sisal” denilen ipeksi bir iplik bulunur. Bu iplik, ipekten daha pahalı bir kumaşın yapımında kullanılır. Bir gün bir iş insanı bu kaktüslere yatırım yapmaya karar verir. Büyük bir fabrika kurar, geniş ve verimli bir tarlada kaktüsleri yetiştirmeye başlar. Onları daha büyük ve daha bol yapraklı yetiştirmek için her türlü fedakârlığı yapar. Örneğin; vitaminler ve zenginleştirilmiş gübrelerle besler. Gayretleri sonuç verir, daha iri ve yaprakları daha geniş bitkiler elde eder. Sıra yaprakların içindeki iplikleri toplamaya geldiğinde, ilginç bir durumla karşılaşır. Hemen hemen tüm kaktüslerde bu iplikler kaybolmuştur!Yapraklar daha irileşmiş ama içlerindeki iplikler yok olmuştur! Yatırımcı buna bir türlü anlam veremez ve büyük bir zararla tesisini kapatmak zorunda kalır. Ama zihnine yerleşen sorunun cevabını öğrenmek ister. Bu amaçla Amerikalı bir biyologla anlaşır. Biyolog çöle gider, bu kaktüs topluluğunun yanında çadır kurar ve bir-iki ay kaktüsleri gözlemler, inceler ve sonuçta şu raporu yazar: ‘...Bu ipliklerin ortaya çıkma sebebi çölün çetin ve zor koşullarıdır.Siz bu kaktüsü rahat bir ortamda yetiştirmekle, mücadele yeteneğinden mahrum etmişsiniz!..’ Sevgili gençler, Siz de zor koşullardan ve karşınıza çıkarılan engellerden hiçbir zaman korkmayın ve mücadele azminizi kaybetmeyin. İnanın o zorlukları çözmeye çalıştıkça, kendinizi geliştireceksiniz!..” ★★★ Buraya kadar okuduğunuz bölümü, başarılı romancı kardeşim Hasan Baran ’ın “Türkiye’nin son 50 yılda yaşadıklarını” anlattığı, kadim arkadaşım, tiyatromuzun ulu çınarı Müjdat Gezen ’in önsözünü yazdığı, Kırmızı Kedi Kitabevinden yeni çıkan “Hayatımın Sırları” romanından alıntıladım. Okursanız, vereceğiniz paraya ve ayıracağınız zamana değdiğini göreceksiniz.",https://www.sozcu.com.tr/hayatimin-sirlari-ve-agave-kaktusu-wp7710352
Uğur Dündar,Fenerbahçe'de siyaset mi yapılıyor?..,21 Haziran 2023,"Dünyaca ünlü ressamımız, büyük Fenerbahçeli değerli dostum Bedri Baykam, cumartesi günü yapılan “2022 Yılı Olağan Mali Genel Kurul Toplantısı” nda yaşanan olaylarla ilgili olarak bu köşenin okurlarına bir mektup gönderdi. Aynen Yayınlıyorum: ★★★ “Değerli SÖZCÜ okurları, Cumartesi yapılan Fenerbahçe Mali Genel Kurulu’nda çok tatsız olaylar oldu. Herkesin eleştiri hakkı vardır. Ama bu hiçbir zaman had aşma ve seviyesizleşme sebebi olamaz! Sevgili dostum, Türkiye’de dürüstlük simgesi olan Uğur Dündar’ın yaşanan olaylara ve holigan gibi davranan kimi katılımcıların ağır baskılarına tepki olarak istifa etmek istemesi (Ne mutlu bize ki taraftarların sesini dinleyerek istifasını geri çekti) hakkında, her duyarlı Fenerbahçeli gibi ben de çok üzüldüm ve tepki verdim. Kurucusu olduğum “Sarı Lacivert Aşk Grubu”, Genel Kurul’da yaşananlar hakkında, şu bildiriyi yayınlamayı uygun gördü: ★★★ “Değerli Fenerbahçeliler ve Türk kamuoyu, Dün Ülker Spor Arena ’da yapılan Fenerbahçe Spor Kulübü Mali Genel Kurulu’ nda, hazımsız bir odağın açıkça olay çıkarmak için yolladığı bazı gruplar, maalesef emellerine ulaşmak için arsız ve saygısız provokasyonlara girişmişler ve Mali Genel Kurul”un doğal akışını önce değerli Başkanımız Ali Koç’un sükunet içinde tüm eleştirel konuşmaları dinledikten sonra en medeni şekilde vermekte olduğu yanıtı, Fenerbahçe’ye hiç yakışmayan şekilde resmen sabote etmişlerdir . Dündar için yapılan aleyhte tezahüratlar sonucu oturumu yöneten sevgili Başkanımız Uğur Dündar, önce istifa ettiğini duyurmuş ardından üyelerden gelen yoğun baskıyla bu kararından vazgeçmiştir. Fenerbahçe’nin ve Cumhuriyetimizin en değerli kişilerinden olan sevgili Divan Başkanımıza karşı açıkça yürütülen bu densiz eylemi kınıyor ve bunlara aldırmadan görevine devam etme kararı aldığı için de kendisine çok teşekkür ediyoruz! Uğur Başkanımız Cumhuriyetimizin ve kulübümüzün temel değerlerini en iyi yansıtan ve savunan olağan dışı insanlardan biridir. Ne mutlu bize ki, bu güzel düşünceleri onun aracılığıyla savunup yaşatıyoruz. Fenerbahçe Spor kulübü her yıl kongreye veya mali genel kuruldan önce yapılan talihsiz açıklamalar veya basın toplantılarıyla kulübün huzurunu ve barış havasını kaçırtacak gelişmelerle kendisini tehdit eden bir konuma getirilmiştir. Ayrıca Fenerbahçe Spor Kulübü’nün bu yıl aldığı 26 şampiyonluk ve birincilik madalyaları bunun yanı sıra birçok ikincilik, tabii ki böylesine yıkıcı bir saldırı konusu yapılamaz. Dünyada dokuz spor branşında hem de kadınlarda ve erkeklerde aynı anda bu kadar ulusal ve uluslararası başarı elde eden, her birinde sürekli olarak en iddialı şekilde zirveye oynayan başka bir kulüp var mıdır, bunu herkesin araştırmasını tavsiye ederiz. Her Fenerbahçe Spor Kulübü üyesinin eleştiri hakkı kutsaldır ve genel kurullar zaten bunun için yapılır. Ancak eleştirinin de şanlı Fenerbahçe’mize ve Fenerbahçelilik kültürüne yakışan bir üslubu, adabı vardır. Eleştiri, konuşmalardaki içerikle yapılır, holigan tavrı ile değil. Maalesef dün Mali Genel Kurul’da yaşananlar, doğal ve tartışılmaz eleştiri hakkının, tamamen dejenere edilmesi, Fenerbahçe’nin prestijine, birliğine ve kamuoyundaki imajına gölge düşürülme çabasıdır. “Sarı Lacivert Aşk” grubu olarak bütün bu yıkıcı ve negatif gelişmeleri unutmayacağımızı beyan ediyoruz... (Fenerbahçe 1907 Grubu da benzer bir destek açıklaması yaptı)” ★★★ Pazartesi günü İsmail Küçükkaya ile sabah katıldığım canlı yayında kısaca değindiğim çok önemli bir konudan da bu vesileyle bahsetmek istiyorum. “Genel Kurul’da, gerek Fenerbahçe’ye, gerekse Uğur Dündar’a yönelik yapılan eleştiriler arasında “Fenerbahçe siyaset üstüdür, siz siyaset yapıyorsunuz” tarzı düşünceler ortaya atıldı. Bunun aslında gerçekle hiçbir ilişkisi olmadığını size burada izah etmek istiyorum. Fakat zaten ondan önce de şu verileri hatırlatmakta yarar var: Fatih Altaylı gazetecilik yaparken bir yandan da Galatasaray’da yönetici oldu, keza Reha Muhtar ve Candaş Tolga Işık Beşiktaş’ta yönetici oldular ama medyada mesleklerini icra etmeye devam ettiler. Kimse de onlara “Siyasetle uğraşma veya istifa et” demedi! ★★★ Gelelim konumuza: Fenerbahçe veya Uğur Dündar neleri savunuyor? Atatürkçülüğü, Türkiye Cumhuriyeti’ni, vatanın devleti ve milletiyle bölünmez bütünlüğünü, Cumhuriyetin kuruluş felsefesini, adaleti, hukuk devletini, demokrasiyi, düşünce ve basın özgürlüğünü, barışı, kadın-erkek eşitliğini, kadın haklarını, şiddete karşı durmayı... Şimdi size soruyorum: Lütfen bana söyler misiniz bu değerlerin hangisi “siyaset”?.. Bunlar yurttaş olmanın nefes almak gibi temel gerekliliğinden başka şeyler değil!  Fenerbahçe de Uğur Dündar da kesinlikle siyaset yapmıyorlar. Sadece hangi değerlere sadık olduklarını netleştiriyorlar! Ne yapacaklardı ? “Demokrasiden ve Türkiye Cumhuriyeti’nden bana ne?” mi diyeceklerdi? “Atatürk devrimleri bizi ilgilendirmiyor” mu diyeceklerdi? “Barış bizi ilgilendirmez, isteyen şiddet de uygulasın, hukuk devleti de gündemimizde değil, bizim işimiz başka” mı diyeceklerdi? ★★★ Fenerbahçe Spor Kulübü ve Divan Başkanı, siyaset yapmıyorlar! Türkiye için, çağdaş yaşam ve çağdaş bir devlet anlayışı için olmazsa olmaz değerleri savunuyorlar, hepsi bu! Tersine, Fenerbahçe bu en temel değerleri savunmasaydı, o zaman herkesin eleştirmeye hakkı olurdu! Ben tüm bu değerleri savunan bir kulübe üye olmaktan ve Uğur Dündar gibi bir dostum olmasından gurur duyuyorum... Sevgi ve saygılarımla, Bedri Baykam”",https://www.sozcu.com.tr/fenerbahcede-siyaset-mi-yapiliyor-wp7720146
Uğur Dündar,Hayal kırıklığı!..,07 Haziran 2023,"CHP Genel Başkanı Kemal Kılıçdaroğlu SÖZCÜ TV’den İpek Özbey’in “Yeni Merkez Yürütme Kurulu’nu (MYK) belirlerken neleri dikkate aldınız?” sorusunu “Toplumun beklentilerini dikkate aldım. Yenilenme istiyordu toplum, biz de bunu yaptık” diyerek cevaplamış. Kılıçdaroğlu’nun bu söyleşideki açıklamalarını okurken, kendisine büyük destek vermiş bir gazeteci olarak seçim sonrası yaşadığım hayal kırıklığım daha da arttı. Öncelikle şunu belirteyim; eğer Cumhurbaşkanı seçilmiş olsaydı, bu görevi dört dörtlük yapacağından en ufak bir kuşkum yoktu. O nedenle verdiğim destekten asla pişman değilim. Hayal kırıklığımın izahına gelince; Kemal Bey, seçimlerden birkaç gün sonra geniş bir basın toplantısı yaparak, sonuçları kendi bakış açısıyla değerlendirmeli, sandık güvenliğinden tutun da hile iddialarına kadar zihinlere takılan tüm soruları cevaplandırmalı ve bunun gerçek bir yenilgi olup olmadığı (yenilmek her zaman kaybetmek değildir) konusundaki kişisel yorumunu da toplumla paylaşmalıydı. Aradan iki haftaya yakın bir süre geçmiş olmasına karşın, birkaç meslektaşımızla kısa süreli görüşmelerin dışında, henüz beklenen değerlendirmeyi yapmadı! Böylece kendisini yürekten destekleyen seçmenin hayal kırıklığının derinleşmesine neden oldu. ★★★ Kemal Bey ve Altılı Masa liderlerinin bize sundukları en önemli vaat neydi? Güçlendirilmiş parlamenter demokrasiyi hayata geçirmek, değil mi? Güçlendirilmişini bıraktım, sıradan bir Batı demokrasisinde ana muhalefet partisinin genel başkanı seçim yengilgisinden sonra ne yapar? Sonuçlar kesinleştikten sonra, bir saat bile beklemeden “Ben başarılı olamadım, istifa ediyor ve partimdeki değişimin önünü açıyorum” der . Kemal Bey böyle yapmış olsa, inanıyorum ki parti içi güçler harekete geçer; “Genel Başkanımızın bu erdemli davranışına teşekkür ediyoruz, ama önümüzde yerel seçimler var. Biz bu seçimlere onun liderliğinde gitmek istiyoruz!” derler ve kamuoyundan gelecek rüzgarın da etkisiyle istifasını geri aldırırlardı. Böylece Kılıçdaroğlu bir anlamda güç tazelemiş olurdu. Ama o, böyle davranmak yerine, MYK’yı yenileyerek “Toplum değişim istiyordu, biz de öyle yaptık!” demeyi, yani “ vitrin değişikliğini” yeğledi. Dost acı söyler deyip, üzülerek ifade ediyorum ki sığ bir popülizm sergiledi. Zira toplumun değişimden beklentisi, onun istifa etmesiydi!.. Bakalım önümüzdeki günlerde başka hangi hayal kırıklıklarını yaşayacağız?..",https://www.sozcu.com.tr/hayal-kirikligi-2-wp7706476
Uğur Dündar,Dünyanın en güzel şovu!..,22 Haziran 2023,"“SIR” ünvanlı İngiliz güldürü sanatçısı, sinema yönetmeni, oyuncu, yazar ve film müziği bestecisi Charlie Chaplin bir söyleşisinde şu çarpıcı çocukluk anısını paylaşır: “Küçük bir çocukken babamla, bir sirk şovunu izlemeye gittik. Bilet sırasındaki kuyruk bir hayli uzundu ve önümüzde anne-baba ve 6 çocuktan oluşan bir aile bulunuyordu. Fakirlik hallerinden belliydi, elbiseleri eski ama temizdi. Çocuklar sirkten bahsederken çok mutlu görünüyorlardı. ★★★ Sıra onlara gelince, baba gişeye yanaştı ve biletlerin fiyatını sordu. Gişe çalışanının ona söylediği rakam çok yüksek gelmiş olmalı ki adam kekelemeye başladı ve dönüp üzüntülü bir ifadeyle karısının kulağına bir şeyler fısıldadı. Mahcubiyet yüzünden kolayca okunuyordu. ★★★ O anda birden babam cebinden 20 dolar çıkardı ve adama doğru yere attı. Sonra da eğilip yerden aldı ve adamın omzuna dokunarak şöyle dedi:‘Paranız düştü beyefendi!..’ Adam babama baktı ve gözleri dolarak; ‘Teşekkür ederim efendim, siz ne iyi bir insansınız’ dedi. ★★★ Onlar içeri girdikten sonra babam beni elimden çekti ve kuyruktan çıktık . Çünkü adama verdiği 20 dolardan başka parası yoktu!..O günden beri babamla gurur duyuyorum ve o iki dakikayı hayatımda izlediğim en güzel şov olarak anımsıyorum. O gün izleyemediğim sirk şovundan eminim daha güzeldi ve çok anlamlıydı!..” ★★★ Önümüzde Kurban Bayramı var. Belki siz de bir fırsatını bulur ve babalarının ekonomik sıkıntılar nedeniyle mutlu edemediği bahtsız çocukları sevindirirsiniz diye, Chaplin’in bu anısını sizlerle paylaştım...",https://www.sozcu.com.tr/dunyanin-en-guzel-sovu-wp7721326
Uğur Dündar,"Ah TRT, vah TRT!..",18 Haziran 2023,"Bugün sizi biraz gerilere götüreceğim. Karagümrük Ortaokulu’ ndan arkadaşım Natık Buda hatırlattı: “Birlikte okuduğumuz Karagümrük Ortaokulu’ndaki 3. sınıf dershanemizde kuyruklu bir piyano vardı. Müzik hocamız Halit Bey derslerde bazen piyano çalar, ayrıca hepimizi mızıkaya veya bir başka enstrümana heveslendirirdi . Bugün bir devlet okulunda kuyruklu piyano olabileceğini hayal dahi edemiyorum. Nereden nereye değil mi?..” ★★★ ‘Nereden nereye’ diyeceğiniz bir başka olay da TRT ’den: Tek kanaldan siyah-beyaz televizyon yayınının başladığı 70’li yıllar... O dönemde kurumun kendisine ait bir misafirhanesi ve anlaşmalı otelleri bulunmuyordu. Çünkü bunlara harcayacak parası yoktu!.. Ankara’dan İstanbul’a gelen çekim ekipleri, üç kuruşluk harcırahlarla günlerce çalışmak zorunda kalıyorlardı. Komik sayılacak yevmiyelerle hem karınlarını doyuruyorlar, hem de başlarını sokacak bir yer buluyorlardı. Bu nedenle kalınacak otellerin çok ucuz olması gerekiyordu... ★★★ İşte bu koşullarda bir programın çekimi için İstanbul’a giden TRT kameramanı merhum Aytaç Şenel ve yapımcı arkadaşı, en ucuz otellerin Beyoğlu-Asmalımescit’te olduğunu öğrenmişlerdi. Burada buldukları köhne bir otele yerleşen ekip, bir gün çekimin ardından yorgun argın geldikleri otelde tam derin bir uykuya dalmışlardı ki; kapılarına inen yumrukların sesiyle yataklarından fırladılar. Telaşla kapıyı açtıklarında karşılarında resmi ve sivil polisleri buldular. Hızla odaya dalan polisler, dolapları ve yatak altlarını aramaya başlayınca, Aytaç Şenel korku ve şaşkınlıkla sordu: “Hayrola memur beyler? Ne arıyorsunuz?..” Polis amiri sert biriydi: “Bu bir fuhuş operasyonudur! Kadınlar nerede?..”“Ne fuhuşu, ne kadınları amirim! Biz TRT programcılarıyız. İnanmazsanız, işte kimliklerimiz. Kamera ve teknik ekipmanımız da burada!..” ★★★ Amir kimlikleri inceleyip kamera ve malzemelere şöyle bir baktıktan sonra “Kardeşim bu otelde ne işiniz var? Burası fuhuş otelidir! Sürekli basılır! Bula bula burayı mı buldunuz” dedi. Aytaç bu soru karşısında duygulanmış, dudaklarına acı bir tebessüm yayılmıştı. Amir dokunsa ağlayacak gibiydi. Kendisini toparladıktan sonra “Ne yapalım amirim! Biz de sizler gibi devlet memuruyuz. Yevmiyemiz ancak burada konaklamamıza yetiyor. 15 gün kalıp gideceğiz zaten” diyebildi. Aytaç’ın üzgün hali, polis şefini de etkilemiş, sert bakışlarını yumuşatmıştı. “Bak kardeşim!” dedi, amir. “Buraya baskınlar devam edecek. O nedenle siz, bir dosya kağıdına büyükçe harflerle TRT yazıp kapınıza yapıştırın. Ekipler operasyon için geldiklerinde sizin TRT’ci olduğunuzu anlayıp kapınızı çalmazlar!..” ★★★ Aytaç hemen bir kağıda kocaman harflerle TRT yazıp kapıya yapıştırdı! Artık geceleri rahat uyuyorlardı. Aradan 3-4 gün geçtikten sonra bir gece yarısı kapıları yumruklanmaya başlandı. Aytaç bu kez yangın korkusuyla yatağından fırlayıp kapıyı açtığında, karşısında yine polisleri buldu! Odaya dalan polislerin sağı-solu aramaya başladığını gören Aytaç, biraz da kızgın bir şekilde “Memur beyler, biz TRT’ciyiz. İşte kimliklerimiz, işte kameramız... Kapıdaki TRT yazısını görmediniz herhalde” diye sordu. Polis amiri gülerek dinliyordu. Konuşması bitince kolundan tutarak koridora çıkardı. “Gel kardeşim, sana bir şey göstereceğim! Şu kapılara bir bakar mısın?” dedi. ★★★ Aytaç bir de ne görsün! Tüm odaların kapılarına, üzerinde “TRT” yazan kağıtlar yapıştırılmamış mı!..  Hatta en dipteki odanın kir-pas içindeki kapısına rujla “TRT” yazılmış! Demek ki gecenin o saatinde kağıt kalem bulamayan kadınlardan biri, baskından kurtuluşu kapıya rujla TRT yazmakta bulmuştu!.. ★★★ Şimdi sıkı durun. TRT’nin 2021’e kadar olan son 5 yılda, sadece dış yapımlar için harcadığı para ne kadar biliyor musunuz? Yaklaşık 7 milyar lira!.. Ankara’dan gelen ekiplerin İstanbul’da üç kuruşluk harcırahlarla karınlarını doyurup, fuhuş baskınlarına uğradıkları ucuz otellerde kalarak, alkışlanacak bir yığın iş yaptıkları TRT’den, paranın Horhor Çeşmesi gibi aktığı ama saygınlığının ve toplumda bıraktığı güven duygusunun erozyona uğratıldığı TRT’ye!..Gerçekten nereden, nereye?..",https://www.sozcu.com.tr/ah-trt-vah-trt-wp7717364
Uğur Dündar,CHP’de demokrasi devrimi olur mu?..,03 Haziran 2023,"Günlerdir tartışılıyor: Kemal Kılıçdaroğlu kalsın mı, yoksa Genel Başkanlığı bıraksın mı? Bu soruya cevap aramadan önce, 14 ve 28 Mayıs seçimlerinde, Karadeniz Ereğlisi’nde, CHP Hukuk Sorumlusu olarak görev yapan Avukat Ercüment Yorulmazer’in yazdıklarını paylaşmak istiyorum: “14 Mayıs’ta 8 köyden sorumluydum. Görev yaptığım 8 köyün sadece birinde bir genç arkadaş müşahit olarak bulunuyordu. Diğer köylerde müşahidimiz yoktu. Aracımla, elimden geldiğince, 8 köy arasında mekik dokuyarak süreci takip etmeye çalıştım. 28 Mayıs seçimlerinde ise ilçe merkezinde 13 sandığın bulunduğu bir okul binasında görevliydim. Bu binada sandık görevlilerimiz ve müşahitlerimiz vardı. Ancak köylerde aynı sorunların devam ettiği bilgisini aldım!.. Bunlar yaşanırken Ankara’daki bir yetkilimizin televizyondaki açıklamasını hatırladım. Zira “Her sandıkta en az 1 olmak üzere 3’er müşahidimiz olacak” diyordu. ★★★ Seçimler gösterdi ki CHP, ağırlıklı olarak milliyetçi-muhafazakâr seçmenin yaşadığı İç Anadolu ve Karadeniz’deki kentlerimizden beklediği oranda oy alamıyor.Bu uğurda atılan adımlar, örneğin vitrine muhafazakâr isimlerin konulması, görkemli mitinglerin, kampanyaların yapılması ya da bu eğilimdeki siyasi partilerle “suni” ittifaklar kurulması da bekleneni vermiyor.Hatta partide Kuvayı Milliye’den bu yana ana damarı oluşturan, Cumhuriyet’e gönülden bağlı, Atatürk sevdalısı kesimi rahatsız edip, kan kaybettiriyor. Yani Dimyat’a pirince giderken hem pirinçten, hem de evdeki bulgurdan olunuyor! ★★★ Peki ne yapmalı? Ülkemizde Karayolları İdaresi’nin kurucusu Halil Rıfat Paşa “Gidemediğin yer senin değildir” der!O halde gideceksin!..Gitmekle de kalmayıp, oradaki toplumun kılcal damarlarına kadar nüfuz edecek ve seninle ilgili yanlış algıları değiştireceksin. Bunu da CHP Genel Merkezi’nden atamalarla değil, delege ve milletvekili adaylarının belirleneceği sandıkları oraya götürerek yapacaksın. Kapı kapı dolaşacak, çalmadık kapı bırakmayacaksın. Dünyanın en eski beşinci partisi olmakla, Cumhuriyet’ten önce kurulmakla övünüyorsun ama senden 75 sene sonra kurulan Adalet ve Kalkınma Partisi’nin üye sayısının onda birini geçemiyorsun!.. Sandıkların tümünde görevlendirecek sorumlu sayısını bir türlü örgütleyemiyorsun. Rakibin herkese dokunurken sen hantallaşan, motivasyonunu yitiren örgütüne dinamizm kazandıramıyorsun. Delege ağalarının genç ve idealist partililere kapıları kapatmalarını engelleyemiyorsun!.. ★★★ Hayatımda tanıdığım en dürüst, en çalışkan ve en çok proje üreten siyasetçilerden biri olan Adnan Kahveci , sohbetlerimizde sık sık şunu sorardı: “Siz oy verdiğiniz partinin yaşadığınız ilçedeki delegesini veya o ildeki delegelerinden herhangi birini tanıyor musunuz? “Hayır” cevabını aldıktan sonra da devam ederdi: “Ama hiç tanımadığınız bu kişiler, kurultayda genel başkanı belirlemek başta olmak üzere, bir çok hayati konuda sizi temsil edip karar alıyorlar!..” Çözümü de şöyle özetlerdi: “O halde demokrasiyi parti örgütlenmesinden başlatmalı. Bunun için gereken devrimi partiler, kendi iç yapılarında gerçekleştirmeli!.. Sandıklar bu amaçla mahalle veya ilçelerde delege seçimleri için kurulmalı!.. Üye sayılarını gençlerle takviye edip çoğaltmalı...” Kahveci yaşasaydı dijital çağın imkanlarından yaralanarak demokrasi devrimi için kolları sıvayacaktı.Acaba Kemal Bey yapabilir mi? Yoksa MYK değişir, vitrinde farklı yüzler yer alır, olmadı Kemal gider, Cemal gelir ve bizler bakakalırız giden seçimlerin ardından...",https://www.sozcu.com.tr/chpde-demokrasi-devrimi-olur-mu-wp7703020
Uğur Dündar,Suçları insan olmaktı!..,23 Haziran 2023,"Seçimlerden bu yana öylesine derin bir hayal kırıklığı yaşıyorum ki, siyaset yazmak içimden gelmiyor. O nedenle bugün sizlere filmlere konu olabilecek bir öykü anlatmak istiyorum. ★★★ “Yıllar, yıllar öncesi... Köyün birinde Zeynep isimli çok güzel bir kız yaşar. Zeynep 16 yaşına yeni bastığında köylerindeki bir düğüne gelen Ali isimli genç onu görür ve çok beğenir. Köyüne döndüğünde hemen dünürcü gönderir. Zeynep’i Ali’ye verirler ve düğünleri olur... ★★★ Ancak Zeynep’in gelin gittiği köyden kendi köyüne ulaşmak için üç gün üç gece süren bir yolculuk yapmak gerekmektedir . Aradaki bu uzun mesafe nedeniyle Zeynep anne, baba ve kardeşini tam 7 yıl boyunca hiç göremez. Bu özlem Zeynep’in yüreğinde her gün biraz daha büyür ve giderek dayanılmaz bir hal alır. Köyün yüksek tepesinde bulunan evinin bahçesine çıkarak kendi köyüne doğru yüreğindeki yangını anlatan bir türkü söyler. Bu türküyle yuvasına olan özlemini gidermeye çalışır. ★★★ Fakat kocası, Zeynep’in özlemine pek aldırış etmez. Kaldı ki eski sevgisi de küllendiğinden, Zeynep’i horlamaya, eziyet etmeye başlar. Sonunda bu özlem ve çektiği eziyet Zeynep’i yataklara düşürür. Gün geçtikçe hastalığı artan Zeynep’in düzelmesi için köyden gelip geçenler, ailesine haber verilmesini isterler. Başka çaresi kalmadığını anlayan kocası da kaynanası ve kayınbabasına haber vermeye gider. Uzun, upuzun bir yolculuk sonrası köye ulaşan anne-baba Zeynep’i yatakta bulurlar. Kendisinden geçmiş durumdaki Zeynep, hâlâ belli belirsiz bir sesle türküsünü mırıldanmaktadır. Anne-babası da kızlarıyla birlikte türküyü söylemeye başlarlar. Çevrelerindeki bütün köy kadınları duygulanıp ağlarlar. Baygın durumdaki Zeynep hasretini gidermiş ama çok geç kalınmıştır. İyileşemez ve oracıkta son nefesini verir. ★★★ TRT İstanbul Radyosu’ nda halk edebiyatı üzerine programlar yapan araştırmacı-yazar Ümit Kaftancıoğlu, yıllar sonra Malkara’nın köylerinde Zeynep’in yaktığı türkünün kaynağını bulur.“Yüksek yüksek tepelere ev kurmasınlarAşrı aşrı memlekete kız vermesinlerAnnesinin bir tanesini hor görmesinlerUçan da kuşlara malum olsun ben annemi özledimHem annemi, hem babamı, hem köyümü özledimBabamın bir atı olsa binse de gelseAnnemin yelkeni olsa uçsa da gelseKardeşlerim yolları bilse de gelseUçan da kuşlara malum olsun ben annemi özledimHem annemi, hem babamı, hem köyümü özledim...” ★★★ Ve ne yazık ki değerli halk edebiyatı araştırmacısı Ümit Kaftancıoğlu da 11 Nisan 1980 günü, evinin önünde uğradığı silahlı saldırı sonucunda ülkedeki sağ-sol çatışmasının kurbanı olarak hayatını kaybeder.",https://www.sozcu.com.tr/suclari-insan-olmakti-wp7722670
Uğur Dündar,Meğer ‘Sandıkların tümüne hakimiz’ sözleri doğru değilmiş!..,02 Haziran 2023,"Üç gündür dönüp dönüp CHP Parti Meclisi Üyesi Gökhan Günaydın ’ın hafızama mıh gibi yerleşen o sözlerini dinliyorum. Diyor ki; “Seçimlerde sandıkların bir kısmına egemen olabildik. Egemen olamadığımız sandık sayısının seçim sonuçlarını değiştireceğinden haberdarız. 14 Mayıs itibarıyla durum böyle. 28 Mayıs’ı bilmiyorum. CHP’nin bilişim sistemi çalışmıştır. Buna karşılık sandıklara hakimiyet ve ıslak imzaların toplanması konusunda eksiklikler olmuştur. Bunları gerçekçi biçimde ortaya koyalım . Bu bir sistem ve kurumsallık sorunudur. Biz Cumhuriyet’ten önce kurulmuş bir partiyiz ve 100 yılımızı doldurmakla övünüyoruz. Dünyanın en eski beşinci partisi olma iddiasını taşıyan bir partinin Türkiye’nin gerçeklerini bile bile hâlâ sandıklara tam olarak sahip çıkamama meselesi benim açımdan kabul edilebilir değildir...” ★★★ Benim açımdan da öyle!.. Bunlar geçiştirilebilecek iddialar değil. Tam tersine seçmenin “sandıklara hakimiz” denilerek yanıltıldığını ortaya koyan vahim açıklamalar. Üzerinden üç gün geçmiş olmasına karşın yetkili birilerinin çıkıp “Hayır, Gökhan Günaydın doğru konuşmuyor. İşte tüm sandıklardan gelen ıslak imzalı tutanaklar, işte sandık görevlilerimizin isim listeleri ” diyememiş olması da ayrıca üzüntü verici. Bu skandalın sorumluları kimlerse derhal tespit edilip görevlerinden uzaklaştırılmalı ve bir daha da CHP Genel Merkezi’ne ziyaretçi olarak bile alınmamalı!.. Zira seçim süreci başlar başlamaz “Sandık güvenliği çok önemli. Muharrem İnce, ‘2018 seçimlerinde 10 binden fazla sandıkta görevli bulundurulmadı’ diyor. Bu kez de aynısı olmamalı” demekten dilimizde tüy bitti. Ama şimdi görüyoruz ki her seferinde “Merak etmeyin, tüm sandıklara hakim olacağız” diye cevap verenler bizi doğru bilgilendirmemişler!.. ★★★ 10 ay sonra yerel yönetim seçimleri var. Şimdi soruyorum; Gerçek dışı söylemlerle yanılttığınız seçmeni o gün sandığa nasıl götüreceksiniz?..",https://www.sozcu.com.tr/meger-sandiklarin-tumune-hakimiz-sozleri-dogru-degilmis-wp7702108
Uğur Dündar,5 liralık banknotun üzerinde fotoğrafı olan bilim insanının müthiş öyküsü!..,17 Haziran 2023,"Yıl; 1933, aylardan haziran, yer; Ankara Erkek Lisesi... Öğrenciler toplanmış, okula geleceği bildirilen önemli bir heyeti beklemektedir. Siyah bir “Lincoln” otomobil yanaşır kapıya... İçinden önce Maarif Vekili Reşit Galip, Başyaverler Celâl Üner ve Salih Bozok iner. Son olarak ise Gazi Mustafa Kemal Atatürk... ★★★ Atatürk liseye sınav komisyonunda bulunmak için gelmiştir. Prof. Afet İnan da yanındadır. Gazi, doğruca sınav salonuna girer; peş peşe içeri alınan Aydın , Orhan ve Oktay isimli öğrencilere sorular yöneltir. Aydın’ın sınavı bir saatten fazla sürer. Atatürk öğrencinin harita üzerinde yaptığı açıklamalardan, sorulara verdiği cevaplardan memnun kalır. “Aferin Aydın. Sen ne olmak istiyorsun?” diye sorar. – Su mühendisi Paşam!.. “Ama herkes su mühendisi olabilir. Gel seni tarihçi yapalım. Buna ne dersin?..”  -Ailecek böyle karar verdik; anne ve babamın onayını almam gerekir Paşam!.. ★★★ Çocuğun cevabı “Ata”nın çok hoşuna gitmiştir. “Bravo Aydın...” der, “Onlarla görüş, benim teklifimi de söyle, sonra gel Eğitim Bakanı Reşit Galip Bey’e kararını bildir.”  Aydın salondan çıkınca Atatürk, Reşit Galip’e döner: “Bu çocuğu takip edelim...”  Maarif Vekili, “takdirname” ile ödüllendireceğini söyleyince, Atatürk şu karşılığı verir; “Takdirnameden ne çıkar? Daha başka şeyler yapmalı, yurtdışında eğitim almalı Aydın. Çocuğu Amerika’da okutalım...” Ertesi gün Maarif Vekili Reşit Galip, Aydın’ı makamına çağırarak Atatürk’ün tebrik mektubunu verir. Ayrıca devlet bursuyla yurt dışına gönderileceğini de söyler. ★★★ Amerika’ya giden Aydın, Harvard Üniversitesi’nde “İslam Dünyası ve Fizik Tarihi” üzerine öğrenim görür. Başyapıtı olan “İslam Dünyası’nda Rasathane ve Genel Rasathane Tarihi İçindeki Yeri” adlı eserinde; İslam’ın dini ibadetleri yerine getirmede astronomiye olan ihtiyacından ötürü, gözlemevinin İslam dünyasında ortaya çıkmış bir kurum olduğunu ve Batı’daki ilk benzerlerinin İslam gözlemevlerinden esinlenilerek oluşturulduğunu ortaya koyar. “İslam Dünyası’nda Bilim Kurumları” tezi ile dünyadailk doktora yapan kişiunvanını da alır. Türkiye’ye dönünce Bilim Tarihi Kürsüsü’ nü kurar, 1958’de “ordinaryüs profesör” olur. 1961’de üyesi olduğu Uluslararası Bilim Tarihi Akademisi’ne, 1962’den itibaren 3 yıl boyunca başkanlık yapar . UNESCO’dan TÜBİTAK ’tan ve dünyanın çeşitli ülkelerinden saygın ödüllere lâyık görülür. ★★★ Çok sayıda öğrenci yetiştirir. Atatürk’ün kendisine yazdığı mektubu da, bir madalya gibi evinin başköşesinde bulundurur. Atatürk’ün bilime yöneltip yurt dışına gönderilmesini sağladığı başarılı öğrenci “Ord. Prof. Aydın Sayılı” dır!.. Türk lirası 6 adet banknota sahiptir. Bunlar 5 TL, 10 TL, 20 TL, 50 TL, 100 TL ve 200 TL’dır. Ön yüzlerinde Mustafa Kemal Atatürk’ün fotoğrafları bulunur. Fakat her bir banknotun arka yüzündeki Türk büyüğü değişir. İşte 2009’dan beri, 5 liralık banknotun üzerinde Ord. Prof. Sayılı’nın fotoğrafı yer alır!.. ★★★ Atatürk’e olan sevgi ve saygısını her platformda dile getiren Aydın Hoca: “Ben Atatürk’ün öğrencisiyim, onun sayesinde bilim insanı oldum” diye övünür... 1984’te, 1947 yılından beri üyesi olduğu Türk Tarih Kurumu’ na bağlı Atatürk Kültür Merkezi Başkanlığı’ na getirilir Aydın Hoca. Geride hep ilklere imza attığı sayısız eser ve makale bırakan Ord. Prof. Dr. Sayılı, 1993’te yaş haddi nedeniyle görevinden ayrılır.Aynı yıl, hayata gözlerini yumar... ★★★ Büyük Önder ‘in sınavını yaptığı diğer iki kişi, yani Orhan ve Oktay adlı öğrenciler ise; edebiyatımızın yıldızlarından Orhan Veli Kanık ve Oktay Rıfat’tır... (Yararlanılan kaynaklar: Atatürk’ün Sırdaşı Kılıç Ali’nin Anıları, Fikriyat, Soner Yalçın)",https://www.sozcu.com.tr/5-liralik-banknotun-uzerinde-fotografi-olan-bilim-insaninin-muthis-oykusu-wp7716513
Uğur Dündar,CHP’de çanlar değişim için çalıyor!..,08 Haziran 2023,"Dün bu satırları kaleme almak için bilgisayarımın başına geçtiğimde dolar kuru 23 Türk Lirası’nın üzerinde seyrediyordu. Doların tırmanışını izlerken, bu iktidarın son 5 yılında yaşadıklarımızı düşündüm. ★★★ Örneğin ölüm korkuları içinde pandemi kabusunu atlattık. Covid-19 nedeniyle yüzbinlerce insanımızı toprağa verdik. Pandeminin ardından tam bir “oh” çekip, rahat bir nefes alacaktık ki kendimizi ekonomik krizin kucağında bulduk. Ekonomide krize neden olan yanlışlardan dönülüp, yapısal reformlara yönelmek gerekirken “ faiz sebep, enflasyon sonuç” gibi rasyonalitesi hiç olmayan bir söyleminin arkasına takılarak, Merkez Bankası’nın tüm rezervlerini erittiğimiz gibi, eksiye düştük.Döviz kurunun patlamasının etkisiyle füze gibi yükselen enflasyonun, çarşı pazardaki el yakan pahalılığın esiri olduk.Sonra deprem felaketini yaşadık. Arama kurtarma ekiplerinin 2 gün boyunca enkaz altında kurtarılmayı bekleyen depremzedelerin imdadına yetişememeleri nedeniyle binlerce yurttaşımızı kaybettik. Resmi rakamlara göre bu felakette 50 bini aşkın yurttaşımızı hayatta tutamadık. Felaket günlerinde kurtarıcı bir kurum olarak bildiğimiz Kızılay’ın çadır satışına tanıklık ettik. Dudak uçuklatan yolsuzluklar ve daha neler nelerle karşılaştık... ★★★ 17 Ağustos 1999’daki Büyük Marmara Depremi’ nden sonra can kayıplarından sorumlu tutulan Bülent Ecevit’in başbakanlığındaki dönemin iktidarı çok büyük tepki almış ve ardından gelen ekonomik krizin de etkisiyle sandığa çakılıp kalmıştı. Oysa son beş yılda bir değil, birkaç iktidarı koltuğundan edecek olayları ve krizleri peş peşe yaşadık. Ama bütün olup bitenlere rağmen iktidarın gidişine değil , muhalefetin yerinde sayışına bakakaldık. Soruyorum; gelişmiş bir ülkenin belki de bir asır, ya da asırlar boyu karşılaşabileceği tüm felaketler, sadece 5 yıl içinde yaşanıyor ve orada, iktidar olabilme uğruna kimlik erozyonuna uğratılan ana muhalefet seçimi kazanamıyorsa, başarısız olmuş, hatta sınıfta kalmış değil midir?.. ★★★ Bir haftadır 14 ve 28 Mayıs seçiminde Millet İttifakı ile Kemal Kılıçdaroğlu’na oy vermiş seçmenlerin ağırlıkta olduğu topluluklarla konuşuyorum. Herkes başta Kemal Kılıçdaroğlu olmak üzere CHP yönetimine tepki gösteriyor ve büyük umutlarla girdikleri seçimden tam bir hayal kırıklığıyla çıktıklarını söylüyor. Hepsi büyük bir değişimin zorunlu olduğu görüşünde birleşiyor. Ayrıca “Kemal Bey ve CHP bu seçimde iktidar olamadıysa, ne zaman olacak?” diyerek yakınıyor. Buna karşın CHP Sözcüsü Faik Öztrak bu ağır tablonun hesabını verip, özeleştiri yapmak yerine, her gün prompter karşısına geçiyor ve artık çok kanıksadığımız sıradan laflar etmeyi sürdürüyor. Bu tutum da tepkileri artırıyor. ★★★ CHP’de büyük değişim için çanlar çalıyor. Toplumun güçlü değişim talebine inatla direnenler, bu ısrarlarını sürdürdükleri takdirde korkarım mevcut yerel yönetimlerde önemli kayıplar vermenin sorumluları olarak da tarihteki yerlerini alırlar.",https://www.sozcu.com.tr/chpde-canlar-degisim-icin-caliyor-wp7707550
Uğur Dündar,Değişim ancak içeriden açılabilen bir kapıdır!..,07 Temmuz 2023,"22 Mayıs 2010...CHP Lideri Deniz Baykal’ın uğradığı kaset kumpası nedeniyle istifa etmesi sonrasında toplanan Kurultay’da Kemal Kılıçdaroğlu, geçerli 1.189 oyun tamamını alarak Cumhuriyet Halk Partisi’nin 7. Genel Başkanı seçiliyor.Kurultay’ın bu tarihi kararını, Star TV ana haber bülteninde topluma duyururken, zihnimde dönüp dolaşmaya başlayan şu soruya da cevap arıyorum:“Acaba Kemal Bey, Karaoğlan Bülent Ecevit’i çağrıştıracak düzeyde karizmatik bir lider olabilecek mi?..”Ve gözümün önüne İstanbul’daki bir bekar odasında rastladığımız o poster geliyor. ★★★ 70 ’li yıllar... Mevsim kış... İstanbul’un Tophane semtindeki yoksul arka sokaklardan birindeyiz ... Tek-tük atıştıran kar tanelerinin yüzümüze ok gibi saplandığı dondurucu bir gece yarısında, kameraman arkadaşımla, sabahçı kahvesindeki inşaat merdivenine tırmanarak “bekar odası” na çıkıyoruz! Çünkü çatıdaki barınağa tek çıkış yolu bu inşaat merdiveni!.. Hayatımda ilk kez gördüğüm “bekar odası” ilk bakışta hiç bitmeyecekmiş gibi gelen uzun, upuzun, tüneli andıran bir izbelik!.. ★★★ Yaklaşık 50 ranzanın tümü, altlı üstlü dolu... Kirden simsiyah olmuş çarşafsız yataklarda sızıp kalmış insanlar, horultularla uyuyor. Ciğerleri sökülürcesine öksürenler bile, o derin uykuları bölemiyor. Çoğu inşaatlarda boğaz tokluğuna çalışan ya da iş bulabilme umuduyla “taşı toprağı altın” (!) İstanbul’a gelen fena halde çaresizlerin arasından geçerek, dipteki cılız, arada bir göz kırpan ışığa doğru ilerliyoruz. ★★★ Üzerindeki toz toprak nedeniyle her an sönecekmiş izlenimi veren ampulün sarktığı yerde ne duruyor biliyor musunuz? Başında kasketi, mavi gömleği, omzundaki bembeyaz güvercini ve umut veren bakışlarıyla Bülent Ecevit... Bekar odasındaki umutsuzların umudu olmayı başaran “Karaoğlan”, o barınağın bahtsızlarına sanki “Ne ezen, ne ezilen, insanca hakça bir düzen” dercesine gülümsüyor...Vahşi düzenin acımasızca ezdiği kitlelerin umudu olduğu için de yüzde 42 ile CHP’nin tarihindeki en yüksek oyu almayı başarıyor. ★★★ Kemal Bey seçildiğinde CHP’liler çok umutlanmışlar, ondan yeni bir “Karaoğlan olması”, hatta onu daha da geçmesi beklentisine girmişlerdi. Haklıydılar. Zira Kılıçdaroğlu mütevazi bir kişiliğe, sade bir yaşama ve tertemiz bir isme sahipti. Ayrıca “doruk” olarak kabul edilen bürokratik görevleri nedeniyle engin bir devlet birikimi vardı. Çok çalışkandı. Kısacası ezilen kitlelerin gözünde “Karaoğlan” imajının çok üstüne çıkması için gereken tüm özellikleri taşıyordu. Bu satırların yazarı da ona büyük umutla bakanlar arasındaydı. Peki bunu başarabildi mi? Beklentileri karşılayabildi mi? Ne yazık ki hayır!.. ★★★ Kemal Bey, ülkedeki baskıcı rejime, keskin kutuplaşmaya, büyük ekonomik sıkıntılara ve derin yoksulluğa rağmen, halen varlığını sürdüren bekar odalarındaki umutsuzlarının umudu haline gelemedi. Adı “Ne ezen, ne ezilen, insanca hakça bir düzen” benzeri sloganlarla anılamadı. Posterleri bekar odalarında ve köy kahvelerinde duvarlara asılmadı!.. Onun döneminde CHP kimlik erozyonuna uğrayan, giderek kuruluş felsefesinden uzaklaşan, Cumhuriyet ve Atatürk’e söylenmedik laf bırakmayanlara milletvekili aday listelerinde -hem de ön sıralarda- yer verilen, sağ eğilimli seçmenden oy alabilmek için sağcı partilere benzemeye çalışan, ideolojisi bulanık, sosyal demokrat çizgisinden uzaklaşmış bir siyaset aparatına dönüştü. Üstelik bu dönüşüm, kayda değer bir oy artışı da sağlayamadı. Bunları seçim sonrası yaşadığı derin hayal kırıklığını üzerinden atamamış ve 14-28 Mayıs’ta kendisini desteklemiş bir yurttaş olarak büyük üzüntü içinde yazıyorum. Sözün özüne gelirsek; CHP’nin radikal bir değişime ihtiyacı var. Kemal Bey’in bu gerçeği amasız, fakatsız görmesi ve süreci hiç gecikmeden başlatması gerekiyor. Çünkü değişim, ancak içeriden açılabilen bir kapıdır!..",https://www.sozcu.com.tr/degisim-ancak-iceriden-acilabilen-bir-kapidir-wp7735686
Uğur Dündar,Kemal Sunal’ın hüznü!..,05 Temmuz 2023,"Önceki gün, Türk sinema tarihinin en çok sevilen aktörlerinden Kemal Sunal’ı, aramızdan ayrılışının 23. yıl dönümünde sevgi özlem ve rahmetle andık. Aynı gece televizyonlar, yöneticilerinin bile gösterim sayısını hatırlayamadıkları, ancak her oynatılışında büyük reytingler aldığını çok iyi bildikleri filmlerini ekrana getirdiler. Çünkü üniversitelere tez konusu olan “Kemal Sunal sevgisi” nedeniyle İnsanlarımız onun filmlerini defalarca izlemekten bıkmadığı gibi, her gördüklerinde sanki ilk defa izliyormuş hissiyle heyecanlanıyor, gülümsüyor, kahkaha atarken düşünüyor ve yeni şeyler keşfediyorlar. Çünkü o, seyircisinin gözünde haksızlığa, sömürüye baş kaldıran, ama saf kalbini ve halk adamı gururunu da her zaman ortaya koyan, büyülü bir beyaz perde kahramanıdır. Kısacası Kemal Sunal demek, acılara sıkıntılara, yokluklara, emek sömürüsüne, din simsarlarına, zübüklere, kötü adamlara meydan okumak, umutsuzluktan umut yaratmak demektir. ★★★ Kemal benim ve sevgili Müjdat Gezen’in can arkadaşımızdı. Vefa Lisesi yıllarında yollarımızın kesiştiği, ama dostluğumuzun onun hayatının daha sonraki dönemlerinde pekiştiği Kemal, hiç abartısız filmlerde canlandırdığı iyi kalpli yurttaş tipinin çok daha ilerisinde iyi bir adamdı. Adam gibi adam deriz ya, işte öyle bir insandı... ★★★ Bu yazıyı onun büyük oyunculuğunu ve benzersiz dostluğunu anlatmak için kaleme almıyorum. Onun ve ailesinin yaşadığı dramdan söz etmek istiyorum . 100’e yakın filmde oynayan, birçok dizide rol alan, filmleri, dizileri gişe ve reyting rekorları kıran  Kemal’in haklı olarak çok büyük servete sahip bulunması gerekirdi değil mi? Ne gezer? Son derece mütevazı bir varlığa sahipti!.. Sevgili Kemal sağlığında, o yapımların televizyon gösterimlerinden sembolik de olsa para alamadığı gibi, vefatından sonra değerli eşi ve iki çocuğu da hiçbir gelir sağlayamadılar. Sürüp giden bu haksızlığın hem aileyi hem de Kemal’i sevenleri rahatsız etmesi üzerine eşi Gül Sunal ve çocukları hukuk mücadelesi başlattılar. ★★★ Zira 1990’lı yılların ilk yarısında sinema filmlerinin iş yapmamaya başlaması, yeni filmlerin çekilmesine imkan bırakmamıştı .  Özel televizyonların yaygınlaşmasıyla birlikte, sinemaya gitme alışkanlığı yavaş yavaş azalmış, en son oynadığı ‘Boynu Bükük Küheylan’, ‘Abuk Sabuk Bir Film’ ve  ‘Varyemez’ adlı yapımlar, 1970-1980’lerdeki kadar seyirciye ulaşamamıştı. Kemal, bu sıkıntılı süreci, ara verdiği üniversiteyi bitirmek ve yüksek lisansını tamamlamakla geçirmişti. Ancak süreç uzayınca, zaten pek fazla olamayan birikimi erimeye, hayat şartları aile bütçesini zorlamaya başlamıştı. ★★★ Kemal’in asla ödün vermediği ilkeleri vardı. O süreçte gelen müzikallerde yer alma veya sahneye çıkma önerilerini, ilkelerine uygun bulmadığı için kabul etmemiş, s azlı sözlü ve hiçbir konusu olmayan müzikallerle, ürüne tam olarak güvenmediği reklam filmlerinde oynamayı reddetmişti. Yani sadece para kazanmak için inanmadığı projelerde yer almamıştı... ★★★ Bu arada kendisini acı acı gülümseten olaylar da yaşıyordu. Örneğin “Saygılar Bizden”  adlı diziden çok umutluydu. Fakat ilk bölümün ekrana geldiği akşam, diğer kanallar, eski filmlerini dizinin karşısına koydular! Bu durum diğer dizilerinde de tekrarlandı. Böylece Kemal Sunal’ın, Kemal Sunal’a karşı oynadığı yıllar başladı! Reyting ölçümlerini yakından takip ediyor, bir önceki gecenin sonuçları geldiğinde acı bir gülümsemeyle biz dostlarına “Dün gece yine birinci olmuşum”, “Milli maçı bile geçmişim” gibi yorumlar yapıyor, belki de uğradığı bu haksızlığı kendi içinde hafifletmeye çalışıyordu. Durum böyle olunca, yapımcılar da yeni dizi için para harcamak yerine, filmlerini kiralayarak Kemal Sunal’ı seyircisiyle buluşturmayı yeğliyorlardı. Bu çelişkili durum Kemal’i çok üzüyordu. Yıllar önce 25-30 bin lira gibi cüzi bir para karşılığında oynadığı filmler milyonlarla anılıyordu. Kaldı ki oynadığı çoğu filmin sözleşmesi bile yoktu. Bir gün özel televizyonların başlayacağı, filmlerin DVD veya dijital ortamda oynayacağı eğer o zaman öngörülebilseydi, Kemal Sunal’la film yapmak isteyen yapımcılar hiç itiraz etmeden bütün hakları ona verirlerdi. Çünkü yılda sadece 2-3 filmde oynuyordu ve yapımcılar bu filmler için ne isterse karşılamaya hazırlardı. Sağlığında telif hakkı için bir iki teşebbüste bulundu ama başarısız oldu. Oysa filmleri sinema tarihinde görülmemiş sıklıkta, birçok ulusal kanalın yanı sıra, yasal olan olmayan kanallarda bile oynatılmaya devam ediliyordu. Bu gerçek, Kemal’in yeni nesiller tarafından tanınması açısından mutluluk verse de, büyük bir haksızlık olarak kendisini, ailesini ve sevenlerini yaralıyordu. Oğlu Ali Sunal, babasıyla iş yapan ve Kemal’in arkadaşı olan yapımcılara bizzat gidip konuşarak bu durumun cüzi maddi ödemeyi kapsayan bir anlaşma ile çözülmesini istedi, maalesef olumlu cevap alamadı. Aile son çare olarak adalete başvurmak zorunda kaldı. ★★★ Bir yapımcıya karşı açtıkları maddi ve manevi tazminat davası kazanıldı. Karar Yargıtay’da kesinleşti ve maddi tazminat talebi haklı bulundu. Ancak bunun ardından başka yapımcılara açtıkları tazminat davaları ilk mahkemece haklı görülmesine rağmen Yargıtay, daha önceki kararlarına aykırı olarak bu hükümleri bozdu.   Sunal Ailesi hukuk mücadelesini sürdürüyor. Yani hepimizi güldüren sevgili Kemal Sunal’ın hüznü devam ediyor!..",https://www.sozcu.com.tr/kemal-sunalin-huznu-wp7733539
Uğur Dündar,Ey Uğur Dündar sen bu ülke için ne yaptın?,09 Temmuz 2023,"Başlığı okurken gülümsediğinizi görür gibiyim. Türkiye’nin yakın tarihini AKP iktidarı döneminden ibaret sayanların sosyal medyada sık sık yönelttikleri bu soruya (!) cevabı, 9 Eylül Gazetesi’ndeki köşesinde değerli meslektaşım, kardeşim Atilla Köprülüoğlu vermiş. Birlikte okuyalım: ★★★ Yıl 1994... Devr-i Özal... Aylardan Eylül’dür... Yolsuzluk dalgaları okyanustakilere benzerdir... Ve “Civangate Skandalı” patlar... Neydi anımsayalım; Önde gelen kamu bankalarından Emlakbank’ın Genel Müdürü Engin Civan (Başbakan Özal’ın oğlu Ahmet Özal’ın arkadaşlarındandır. Turgut Özal’ın prenslerinden olarak da anılırdı) bir organize suç örgütü liderinin adamlarınca vuruldu.  Peki neden Engin Civan?.. Bütün gazeteler, televizyonlar, hadiseyi mercek altına aldı. Elbette soruşturmacı gazetecilik ustası, haberci Uğur Dündar da, o günlerin gözde ekibi “Arena’’ ile büyük skandalın peşine düşecektir... ★★★ Hasan Baran’ın kaleme aldığı, Kırmızı Kedi Yayınevi ’nden çıkan “Hayatımın Sırları-Uğur Dündar ve Türkiye’nin Son 50 Yılının Gerçek Hikayesi” kitabından alıntılarla devam edelim; “Engin Civan! Yıllar önce, Emlakbank’tan 100 milyon dolarlık vurgun yapan dolandırıcıyı araştırmak için Zürih’e gittiğinde karşılaştığı bankacıydı Uğur Dündar’ın... Hatta bir tren yolculuğunda, bankanın yaptırdığı konutlardan okazyon daire teklif etme gafletinde bulunmuş ama bankacıya ağzının payını vermişti Uğur Dündar... “Arena” ekibi Civan’ın yakasına yapıştı.Özal ailesinin de adının karıştığı, siyasetçilerin, bürokratların, mafyanın içinde olduğu yolsuzluk iddiaları bir bir ortaya çıkarılmaya başlandı. “Arena”, Civan’ın kimlerle irtibatlı olduğunu araştırdı, gözler önüne serdi. Ekrana getirilen belgeler arasında Civan’ın aldığı rüşvetlerin çoğunu kaydettiği not defteri de vardı! Alacak-verecek meselesinin Engin Civan’la Özal’a yakın bir iş insanı olan Selim Edes arasında yaşandığı saptandı. Edes, Emlakbank’a sattığı arsaların parasını alamamış, tahsili için Engin Civan’a da 3.3 milyon dolar rüşvet verdiğini itiraf etmişti.  Edes ve Civan tutuklandı. Duruşmaların birinde o tarihi diyalog yaşandı. Civan ‘Hani nerede belge? Bana para verdiğinin belgesi var mı?’ deyince Edes de şunları söylemişti: ‘‘Rüşvetin belgesi mi olur p.....k?’’ ★★★ “Evrensel Şairimiz” Ataol Behramoğlu “Kendime ve Herkese Sorular” şiirinde dizeleriyle şöyle sorar; “Doğruluk yalanla kuşatılmışsa/ Yalandan yana değilsen eğer/ Neresi olmalı bulunduğun yer?/ Sinsi tuzaklarla erdemsizliğin/ Erdem düşmek üzereyse eğer/ Neresi olmalı bulunduğun yer?/ Haksızlıkla eşitsiz savaşımında/ Haklılık silahsız kalmışsa eğer/ Neresi olmalı bulunduğun yer?” Bir ömür -sadece- toplumun doğru bilgilenme hakkı için yıllarını veren Uğur Dündar elbette ‘doğrunun/ erdemin/hakkın’ yanında olacaktır. Efsanevi gazeteci Uğur Mumcu da, “meslektaşı ve adaşı” için daha önce şu satırları yazmıştır; “Uğur Dündar önce televizyoncu olarak Batı ölçülerinde kendi işini çok başarılı yapan programcıydı.Daha sonra çok başarılı bir gazeteci çizgisi gördüm. Özetle her iki dalda da başarılı oldu.Türk basınına katkı getirdi.” Hemen kolları sıvadı Dündar... Türkiye’nin konuştuğu rüşvetin belgesinin peşine düştü. Yolu yine Zürih’e düştü. Uzun uğraşlar sonunda da Banque Indosuez’de aradığını buldu; Rüşvetin belgesini!.. Bankanın önünde kameranın karşısına geçti, elindeki belgeyi göstererek anonsunu çekti; “İşte Cumhuriyet tarihinde ilk kez rüşvetin belgesi!” Haber bomba gibi patladı. Devletin yapamadığını bir gazeteci yapmıştı! Dündar’ın çalıştığı, o günlerin “Amiral Gemisi” Hürriyet’in Genel Yayın Yönetmeni Ertuğrul Özkök manşeti atmıştı; “Bravo Gazeteci...” ★★★ Hani bazen soruyorlar ya ; “Ey Uğur Dündar, sen bu ülke için ne yaptın?” İşte rüşvetin belgesini buldu örneğin. “Hayatımın Sırları”nda da okuyabilirsiniz başka ‘’neler yaptığını”; “Soğukoluk’taki fuhuş çeteleriyle mücadelesini, Prof.Dr. Türkan Saylan’ın cüzzam hastalığıyla savaşına katkısını, TRT’deki sansürlü yıllarını, sahte raporlarla vatani görevden kaçanları ifşa edişini, uluslararası organ mafyasının ipliğini pazara çıkarmasını, haberleri nedeniyle Hizbullah Terör Örgütü’nün ölüm listesine girmesini, ayrıca PKK ve Fetö’nün hedefinde olmasını, çökmek üzere olan Dolmabahçe Sarayı bodrumundan kurtarılan ve halen müzede sergilenen 10 bin tarihi objenin hikayesini,  Avrasya Feribotu’na helikopterden atlayışını, kaçak olduğu yıllarda Halil Bezmen’in ABD’deki malikanesinde yaptığı yumruklu meşru savunmayı, Susurluk Çetesi Dosyası’nı, Kızılay  depolarındaki çürümüşlüğü, Kuş Gribi paniğini yok eden  güvenirliğini, yaşlıların ölüme terk edildiği huzurevi görünümündeki “Ölüm Kampı”nı gözler önüne sermesini, Murat Demirel’in, hortumladığı Egebank’tan kaçırıp Cayman Adaları’ndaki gizli hesaba aktardığı 22 milyon doları bulup, Hazine’ye teslim edişini, Gezi Direnişi’ndeki duruşunu... Ve daha neler, neler...”Levent Kırca’lı, Tarık Akan’lı, Kemal Sunal’lı, Adile Naşit’li, Zeki Alasya-Metin Akpınar’lı, “yaşayan en eski arkadaşı” Müjdat Gezen’li anılarını da... ★★★ Ne yazık ki; artık günümüzde Uğur Dündar tarzı gözü pek araştırmacı habercilik yapılmıyor. Rüşvetlerin, hırsızlıkların yolsuzlukların, talanın üzerine giden az sayıda ilkeli ve mangal yürekli gazeteci var. Onlar da baskı, tehditlerle karşı karşıya kalıyor sık sık. En zor iş oldu günümüzde doğru habercilik, gazetecilik. Uğur Dündar gibi, “Gazetecilik yolcusu, gördüğünün tanığı, hissettiğinin araştırıcısı” onurlu habercilere, dik duruşlu kalemlere, meslektaşlarıma selam olsun. “Hayatımın Sırları”nı okuyun, okutun...",https://www.sozcu.com.tr/ey-ugur-dundar-sen-bu-ulke-icin-ne-yaptin-wp7737659
Uğur Dündar,İlaç dolandırıcıları!..,13 Temmuz 2023,"Yazın en sıcak günlerini yaşıyoruz. Sıcak deyip geçmeyin, özellikle güneş çarpmasının kalp krizi riskini de artıran çok ciddi bir sağlık sorunu olduğunu unutmayın. Geçen akşam güneş çarpmasına uğrayan bir yakınının peşinden Çeşme’deki Alper Çizgenakat Devlet Hastanesi Acil Servisi’ ne giden bir dostum anlattı: “Servis mevsim hastalıklarından yakınanlarla doluydu. Özellikle de güneş çarpmasına uğrayanlarla... Neyse ki doktorlar ve nöbetteki sağlık çalışanları olağanüstü bir gayretle hepsine yetişiyor ve gereken müdahaleleri gecikmeden yapıyorlardı. Yakınımız gözlem altındayken, aklıma Fethiye Devlet Hastanesi Acil Servis Hekimlerinden Dr. Mithat Kahraman’ ın şu paylaşımı geldi: ★★★ “Acil serviste çalışırken bir sabah saat 10 sularında, hemşirelik fakültesinde öğretim üyesi olduklarını ve geçerken babalarına bir antigribal ilaç yazdırmak için uğradıklarını söyleyen iki kardeş geldi. Amcaya şöyle bir baktım, hiç de gribal bir durum belirtisi yoktu. “Önce muayene edeyim, sonra ilacı yazarım ” dedim. Israrla aceleleri olduğunu ve muayeneye gerek bulunmadığını söylediler. Onlara aldırmadan amcayı sedyeyle oturttum ve şikayetini sordum. İki gündür kollarında bir uyuşma hissettiğini söyledi. Adamcağız sorularıma cevap verirken adeta kalp krizi geçirdiğini tarifliyordu. Hemen bir EKG çektirdim, tanısı kesinleşti ve yoğun bakıma yatırdık. Çok bilmiş çocukları gelip ne özür dilediler, ne de “Bizi büyük bir hatadan kurtardın” diyerek teşekkür ettiler! Eğer onların dediklerini yapıp istedikleri reçeteyi yazmış olsaydım, hastanın durumunu daha da kötüleştirecek ilaçlardı!.. Siz siz olun, İnternetten, ya da şundan bundan öğrendiğiniz bilgilerle (!) hastanıza müdahale etmeye  kalkmayın! Zira acil servisin o yoğun çalışma temposu içinde ve tükenme noktasına gelinen saatlerde, böyle bir isteğe hayır diyemeden o ilaçları yazabilecek hekim sayısı gerçekten çoktur!..” ★★★ Değerli Acil Servis Hekimi Mithat Kahraman’ın uyarılarına benim de ilave edeceklerim var: İnternetteki bazı sahtekarlar, fotoğraflarımı kullanarak “İmune 4” adlı uyduruk bir ilacı (!) pazarlama peşindeler. Halkın sağlığıyla oynamaktan çekinmeyen bu dolandırıcılar, içeriği meçhul karışımı benim de satın aldığım ve böylece sağlığıma kavuştuğum yalanını yayıyorlar. (Çok şükür ciddi hiçbir rahatsızlığım yok.) Aman değerli okurlarım, Ekonomideki sıkıntılar nedeniyle ilaç fiyatları zamlandıkça, bu türden üçkağıtçıların sayısı çoğalır. Sadece vurgun yapmayı amaçlayan umut tacirlerinden kesinlikle uzak durun, doktorunuzun yazmadığı bir ilacı asla kullanmayın. Ve lütfen şu gerçeği unutmayın: Hekimlik, çok ayrıntılı bir meslektir ve sadece tıp fakültelerinde öğrenilebilir!..",https://www.sozcu.com.tr/ilac-dolandiricilari-wp7741597
Uğur Dündar,Çanakkale ve Dumlupınar ruhu!..,28 Temmuz 2023,"Merhum Turgut Özal’ın Başbakan olduğu dönemde yaşanan bir olay şöyle anlatılır: Özal, Japon eğitim uzmanlarının ülkemizin eğitim sistemini inceleyip bir rapor sunmalarını istemiş. Japonlar, istenileni yapmışlar ve hazırladıkları raporun sonuç bölümünde özetle şu görüşü paylaşmışlar: “ Sizin eğitim sisteminizde milli ruh yok!. .” Milli Eğitim Bakanlığı’nın üst düzey bürokratları hemen “Nasıl yani?” diye sormuşlar. Japonlar gayet sakin şu cevabı vermişler: ★★★ “Biz Japonya’da okula başlayacak çocuklarımıza milli ruh şoklaması yaparız. Onları önce toplu halde hızlı trenlere bindirir, dev fabrikalarımızı, teknoloji merkezlerimizi gezdirir, ülkemizin gücünü gösteririz... Sonra da bu yavrularımızı alır, Hiroşima ve Nagasaki’ye götürür, orada atom bombası atılan ve yıllardır ot dahi bitmeyen alanları göstererek deriz ki: Eğer siz çalışmaz, bilinçlenmez ve az önce gördüğünüz teknolojiyi geliştirmek için büyük uğraşlar vermezseniz,  sonunuz böyle olur! ..” Bürokratlardan biri söz alır: “Fakat bizim Hiroşimalarımız yok ki...” Japon uzmanın cevabı düşündürücüdür: “Sizin Çanakkale’niz, Dumlupınar’ınız onlarca Hiroşima eder! Üstelik biz Hiroşima nedeniyle savaştan mağlup ayrıldık. Ama siz, Çanakkale’den de, Dumlupınar’dan da zaferle çıktınız. Çanakkale ve Dumlupınar ruhunu çocuklarınıza aşılayın ve tarihinizi iyi anlatın! ..” ★★★ Bu anektod gerçekten yaşandı mı, emin değilim. Doğru da, hikâye de olabilir. Ama mesajının çok isabetli olduğundan adım gibi eminim. O nedenle Çanakkale ’deki eşsiz kahramanlık destanının simgesi olan ve o ruhu yansıtan Şehitler Abidesi ’nin tamamlanması için iyi ki büyük uğraşlar vermişiz... Ve iyi ki , her şeyimizi, hatta aldığımız hür nefesi bile borçlu olduğumuz Dumlupınar Zaferi ’nin değerini unutturmaya çalışanlara karşı o büyük mücadeleyi sergileyip, eserler kazandırmışız, diyorum. ★★★ Zira bizi gireceğimiz her darboğazdan kurtaracak olan Milli Mücadele’nin esin kaynağı Çanakkale ve Cumhuriyetin önzözü kabul edilen Dumlupınar ruhudur!",https://www.sozcu.com.tr/canakkale-ve-dumlupinar-ruhu-wp7756593
Uğur Dündar,Savaşın ortaya çıkardığı tablo korkunç!..,20 Temmuz 2023,"26. Genelkurmay Başkanı İlker Başbuğ’dan Rusya-Ukrayna Savaşı konusunda ilk kez duyacağınız çok çarpıcı tespitler Değerli okurlarım, Rusya lideri Putin’in 24 Şubat 2022 günü Ukrayna’yı işgale başladıklarını duyurmasıyla patlak veren Rusya-Ukrayna Savaşı halen devam ediyor. Bu savaş, dünyada çok şeyi değiştirdi. Türk Silahlı Kuvvetleri’nin 26. Genelkurmay Başkanı İlker Başbuğ ile bugünkü söyleşimizde ağırlıklı olarak bu savaşın, geleceğin savaşları üzerindeki olası etkilerini irdelemeye çalışacağız. İlker Başbuğ, dünyada dengeleri değiştiren ve 1.5 yıldır devam eden Ukrayna-Rusya Savaşı’nın bilinmeyen yönlerini Uğur Dündar’a anlattı. Ukrayna’da devam eden çatışmanın, “İkinci Dünya Savaşı’ndan sonra görülen en büyük savaş” olduğunu belirtti. ★★★ UĞUR DÜNDAR (U.D.): Sayın Başbuğ bu savaş ile ilgili genel değerlendirmeniz nedir? İLKER BAŞBUĞ (İ.B.): 24 Şubat 2022 günü savaş başladığında hemen hemen herkes 1991’de Irak’a karşı icra edilen “Çöl Fırtınası/Operation Desert Storm” harekatına benzer bir durumun olacağını düşündü. Biliyorsunuz, Amerikan Ordusu, Koalisyon Gücü kısa zamanda müthiş bir hızla harekatın hedefine ulaşmıştı. Bu savaşta da Rusya ordusunun kısa bir sürede; Ukrayna’nın başkenti Kiev’i ele geçireceği düşünülüyordu. Ama herkes büyük bir yanılgıya düştü. Rusya-Ukrayna Savaşı, adeta ikinci bir İran-Irak Savaşı’na dönüştü. Zira bu savaş, 1980 yılında başlamış ve 1988’de sonuçlanmıştı. (U.D.): Rusya-Ukrayna Savaşı’nın getirdiği sonuçlar ve alınması gereken dersler nelerdir? İsterseniz bu soruyla devam edelim. RUSYA-UKRAYNA SAVAŞI AVRUPA’DA 1945’TEN SONRA GÖRÜLEN EN BÜYÜK SAVAŞ(İ.B.): Sayın Dündar; İngiltere, Fransa ve Almanya, Amerikan Sivil Savaşı’nı izlemek için savaş alanına gözlemciler göndermişti. Çünkü bu savaştan öğrenilecek çok dersler vardı. O zaman her şeyden önce Rusya-Ukrayna Savaşı’nın askeri gözlemciler tarafından yerinde görülmesi ve incelenmesi çok önemli. ABD, 1973 Yom Kippur (İsrail-Arap) Savaşı’ndan hareketle Amerikan ordusunu yapılandırdı . Irak’ta 1991’de kazanılan askeri zafer, bunun sonucudur. Harekatın siyasi hedefi elbette tartışmaya açıktır. Bakınız, Rusya-Ukrayna Savaşı Avrupa’da 1945’ten (II. Dünya Savaşı) sonra görülen en büyük savaş. Bu savaş şu değerlendirmeyi alt üst etti: Artık bundan sonra çatışmalar az zayiata neden olacak, sınırlı hareketlerle sınırlı olur. (U.D.): Yani siz Rusya-Ukrayna Savaşı’ndaki kayıpların çok büyük olduğunu mu söylüyorsunuz? (İ.B.): Evet. Güvenilir kaynaklara göre Rusya’nın toplam zayiatı ölü ve yaralı 200 bin civarında. Ölü sayısı ise en az 40 bin. Rusya Afganistan’da 15 bin, Çeçenler’le olan savaşta ise 19 bin kişiyi kaybetti. Bu korkunç bir sonuç. Ukrayna’nın zayiatı da 100 bin civarında. Bunun 15 binden fazlası ölü. (U.D.): Peki bunun askeri açıdan stratejik sonucu ne? RUSYA’NIN DAHA FAZLA OLMAKLA BİRLİKTE İKİ TARAFTA DA KORKUNÇ KAYIPLAR VAR (İ.B.): Bu rakamlar çok büyük. Hele eğer siz “zorunlu askerlik” sistemine sahip değilseniz, bu zayiatı istenilen zamanda karşılamanız hemen hemen imkansız hale gelir. NATO, özellikle Finlandiya’yı neden NATO’ya istedi? Çünkü Finlandiya “zorunlu askerlik” sistemine sahip. Türkiye gibi. Nedeni açık. Rusya ile sınırı var. Bu savaşın diğer korkunç bir sonucu daha var. 9 binden fazla Ukraynalı sivil bu savaşta hayatını kaybetti. Irak ve Afganistan savaşında bile bu kadar sivil hayatını savaş nedeniyle kaybetmedi. Bu savaş çok acımasız. (U.D.): Bu kadar insan zayiatı varsa, iki tarafın araç, gereç, silah ve malzeme kayıpları da yüksek olmalı. Öyle değil mi? (İ.B.): Evet, inanılmaz boyutlarda. Rusya 2.000 civarında Ukrayna ise 500 civarında tank kaybetti. Kayıp uçak ve helikopter sayıları da oldukça yüksek. Rusya’nın kaybettiği uçak ve helikopter 150’den fazla. Ukrayna’nın kaybı ise 100 civarında. Rakamlar o kadar büyük ki; Ukrayna neredeyse her ay 10 bin dron kaybediyor. (U.D.): Bu kadar büyük zayiatın ve hasarın nedenleri üzerinde ne düşünüyorsunuz? YARININ SAVAŞLARINDA YAPAY ZEKANIN HIZI DAHA DA ARTACAK VE DEVREYE ROBOTLAR GİRECEK(İ.B.): Birinci savaş alanı iki taraf içinde çok açık, net. İstihbarat uydu sistemleri üzerinden neredeyse en ilerideki askere anında ulaştırılabiliyor. Böylece bu personel, füze, roket veya normal topçu mühimmatı ile hedefleri inanılmaz doğruluk ve uzun mesafelerden ateş altına, çok hızlı olarak alabiliyor. Dolayısıyla şu çok net: Siz düşmanı önce tespit edeceksiniz. O sizi yakalamadan. Onun için düşmanın gözünü kör edeceksiniz. Düşmanın istihbarat akışını siber saldırı, elektronik harp ve diğer vasıtalarla bozacaksınız.Bir de savaş alanına “yapay zeka”nın girdiğini düşünün. Korkunç bir durum. Yapay zeka hızı daha da artıracak. Karşı taraf üzerindeki zayiat ve hasar sayıları inanılmaz boyutlara ulaşırken, uçak, helikopter ve tanklarını robotlarla yöneten tarafın zayiat rakamı azalacak. Amerikan ordusuna robotların 10 ila 15 yıl içinde girebileceği tahmin ediliyor. Gelecek için insanların gözünü korkutmak istemem ama... Mesela bu şartlar ve gelişmeler çerçevesinde bir Hindistan-Çin savaşını veya Tayvan nedeniyle bir Çin-Amerika savaşını düşünün. Son savaş elbette Pasifik Okyanusu’nda havada ve denizde olacak. Nükleer savaş riski de her an ortadayken. Bu savaş senaryolarının dünya ticareti üzerine yapacağı korkunç etkiler de ayrı bir konu. Hatta özellikle bir Çin-Amerika Savaşı’nın uzaya da sıçrayabileceğini unutmayalım. (U.D.): Savaşın taraflarına bakarsak, bir tarafta dünyanın önde gelen bir gücü Rusya diğer tarafta Ukrayna. Ukrayna bu sonuçlara nasıl ulaştı? UKRAYNA BU SAVAŞTA ELON MUSK’IN STARLINK UYDU SİSTEMİNİ KULLANDI(İ.B.): Birincisi ve belki de en önemlisi kendi vatanını savunan bir Ukrayna var karşımızda. Bu çok önemli. İkincisi ise Batı’nın Ukrayna’ya sağladığı büyük destek . Ukrayna, bu savaşta Elon Musk’ın Starlink uydu sistemini kullandı . Bu sistem biliyorsunuz Space X’in içinde. Böylece istihbarat ve bilgiler anında en öndeki askere kadar ulaşabildi. Bu öyle karmaşık sistemlere de fazla ihtiyaç göstermiyor. Eskiden bu bilgilerin ulaştığı en düşük seviye tugay seviyesiydi. Önemli olan elde edilen istihbaratın aynı hızla kullanılabilmesi. Rus Hava Kuvvetleri, Ukrayna hava savunma sistemlerini ilk günlerde pek başarılı şekilde etkisiz hale getiremedi. Neden mi? Bilgilerin Moskova’daki komuta merkezine gitmesi ve oradan da uçaklara ulaştırılması bazı uzmanlara göre iki gün aldı . Bu sürede de mobil sistemler çoktan yer değiştirmişti. Amerika Ukrayna’ya Excalibur mühimmatı verdi. Bu mühimmat içinde chipler var. Bu mühimmat içindeki chipler uydu sistemlerinden hedef bilgilerini GPS sinyalleri şeklinde alabiliyor. Ukrayna bunun yanında Amerikan HIMARS, Yüksek Hareket Yetenekli Topçu Roket Sistemi’ne sahip oldu. Bu sistemle derinlikteki hedefler çok büyük bir doğrulukla vurulabiliyor. Ukrayna bu sistemi Avrupa ülkelerinden yollanan roket sistemleriyle beraber başarı ile kullandı. Rus ordusunun başlangıçta 1.200 kilometrelik cephe boyunca 350 bin askeri yerleştirmesi de onların kolay hedef olmasını sağladı. Neredeyse kilometre başına 300 kişi.Elbette dronlar isabetli atışların yapılmasının kalpgahını oluşturdu. Bazı uzmanlara göre Ukrayna hedeflerin neredeyse yüzde 86’sı dronlardan elde etti. Dolayısıyla dronlar aynı zamanda iki taraf için de öncelikli hedef oldu. BU SAVAŞIN VERDİĞİ DERSLERİN EN ÖNEMLİLERİNDEN BİRİ LOJİSTİK ALANINDA OLDUUkrayna-Rusya Savaşı’ndan alınan derslerin en önemlilerinden birisi de lojistik alanında oldu. Rusya’nın lojistik sistemi; boru hatlarına ve demir yoluna dayanıyor. Mühimmat depoları da demiryollarına yakın. Ukrayna, Amerikan HIMARS ve Avrupa ülkelerinden gelen roket sistemlerine sahip olduğunda yakıt depoları ile mühimmat depolarını imha etti. Ukrayna, savaş anavatanında olduğu için hasar gören kendi kullandıkları demiryollarını kısa sürede tamir edebildi ve hatta eski lokomotifleri bile rahatlıkla devreye sokabildi. Rusya’nın lojistik sistemi harekatın başlangıcındaki kötü hava koşullarının da etkisiyle neredeyse çöktü. Tabii harekatçıların harekatın süresini yanlış değerlendirmeleri de ayrı bir sorun. Özellikle Rus ordusunun bazı günlerde neredeyse 60 bin mühimmatı kullanması beklentilerin çok üzerindeydi. Ukrayna’nın daha kesin istihbarat ağlarına ve daha isabetli ateş sistemlerine sahip oluşu, onların sarf ettiği mühimmat sayısının daha düşük olmasına neden oldu. (U.D.): Peki lojistik alanda alınan en önemli ders sizce ne? RUSYA-UKRAYNA SAVAŞI BARIŞ YOLUYLA ÖNLENEBİLİRDİ(İ.B.): Harekata katılacak birliklerin en az destekle, neredeyse kendi başlarına bir-iki hafta savaşabilecek lojistik desteğe sahip olması gerekiyor. Rus orduları yeterli yiyecek, yakıt ve mühimmata sahip olmadan savaş alanına sürüldüler. Lojistik sistem de elden çıkınca, sonuçlar ağır oldu. (U.D.): Gerçekten Ukrayna-Rusya Savaşı’nın ortaya getirdiği gerçekler ürkütücü. Bu duruma karşı neler yapılabilir? (İ.B.): İlk önce şu tespiti yapmalıyız. Atatürk’ün dediği gibi “Savaş zorunlu ve yaşamsal olmalıdır”. Bakın şu sözlerde Atatürk’e ait: “Dünyanın neresinde bir fenalık varsa, baskısıyla, harple, mücadele ile değil, bunu tedavi ederek önünü almalıyız. Hatta nasıl bir vücudun parmağının ucundaki bir acı, bütün vücudu rahatsız ederse, biz de öyle yapmalıyız.” İşte bunun için Atatürk ölümsüz. Düşünceleri halen yaşıyor ve halen geçerli. Bazıları bu gerçeği kabul etmekte zorluk yaşıyorlarsa da. Şimdi; Ukrayna-Rusya Savaşı barış yoluyla önlenebilir miydi? Bence evet, önlenebilirdi. O zaman bu konu objektif olarak incelenmeli. Dünyayı bir felakete götürecek durumlardan mutlaka kaçınılma yolları aranmalı. Savaşı önlemenin elbette vazgeçilmez koşulu ise barış durumunun sonsuza kadar devam edebileceği gibi bir gaflete hataya düşmemektir. Gerçekleri görmelisiniz. Olabilecek bütün tehdit ve risklere karşı barış zamanında hazırlıklı olmalısınız. “Caydırıcı” niteliklere sahip olma, aslında barışın korunmasının en büyük gücüdür...",https://www.sozcu.com.tr/savasin-ortaya-cikardigi-tablo-korkunc-wp7748590
Uğur Dündar,Cezaevindeki Merdan Yanardağ’a oğlundan mektup var!..,02 Temmuz 2023,"“Sevgili Baba, Seninle cezaevinde yaptığımız 20 dakikalık açık görüşümüz bana 2 dakika gibi geldi ve söyleyeceğim onlarca şey, maalesef boğazıma düğümlenip kaldı. O nedenle Uğur ağabeyin köşesinden sana bu mektubu gönderiyorum. Gerçi artık işin doğasının bu olduğunu öğrendim. Çünkü bu ilk tecrübem değil biliyorsun. Bundan tam 10 yıl önce, 2013 yılında, ben henüz 20 yaşında bir üniversite öğrencisiyken, sen Fetö’nün Ergenekon Davası kumpasıyla tutuklanmış ve Muğla Cezaevi’ne gönderilmiştin. ★★★ Şimdi 10 yıl sonra bir başka kumpasla karşı karşıyayız. Aradan geçen yıllarda güzel ülkemiz ne yazık ki bir adım olsun ileri gidememiş!.. Ama sen çok uğraştın, aydınlık bir Türkiye için çok mücadele ettin... Bütün baskılara, tehditlere rağmen gerçekleri cesurca anlattın. Halkımızın gerçekleri öğrenme hakkına, evrensel meslek ilkeleri doğrultusunda hizmetten asla vazgeçmedin . Seninle gurur duyuyorum baba... Annem de gurur duyuyor, arkadaşların da, seni seven onlarca dostun ve izleyicin de öyle... Dayanışma ve destek telefonları, mesajları o kadar fazla ki; herhalde hayatım boyunca bu kadar aranmamışımdır!.. ★★★ Daha önce yaşadığımız zorlu süreçler yine bizi bekliyor ama merak etme; ben o 20 yaşındaki genç çocuk değilim artık. Bunca yılda bana çok şey öğrettin. Ben zaten senden öğrendim cesareti, dik durmayı, haksızlıklara karşı şartlar ne olursa olsun mücadele etmeyi... Bütün okul yaşantımda bana öğrettiklerini uygulamıştım ve şimdi de meslekte uygulayacağım. Biliyorsun seni örnek aldığım için gazetecilik okudum ve bana gösterdiğin yolda ilkeli bir gazeteci olmaya çalışıyorum. Elimden geleni yapacağıma ve özgürlüğüne kavuşana kadar işlere sahip çıkacağıma dair hiç kuşkun olmasın, için rahat olsun. Zaten içeride kalacağın sürenin çok fazla olmayacağına inanıyorum. Çünkü gerçekleri görme yetisine ve niteliğine sahip herkes, en başta da tarafsız hukukçular, senin suçsuz olduğunu biliyor ve anlatıyorlar. ★★★ Şimdi bakıyorum da sanırım sadece güzel yazı yazmayı öğrenemedim. Sen ve annem gibi güzel bir yazım olmadığı için “yazma üzerine çalış” derdin bana sık sık, hatta söylenirdin ama baksana baba; ben Y kuşağıyım ve teknoloji çağındayız. Elle yazsam okuyamazdın bile yazdıklarımı, oysa “dijital” olarak okunaklı ve hızlı yazabiliyorum. ★★★ Teknoloji demişken pazar günleri ekrana gelen “Bilim-Teknoloji Evreni” programıma da ara vermeden devam ettireceğim bu süreçte. Bundan kuşkun olmasın. Çünkü bana her zaman “Başarı disiplin, çok çalışma ve devamlılıktan gelir” derdin. Aklımda babacığım söylediklerin, hep aklımda, şu sıralar bana verdiğin öğütlerin ve önerilerin daha fazla dönüp duruyor zihnimde... Bir de görüşmede söyleyecektim ama infaz koruma görevlisi “Süre bitti, hadi” deyince yarıda kaldı. Silivri çok rutubetli, toz, toprak aman dikkat et baba kendine. Hep gazetecilere derler ya; “Silivri soğuktur” diye, havalar çok soğumadan ben çıkacağına inanıyorum. Sadece biraz daha fazla dayanışma ve desteğe ihtiyacımız var, bu siyasi kumpası ve haksızlığı bertaraf etmek için... ★★★ Son olarak... Daha önceki tutsaklığında, haftalık telefon görüşmeleri sırasında 10 dakika dolduğunda telefon hattı kesiliyordu ‘süre bitti’ diye. Bu kez, 10 dakikanın dolmasını beklemeden 9 buçuk gibi kapatalım, sonra sözümüz yarım kalınca 1 hafta boyunca beklemek zorunda kalıyoruz ve insana çok dokunuyor o durum. Benim için çok değerlisin baba, seni seven ve özgürlüğüne kavuşmanı bekleyen çok fazla insan var. Sen çıktığında bütün iyi insanlar ve TELE1 seni bekliyor olacak.Bertolt Brecht ’in dediği gibi “Mücadele edenler her zaman kazanamayabilir, ancak kazananlar hep mücadele edenler olmuştur.” Biz de seninle beraber sonuna kadar mücadele edeceğiz baba. Çok çok sevgi ve sonsuz saygıyla, Oğlun Alp”",https://www.sozcu.com.tr/cezaevindeki-merdan-yanardaga-oglundan-mektup-var-wp7730549
Uğur Dündar,Zehir gemisi!..,21 Temmuz 2023,"SÖZCÜ muhabiri Latif Sansür , ödüllere layık çok başarılı bir habere imza attı. Okumuşsunuzdur ama ben yine de özetleyeyim: “Libya’da uzun yıllar boyunca kimyasal atık depolamak için kullanıldığı belirtilen Sloug isimli tanker geminin, önce Mısır’a götürüldüğü, oradaki çevrecilerin tepkisi üzerine ise Türkiye’nin depremle sarsıldığı geçen şubat ayında, İzmir’in Aliağa Limanı’na getirildiği ortaya çıktı. Uluslararası denizcilik hizmeti veren firma, 2021 yılı aralık ayında açığa sürüklenen gemiyi, yaklaşık 1 milyon 100 bin dolar karşılığında istenilen bölgeye çekti. Ancak verilen çekici hizmetinin bedeli ödenmedi. Türk firmasının yetkilileri, verilen hizmetin bedelini tahsil etmek için çaba gösterirken, uydu kayıtlarına göre Libya’da bulunan geminin, iddiaya göre sahte belgelerle, içindeki kimyasal madde boşaltılmak üzere Mısır’a götürüldüğünü öğrendi. Geminin, içindeki kimyasal madde Mısır’da boşaltıldıktan sonra Hindistan’a götürülerek söküm için satılmak istendiği bilgisine ulaşıldı. Ancak çok büyük olduğu için dikkat çeken gemide, 6 bin ton kimyasal madde bulunduğunun öğrenildiği ve bu ülkedeki çevrecilerin tepkileri üzerine herhangi bir işlem yapılamayınca da bu kez rotasını Türkiye’ye çevirdiği ortaya çıktı. Türkiye’deki makamlara sunulan belgelere göre, bir Türk firması tarafından satın alınan gemiye, 23 Şubat 2023 tarihinde Aliağa Gemi Söküm Bölgesi’ne yanaşma izni verildiği saptandı. Buraya getirilen geminin de söküm amacıyla baştan karaya oturtulduğu ortaya çıktı.” ★★★ Latif kardeşimin haberini okurken gerilere gidip “Onca mücadeleye rağmen değişen hiçbir şey yok. Otuz yıl sonra hâlâ tehlike çanları çalıyor” diye düşünmekten kendimi alamadım. Evet, tam otuz yıl önceydi. 1993’te gazeteler, dünyanın en büyük gemisinin  İstanbul’a geldiğini müjdeliyordu! Boy boy fotoğraflarla yayımlanan haberlerde, United States adlı devasa geminin Türkiye’de yenileneceği bildiriliyordu. Oysa Amerikalıların ıskartaya çıkardığı dev transatlantiği bir armatör çok ucuza, iki milyon dolara satın almıştı. Aslında Amerikalıların ‘bedava’ denilebilecek rakama satmalarının sebebi, başlarından defetmekti! Çünkü gemi asbest deposuydu . Bazı yabancı uyruklu gemilerin sökümünün Türkiye’de yapılmasının nedeni de buydu, Türkiye’de insan hayatının değerinin olmaması, asbestin akciğer kanserine, mesothelioma adlı kansere ve asbestosis denen akciğer rahatsızlığına yol açmasının hiç önem taşımamasıydı!.. Türkiye’de tüm yetkililer, asbestin insan sağlığına inanılmaz zararlı bir madde olduğunu çok iyi bildikleri halde, asbest deposu olan dev gemilerin ülkemizde sökülmesini, bu işte çalışacak işçilerimizin bu maddeyi soluyarak kansere yakalanmalarını ve için için bitip tükenmelerini hiç umursamıyorlardı. ★★★ Asbest genelde lif şeklinde, ince ince kırılmış cam gibiydi. Yani yumuşak dokulu bir yere dokunduğu vakit oraya saplanarak derinlemesine işliyor ve bir daha da orayı tamamen temizlemek çok zorlaşıyordu.  Hele ki bu yumuşak doku insan akciğeri ise temizlemek imkansızdı. Asbestin neden olduğu kanser her zaman akciğerden başlıyor ve genelde beş-on yılda etkisini gösterip, sonunda öldürüyordu . ★★★ Bu nedenle asbest, koruyucu özel kıyafetli işçilerin sökmesinden sonra rastgele çöpe atılamıyor, güvenlik önlemleri altında bertaraf edilmesi gerekiyordu. İnsan hayatının değerli olduğu gelişmiş hukuk devletleri için zehirli dev geminin bilimsel kurallara uygun olarak temizlenmesi, atıkların depolanması ve imha edilmesi büyük masraf anlamına geliyordu. Öyle ki yenisini almak neredeyse daha az maliyetli oluyordu. O halde, bir üçüncü dünya ülkesine kakalamak en avantajlısıydı!.. Örneğin insan hayatının en ucuz olduğu ülkelerden Türkiye ne güne duruyordu? ★★★ Madalyonun bu yüzüne kimse bakmazken, biz Arena ekibi olarak buna seyirci kalmadık. Zehirli dev gemi geldiği gibi gitmeliydi. Geminin kızağa alındığı Tuzla’daki tersaneye gittiğimizde bir de ne görelim?.. Çok özel giysiler, eldivenler, ayakkabılar giyip, başlık ve maske takması gereken işçiler, yaka bağır açık, harıl harıl asbest sökümü yapmıyorlar mı? Eğer göz yummuş olsak, işçilerin solunum yoluyla akciğerlerine saplanacak asbest lifleri beş-on yıl içinde tümünü kanser hastası yapacaktı. Hastalığa yakalananların kurtuluş umudu ise hiç yoktu. Kısacası asbest liflerinin solunması ölüm anlamına geliyordu.  ★★★ Çarpıcı haberler ‘Arena’da peş peşe yayınlandı ve Türkiye asbest gerçeğiyle tanıştı. Garip ama gerçek; ‘Arena’ya sadece iki yerden destek geldi: Boğaziçi Üniversitesi’nin efsanevi hocalarından Profesör Kriton Curi ve dünyanın en etkili çevre örgütü Greenpeace... Tartışmanın alevlendiği günlerde yeşil barış örgütü Greenpeace, Rainbow Warrior (Gökkuşağı Savaşçıları) adlı gemisiyle Hızır gibi yetişti, Tuzla açıklarında yaptığı eylemlerle ortalığı birbirine kattı. Böylece dünya çevrecileri ayağa kalktı. Bu işin altından kalkamayacağını anlayan armatör Kahraman Sadıkoğlu, çareyi United States’i Ukrayna’ya satmakta buldu . Greenpeace orada da peşini bırakmadı. Nihayetinde, ölüm gemisi tornistan yaparak ABD’ye geri döndü. Geldiği gibi gitmişti... Bu olay dünya çevrecilik tarihine geçerken, biz, asbest tehlikesine karşı toplumun bilgi edinme hakkına hizmet etmeye ve yetkilileri uyarmaya devam ettik . Zira asbest, sadece gemi söküm sektöründe değil, tekstil, kimya (boya dolgusu, kauçuk), kağıt-karton, izolasyon (ısı, ses, yangın), tren vagonu, çimento-inşaat malzemeleri endüstrisinde de kullanılıyordu. Yani giydiğimiz kıyafetlerden evlerimizin duvarlarına değin... Fikri takip haberlerimiz sonunda toplumda oluşan hassasiyet doruğa ulaştı ve çıkarılan yönetmelikle Türkiye’de asbest üretimi ve kullanımı yasaklandı . Böylece nice insan asbest nedeniyle akciğer kanserine yakalanmaktan kurtuldu. ★★★ Verdiğimiz büyük mücadeleden otuz yıl geçtikten sonra zehir gemisinin Aliağa’ya demirlediğini okurken “Tarih gerçekten tekerrürden ibaretmiş” demekten kendimi alamadım.",https://www.sozcu.com.tr/zehir-gemisi-wp7749542
Uğur Dündar,Antika pazarında satılan başarı ödülleri!..,16 Temmuz 2023,"Yıllardır her ayın ilk pazar günü Ankara-Ayrancı ’da, üçüncü pazar günü ise Çayyolu ’nda antika eşya pazarı düzenleniyor. Antika meraklısı olan değerli okurum H. Suat Ilgaz , geçen yıl 4 Eylül günü, Ayrancı Antika Pazarını dolaşırken birden duruyor. Zira önündeki tezgahta, geçmiş zaman yaşanmışlıklarının tanığı olan eşyalar arasında 6 adet televizyon ödülü görüyor. Biraz dikkatlice bakınca bunların yine geçen yıl 14 Temmuz günü kaybettiğimiz, TRT’nin efsanevi haber spikerlerinden Aytaç Kardüz’e verilen “yılın kadın haber spikeri ödülleri” olduğunu fark ediyor. Ödülleri görüntülemekle yetinmeyip duygularını kağıda da döküyor:  ★★★ “Aytaç Kardüz, televizyon yayınlarının ilk başladığı tarihten itibaren ülkemizin en başarılı radyo, televizyon haber spikerlerinden biriydi . Fotoğrafa büyüterek bakıldığında; bu ödüllerin, 1970’ler ve 1980’lerde başarısını taçlandıran şiltler, plaketler oldukları görülüyor. Bu ödüller antikacı tezgahına nasıl gelmiş bilemiyorum ama topluma mal olmuş bir insanın vefatından bir buçuk ay sonra, onları antika pazarında satılırken görmek, beni hem hüzün- lendirdi, hem de bir hayli düşün- dürdü. Hayat söylen- ildiğinden daha acımasız galiba.... Bu özel eşyaların pazara nasıl geldiğini antikacının birine sorduğumda, cevabı beni hem hayli şaşırttı ve hem de duygulandırdı. Çoğunlukla bir vefat sonrasında, vefat eden kişinin birinci derece yakınları, antikacıları çağırıp evde bulunan her şeyi ya da bir kısım eşyayı belirli bir ücret karşılığında onlara satıyorlarmış...” ★★★ Bu satırları okurken gözlerim buğulandı ve o ödüllerden birini Aytaç Hanım’la birlikte aldığımız törene gittim. Her zamanki şıklığı ve alımlı görüntüsüyle salona girmiş, ekran yıldızlarını selamlayarak gelip yanıma oturmuştu. Spiker olmamama rağmen kendi programlarımı sunduğumdan zaman zaman Aytaç Hanımı arar, telaffuzunda kararsız kaldığım sözcükleri nasıl kullanmam gerektiğini sorardım. O da içtenlikle yardımcı olurdu. Hata arada bir “okuma” ödevleri verdiği de olurdu. Yani bir TRT efsanesi olmaktan öte hocamdı, üzerimdeki emeği büyüktü. Yıldızlar geçidi bitip, sıra topluca fotoğraf çektirmeye geldiğinde ödülünü gösterip şunu söylemişti: “Bir gün her şey bitecek ve geride bunlar kalacak...” ★★★ Aytaç Hanım geç evlendiğinden çocuğu olmamıştı. Eşinden boşanmıştı. Ama onu yalnız bırakmayan iyi bir arkadaş ve dost çevresi vardı. Hayatının son dönemlerinde ağırlıklı olarak İzmir’de yaşıyor, ben de çocuklarımın eğitimi için geldiğim bu güzel kentte hocamla sık sık buluşmaktan büyük keyif alıyordum. Değerli kardeşim Atilla Köprülüoğlu’nun da katıldığı unutulmaz sohbetler yapıyorduk. Ani vefatını duyduğumuzda önce inanmak istemedik, doğru olduğunu öğrenince de yıkıldık. ★★★ Onun büyük emekler ve mesleki başarılar karşılığında kazanırken “Bir gün her şey bitecek ve geride bunlar kalacak” dediği ödüllerini, vefatından çok kısa bir süre sonra antikacılara üç kuruşa satma vefasızlığını gösterenler, acaba vicdanlarına ve anılarına veda mı ettiler?.. Hayat söylendiğinden daha acımasız olabilir!.. Ancak bizi bu acımasızlıktan kurtaracak şeyler de var. Onlardan biri de sevgi. Seni hiç unutmayacağız sevgili hocam...",https://www.sozcu.com.tr/antika-pazarinda-satilan-basari-odulleri-wp7744460
Uğur Dündar,"Hırs, başarısızlığın son sığınağıdır!..",06 Temmuz 2023,"Bir süredir Covid-19 salgını sırasında, inzivaya çekilerek yaklaşık bir yıl yaşadığım Ege kıyısındaki ilçedeyim. Bayramı burada geçirdim. Konuştuğum herkeste büyük ümitlerle girilen seçimlerden sonra, “ cami avlusuna terkedilen kimsesiz çocuk duygusu” varlığını artarak sürdürüyor. İnsanlar siyasetin “s” sinden söz etmek istemiyor. Seçimlerde oylarını Millet İttifakı ve Kemal Kılıçdaroğlu ’na verenler siyaset konuştuklarında söze ; “Radikal bir değişim olmadığı takdirde yerel yönetim seçimlerinde sandığa gitmeyeceklerini” söyleyerek başlıyorlar. Ben de onlara şu hikayeyi anlatıyorum: ★★★ Bir varmış, bir yokmuş... Evvel zaman içinde, kalbur saman içinde, develer tellal iken, pireler berber iken, ben ninemin beşiğini tıngır mıngır sallar iken, çoook uzak diyarlarda “Rüzgarlı Tepe” denilen bir orman varmış. Ormanda bilge bir kaplumbağa yaşarmış. Gel zaman git zaman, ormandaki hırslı münafıklar kaplumbağaya karşı bir ittifak oluşturmuşlar. Zira kaplumbağa etliye, sütlüye, dertliye, kısacası her şeye karışıyor, yanlış giden işlere itiraz ediyormuş. Bu durum, fena halde canlarını sıkıyormuş... ★★★ Tilkiler, kurtlar, çakallar, sırtlanlar “Bıktık bu kaplumbağadan. Kendisi evini yanında taşıyor, ormana nifak sokuyor, düzenimizi bozuyor” diye hayıflanıyorlarmış. Kaplumbağa hiç aldırış etmeden, sessiz ve derinden, yavaş ama emin adımlarla ilerlerken karşılaştığı herkese; “Ormanda düzenin bozulduğunu, tilkiler, kurtlar, çakallar ve sırtlanların ‘hırs uğruna’ işbirliği yaptıklarını, onlara karşı örgütlenmek gerektiğini” bıkıp usanmadan söylüyormuş. Tavşanlar, sincaplar, ağaçkakanlar, ceylanlar hak vermelerine karşın “Güç onlarda... Ellerindeki güçle hepimize kötülük yaparlar” diyorlarmış. O nedenle “Aman kaplumbağa kardeş, gözünü seveyim bu işlere bizi karıştırma. Aksi takdirde ormandaki günlük maişetimizden de oluruz” diyerek kaplumbağayı savuşturuyorlarmış... ★★★ Tilki, kurt, çakal ve sırtlan, bir gün plan yaparak, kaplumbağanın geçeceği güzergahı ateş çemberine almışlar. Amaçları kaplumbağanın bu çemberin içinde kalıp yanmasıymış!.. Ama masal bu ya, birden ters bir rüzgar esmiş! Alevler çemberi aşıp, tüm ormana yayılmış. İlk yananlar tavşan, sincap, ağaçkakan ve ceylanlar olmuş. Sonra tilki, kurt, sırtlan ve çakallar can vermişler... ★★★ O karmaşada kaplumbağa, sırtındaki yükle ormanın yanından geçen yola ulaşmış. Kaplumbağayı kurtaran, sırtındaki yüküymüş! “Yük, bizi dirençli yapan yegane şeydir. Yüklerimiz ve acılarımızdır bizi koruyan” diyormuş inatla kaplumbağa... Derken ormanın kralı aslana rastlamış. “Bu kadar sessiz kalır, bütün hayvanlara sahip çıkmazsan, gün gelir çakallar, sırtlanlar, tilkiler ormanımıza hakim olurlar. Bak, hırsları en sonunda ormanı yok etti”  demiş. Yaşlı kral kaplumbağaya dönüp “Haklısın! Hata bizim... Peki sen nereye gidiyorsun şimdi?” diye sormuş. Kaplumbağa “dostuma” cevabını vermiş. “Ama bu hızla varamazsın” demiş bu kez aslan. Kaplumbağa; “Olsun, varamasam da dostluk yolunda ölürüm” diye cevaplamış... ★★★ “Rüzgarlı Tepe”  ormanı yanıp kül olmuş... Yükü, derdi, acısı olanlar hırsın tutsaklarına inat, azimle yürümeyi sürdürmüşler... Kıssadan hisseye gelince; Oscar Wilde’ın dediği gibi; hırs, başarısızlığın son sığınağıdır. Başarısızlığın kaçınılmaz sonucu ise değişimdir!..",https://www.sozcu.com.tr/hirs-basarisizligin-son-siginagidir-wp7734642
Uğur Dündar,Memleket Partisi Genel Başkanı Muharrem İnce: Türkiye’yi cennet yapacak şey Atatürkçülüktür...,12 Temmuz 2023,"Değerli okurlarım, Memleket Partisi Lideri Muharrem İnce’den bir mektup aldım. İnce mektubunda, Türkiye’nin genel durumunu değerlendirdikten sonra bu karamsar tablodan çıkışın yolunu da gösteriyor. İşte virgülüne dokunmadığım o mektup: ★★★ “Recep Tayyip Erdoğan başkanlığındaki 21 yıllık AKP iktidarı Türkiye’nin enflasyon, ticaret açığı, deprem, tarım, trafik, enflasyon, ulaşım, eğitim, işsizlik ve benzeri hiçbir temel sorununu çözemediği gibi, bunların üzerine yeni sorunlar eklemiştir. Üstelik biliyoruz ki ekonomide bugün yaşadığımız olumsuz gibi görünen tablo ileride yaşayacaklarımız karşısında ‘iyi günlerimiz’ olarak anılacaktır. Acı gerçek şudur ki ekonomimiz batık durumdadır. Erdoğan rejimi seçimlere kadar bunu saklamayı başarmıştır. Artık saklanamaz hale gelen ekonomideki vahim tablonun ağır faturasını yüksek enflasyon ve ağır vergilerle başta sabit gelirliler (emekli, memur, işçi) olmak üzere hep birlikte ödeyeceğiz. Mayıs ayında yapılan seçimlerde Türkiye’nin hiçbir sorununa çare olamayan bu iktidarın gitmesi kolay, kalması zordu. İktidarın bunca eksiklik ve hataları karşısında umut olmayı başaramayan, ortaya koyduğu beceriksiz görüntü ile iktidara her defasında can suyu olan muhalefet, bir kez daha Erdoğan’a can suyu olmuş ve tekrar seçilmesini sağlamıştır. Büyük bir muhalefet çatısı olarak sunulan ‘6’lı Masa’ aslında, hayali bir koalisyon, bağımsız aktörlerin gönüllü birlikteliğine dayanmayan bir siyaset mühendisliği projesiydi. Masanın küçük partilerine adeta rüşvet verilerek Kemal Bey’in adaylığı kabul ettirilmiştir. ★★★ Ülkeyi cehenneme çeviren bu iktidarın gitmesi şarttı, ancak cehennemin kapılarını kapatıyoruz diyenlere millet, ‘ Cehennemin kapıları cehennemin yoluna taş döşeyenlerle kapanmaz’ diyerek izin vermedi. İktidardakilere karşı duyulan öfkenin büyüklüğünden yararlanarak Cumhuriyetimizin temel değerleri ve kurucuları ile sorun yaşayanlar maalesef CHP marifetiyle meclise taşınmışlardır. Bunun nelere mal olacağını önümüzdeki günlerde göreceğiz. Bu adayın da bu stratejinin de ilk turda seçimi kazanacağına inanmadığımı çok önceden söylemiştim. Millet İttifakı’nın oyu %50’nin biraz üzerinde. Biz seçime girdiğimizde bunun altına düşecek şeklide bir algı yaratıldı. Erdoğan tek bir kayığa bindirdiği bütün muhalefeti kolayca batıracak söylemler geliştirirken, seçmeni ikna edemeyenler, diğer adayları, ihale mafyası usulleri ile bel altı vuruşlarla yarışmadan düşürdüler. Halbuki biz, şu ana kadar CHP’nin temas edemediği ilk defa oy verecek genç seçmenlerden, kararsızlardan ve kendisini iki kutup arasında sıkışmış hisseden muhafazakar seçmenlerden oy alıyorduk. Bu insanların, bizim olmadığımız bir durumda koşa koşa Kemal Bey’e oy vereceğini düşünmek safça bir yaklaşımdı. ★★★ Türkiye, siyasi çekişmelerden, boş laflardan, kutuplaşmadan bıkmıştır. İnsanımız huzur istemektedir. Görüyoruz ki milletimiz bu iktidardan bıkmıştır ama bu muhalefete de güvenememektedir. Halktan kopuk salon siyasetçileri sahada olmadıkları için halkın sesini dinlemekten uzaktır. Demokratik mekanizmalar işletilmediğinden, partinin gerçek sahibi olan üyeler karar alma mekanizmalarında yer almadığından, tabanın talepleri de duyulmamaktadır. Her seçimden önce yalancı cennet hikayeleri uyduran, seçimlerden sonra insanlarımıza derin hayal kırıklığı yaşatan bu muhalefet baronlarının kendi küçük iktidarlarını korumaktan başka dertleri yoktur. Seçimlerden sonra onların makam odaları küçülmüyor, makam arabaları değişmiyor, aldıkları maaşlar azalmıyor. Her seçimde o seçimin son seçim olduğu, dönülemez bir yola girileceği şeklinde halkı korkutma yoluyla safları sıkılaştıran bu baronlar, seçimlerden sonra bir sonraki seçimlere dair umut pompalayarak koltuklarını koruma senaryosunu yeniden sahneye koyuyorlar. ★★★ Muhalefetiyle iktidarıyla ülkeyi içinde bulunduğu duruma düşürenlerin, ülkeyi bu durumdan kurtarmaları beklenemez. İktidardakilerin 21 yıldır iktidarda değilmişler gibi daha önceki vaatlerini yerine getirmişler gibi yeni vaatlerle ortaya çıkmaları, muhalefettekilerin daha önce defalarca seçim kaybetmemişler gibi aynı yöntemleri kullanarak iktidarı devirecekmiş gibi ortaya çıkmaları, milletimizin aklı ile alay etmektir. Erdoğan yönetimi yorulmuştur, Türkiye’nin önünü açamaz. Ekonomide işler gün geçtikçe daha kötüye gidecek, gerçeklikle bağı kopan Erdoğan, buna bir çare üretemeyecektir. Ülkede liyakat rafa kaldırılmış, adam kayırmacılık zirve yapmış, yolsuzluk, hırsızlık ahtapot gibi her tarafı sarmıştır. Bu şekilde Erdoğan’ın 5 yıl iktidarda kalması mümkün değildir. ★★★ Seçmen Erdoğan’ı göndermeye hazırdır. Ancak yerine gelecek olana güvenmek istemektedir. Milli meselelerde tutarsız söylemler, terör örgütleri ile araya konulamayan mesafeler vb. tutumlar, bu güveni oluşturamamaktadır. Mezhepçilikle, etnik milliyetçilikle, din sömürüsüyle gideceğiniz yer muasır medeniyetler olmaz, bugün dünyanın cehennem olarak kabul ettiği ülkeler olur. Bizim kurtuluşumuz oradaki milletlerin de kurtuluşu olacaktır. Bize göre Türkiye’yi cennet yapacak şey Atatürkçülüktür. Yani bütün mezheplere, etnik kökenlere eşit mesafede olmayı becerebilen, tek ülküsü bu milleti muasır medeniyetlerin üzerine çıkarmak olan bir düşüncedir. Atatürkçülük: Akıldır, adalettir, ahlaktır. Toplumu gereksiz tartışmalarla germemek, farklılıklarımızı kabul etmek ama bunların üstünlük unsuru olarak dayatılmasına karşı durmaktır. Barışmak, büyümek ve hakça bölüşmektir. Türkiye ancak Atatürk’ün izinden ilerleyerek cennete gidebilir...Sevgi ve saygılarımla...”",https://www.sozcu.com.tr/memleket-partisi-genel-baskani-muharrem-inceturkiyeyi-cennet-yapacak-sey-ataturkculuktur-wp7740470
Uğur Dündar,Bir darbecinin önlenemez yükselişi!..,14 Temmuz 2023,"“2014 ’te maiyetimdeki üç tugay komutanının FETÖ mensubu olduğu kanaatine vardık. Bunlardan biri Semih Terzi ’ydi. Dönemin Genelkurmay Başkanı’na (E. Orgeneral Necdet Özel) durumu arz ettik. 2015 Ağustos şûrası sonucunda üç FETÖ mensubu tugay komutanından ikisi değişti . Terzi değiştirilmedi . Sonra çok uğraş verdik ama göndermeyi başaramadık. Eğer bu değişimlerin hiçbiri yapılmasaydı 15 Temmuz 2016 darbe girişiminde Özel Kuvvetler’in üç komutanı da FETÖ mensubu olacaktı. Bütün muharip birliklerin kontrolü FETÖ’nün elinde bulunacaktı!..” ★★★ “2015 alay komutanlıkları atamalarında, iki FETÖ mensubu kurmay albayın, Özel Kuvvetler Komutanlığı’na alay komutanı olarak planlandığını öğrendik. Bu atamaların yapılmaması için mücadele verdik. Genelkurmay 2. Başkanı E. Orgeneral Yaşar Güler de bu atamalara karşıydı. Kara Kuvvetleri Komutanı E. Orgeneral Salih Zeki Çolak  ve Kara Kuvvetleri Komutanlığı Personel Başkanı Tümgeneral Şevki Gençtürk de bizimle aynı görüşteydi. Buna rağmen bu atamalar yapıldı. Albaylardan biri; Fırat Alakuş , 15 Temmuz ihanetinde Genelkurmay Karargâhı’nı ele geçiren ekibin başında yer aldı, diğeri ise Albay Fatih Yarımbaş beni ele geçirmeye çalışan ekibin başındaydı!..” ★★★ “2015-2016 yılları arasında Semih Terzi’nin buradaki görevinden alınması için iki defa teklifte bulundum. Ancak görevden alınmadı. Terzi’ye olumsuz sicil ve kanaat yazdım. Darbe girişiminden 5-6 ay öncesinde kendisine Silopi’de ‘Dilekçeni yaz ve birlikten defol git’ dedim. Terzi’nin FETÖ’cü olduğunu tahmin ediyordum.” ★★★ “Bir baba oğulun inanılmaz hisleri içerisinde (şehit Astsubay Kıdemli Başçavuş Ömer Halisdemir’e) o tarihi emri verdim. Özetle; ‘Ömer, kardeşim 20 yıla yakın birlikteliğimize dayanarak sana tarihi bir görev veriyorum; Terzi darbeci bir haindir, onu karargâha girmeden öldür. Bunun sonunda şehadet olduğunu biliyorsun, hakkını helal et’ dedim. O da ‘Emredersiniz komutanım, hakkım helal olsun’ dedikten sonra telefonu kapattık.” ★★★ Okuduğunuz satırları değerli meslektaşım Barış Terkoğlu’nun Cumhuriyet’ teki köşesinden alıntıladım. O da, bugün piyasaya çıkan M5 Savunma-Strateji Dergisi Genel Yayın Yönetmeni Ardan Zentürk’ ün, “ 15 Temmuz’un kahramanı” denilen, “ Darbenin seyrini değiştirdiği” söylenilen, ama Hulusi Akar’la ters düşmesi nedeniyle önce Özel Kuvvetler Komutanlığı’ ndan alınıp Gelibolu’daki 2. Kolordu Komutanlığı’ na atanan, sonra da emekli edilen Korgeneral Zekai Aksakallı ile yaptığı söyleşiden aktarmış. Aksakallı Paşa’nın Semih Terzi konusunda anlattıklarını okurken gerilere, ta 1991 yılına gittim. ★★★ Genelkurmay Özel Kuvvetler Komutanlığı’nda görevli iki bordo bereli üsteğmen, yeni mezun olan teğmenler arasından, birliklerine katılacak iki adayı seçmek üzere Eğirdir Komando Okulu’na gidiyorlar. Üsteğmenlerden biri, daha sonra Milli İstihbarat Teşkilatı’na (MİT) geçip, başarılı görevler yaptıktan sonra FETÖ kumpasıyla atıldığı Silivri zindanında hayatını kaybedecek olan efsanevi istihbaratçı Kaşif Kozinoğlu’dur.Üsteğmen Kozinoğlu ve görev arkadaşı, 10 günlük bir çalışma sonucunda komando kursuna katılan yaklaşık 400 teğmen içinden en başarılı buldukları iki adayı belirliyorlar. Ancak Ankara’ya döndüklerinden kısa bir süre sonra, ilginç bir sürprizle karşılaşıyorlar!.. Çünkü kendilerinin seçtikleri adaylar yerine, iki başka teğmenin gönderildiğini öğreniyorlar! ★★★ İlk şaşkınlığı atlattıktan sonra, torpilli teğmenlere sağlanan bu ayrıcalığın nereden kaynaklandığını öğrenmek amacıyla haklarında istihbarat çalışması başlatıyorlar. Araştırma sonucunda bunlardan birinin, o zamanki adıyla Fetullah Gülen Cemaati ile bağlantılı olduğunu tespit ediyorlar. Bunun üzerine oturup rapor yazıyorlar. Bilgi kaynağım olan üsteğmen bu kişi için “Takip ve kontrol edilmesi gerekir, müstakil görev yapamaz” diyor,  Kaşif Kozinoğlu ise daha sert bir ifade kullanıyor:“Bağlantıları nedeniyle TSK’da barındırılmayıp, derhal ihraç edilmeli!..” Ancak bu teğmenin arkasındaki gizli el, raporları sümen altı ediyor! Ve FETÖ’cü subay, terfi kademelerini jet hızıyla geçmeye başlıyor... Buraya kadar anlattıklarımdan Kaşif Kozinoğlu’nun 2011 yılında hayatını kaybedeceği Silivri Zindanı’na, FETÖ kumpasıyla gönderilmesinin nedeni ortaya çıkıyor. ★★★ Yıllar geçiyor, takvimlerin 2013 yılı Mayıs ayını gösterdiği günlerde, dönemin Genelkurmay Başkanı Orgeneral Necdet Özel, kurmay albay rütbesine yükselerek generallik terfisi bekleyen ve o FETÖ’cü teğmen hakkında “görev yapamaz” raporu veren yurtsever, Atatürkçü subayı çağırıyor. “Seni Askeri Şura’da general yapacağım” diyor. Ancak yurtsever askerlere yönelik kumpasların had safhaya varması üzerine o albay, daha birkaç yıllık süresi olmasına rağmen Şura’yı beklemeden, çok sevdiği Silahlı Kuvvetler’den kendi isteğiyle emekli oluyor... ★★★ Teğmenliğinden itibaren arkasındaki sihirli güç sayesinde sürekli el üstünde tutulan, ordudan atılması gerekirken, kurmay albaylığa kadar tırmandırılan FETÖ’cü ise ne oluyor biliyor musunuz?2014 yılı Yüksek Askeri Şurası’nda general oluyor!.. Hem de birinci sıradan!.. Peki bu kişinin kim olduğunu biliyor musunuz? 15 Temmuz gecesi gerçekleşen hain kalkışma sırasında Özel Kuvvetler Karargahı’nı ele geçirmek üzere, Diyarbakır’dan emrindeki özel harekatçı askerlerle geldiği sırada Şehit Astsubay Ömer Halisdemir tarafından vurulan FETÖ’cü Tuğgeneral Semih Terzi!.. ★★★ FETÖ’cü Terzi’nin önlenemez yükselişini tüylerim ürpererek dinledim ve yazdım. Şimdi cevap aradığım soru şu:Daha teğmenliğinde FETÖ’cü olduğu ve bu nedenle Silahlı Kuvvetler’den atılması gerektiği yazılan Semih Terzi’nin sicilini acaba hangi eller temizleyip, generalliğe kadar yükseltti?.. ★★★ Bu vesileyle kahraman Astsubay Kıdemli Başçavuş Ömer Halisdemir başta olmak üzere 15 Temmuz şehitlerini sevgi, saygı ve rahmetle anıyorum.",https://www.sozcu.com.tr/bir-darbecinin-onlenemez-yukselisi-wp7742744
Uğur Dündar,Güçlü ve umut veren bir CHP’ye her zamandan daha fazla ihtiyaç var!..,26 Temmuz 2023,"Filmi geriye saralım ve soralım. CHP Genel Başkanı Kemal Kılıçdaroğlu , 28 Mayıs gecesi seçim sonuçları netleştiğinde, kameraların önüne geçip şuna benzer bir konuşmayı yapmış olsaydı: “Değerli yurttaşlarım, Seçimleri kazanabilmek için büyük uğraşlar verdik. Gerek ben, gerekse Millet İttifakı partilerinin liderleri çok çalıştılar. Kazansaydık, cumhurbaşkanı yardımcılıklarını üstlenecek olan İstanbul Büyükşehir Belediye Başkanı Ekrem İmamoğlu ile Ankara Büyükşehir Belediye Başkanı Mansur Yavaş da olağanüstü gayretler sergilediler. Ancak tüm bu çabalarımız, ezici bir medya gücüne sahip bulunmakla yetinmeyip, montajlı videolarla aleyhimizde sahte algı oluşturan iktidar karşısında kazanmamıza yetmedi. Ben seçim kampanyası boyunca omuz omuza yürüdüğümüz Millet İttifakı partilerinin değerli genel başkanlarıyla Ekrem ve Mansur Beylere çok teşekkür ediyorum. Miting alanlarını coşkulu kalabalıklarla dolduran, sandığa giderek bize oy veren milyonlarca seçmenimize şükranlarımı sunuyorum. Ve demokrasi tarihimizde bir ilke imza atarak seçim yenilgisinin tüm sorumluluğunu üstleniyor ve görevimden istifa ediyorum...” ★★★ Evet Kemal Bey buna benzer bir konuşma yapmış olsaydı kim kazanırdı. Elbette en başta kendisi, sonra da demokrasi ve Cumhuriyet Halk Partisi... Zira istifasından sonra parti dinamikleriyle kamuoyu harekete geçer ve gidilecek Kurultay’da demokrasi tarihine “ sorumlu, özverili, örnek” bir lider olarak adını yazdıracağı gibi, CHP Genel Başkanlığı’na tekrar seçilebilirdi. ★★★ Ama böyle yapmak yerine, kameraların önüne günlerce geçmemeyi, sadece Fikret Bila gibi saygın gazetecilerle kısa görüşmeler yapmayı tercih etti. Bu da seçimi kaybetmenin üzüntüsünü yaşayan seçmende derin hayal kırıklığına yol açtı. Aralarında benim de bulunduğum SÖZCÜ Televizyonu ekibinin sorularını cevaplandırmaya karar verdiğinde ise seçimlerin üzerinden iki haftaya yakın bir süre geçmişti. O söyleşideki performansı, kendisine destek veren geniş kitlelerdeki hayal kırıklığını doruğa çıkardı. Hele Habertürk TV’ den Mehmet Akif Ersoy’ un sorularına verdiği cevapları izleyenler, konuşan kişinin gerçekten Kemal Kılıçdaroğlu olduğuna inanmakta zorlandılar! ★★★ Demem o ki, seçim yenilgisi sonrasında ortaya çıkan kriz, başarıyla yönetilememesinin yanı sıra, Kemal Bey’i, ters yumruk almış bir boksörün şaşkınlığını çağrıştıran bir tükenişe sürükledi. Sayın Kılıçdaroğlu’nun bundan sonra yapması gereken; hiçbir çatlağa ve kopuşa izin vermeyecek bir bilge anlayışla olağanüstü Kurultay’a gidip, partinin erozyona uğrayan kimliğinin ve ideolojisinin netleştirileceği devrim gibi bir değişimin önünü açmaktır. Eğer kendisinin “Onursal Başkan” olarak konumlanacağı bu süreci başlatmamakta direnirse, değişim umutları örselenen seçmen, önümüzdeki yerel yönetim seçimlerinde sandığa yansıtacağı iradesiyle hem partinin kaderini belirleyecek, hem de 100 yıllık CHP, elden giden belediyelerin ardından bakakalacaktır... Güçlenmiş, yenilenmiş, umut veren bir CHP’ye, toplumun ve demokrasinin her zamandan fazla ihtiyacı var.",https://www.sozcu.com.tr/guclu-ve-umut-veren-bir-chpye-her-zamandan-daha-fazla-ihtiyac-var-wp7754224
Uğur Dündar,Cennet/cehennem...,19 Temmuz 2023,"Dün , öğlene doğru televizyonda deneyimli haberci Ferit Demir’in Hatay-Samandağ’ dan geçtiği haberi izliyorum. İnsanlar upuzun bir kuyruk oluşturmuşlar, bir koli içme suyu alabilmek için bekleşiyorlar. Hava sıcaklığı 40 derece... Güneş altında su kuyruğuna girenler arasında yaşlılar, hamileler, enkaz altından kurtarıldıktan sonra hala iyileşmediği için kolu askıda olanlar var. Yardımseverlerin gönderdiği su kolilerinden alabilen şanslılar seviniyor. Biri “Biz 5 kişiyiz, bu suyu idareli kullanarak günü geçiririz. Yarın kuyruk neredeyse, oraya koşacağız” diyor. Cehennemi sıcakta saatlerce sırada durmalarına karşın su alamayanlar, çaresiz yeni bir kamyon gelinceye kadar beklemeye devam edeceklerini söylüyorlar. Peki ya gelmezse?.. Ya yardımseverler gönderemezlerse?.. Daha fazlasını seyretmeye yüreğim elvermediği için kanal değiştiriyorum. O kanalda da bir uzman uyarıyor: “Aman şu sıcak günlerde, özellikle güneşin dik olduğu saatlerde pek dışarıya çıkmayın ve bol su tüketin!..” İnanın evdeki su şişelerine bakarken, güneşin tam da dik olduğu saatlerde o uzun kuyrukta bir yudum su için bekleşenleri görüyorum. Aklıma Goethe’nin “Dünya hassas kalpler için bir cehennemdir...” deyişi geliyor. ★★★ Neyse ki kızlarımızın voleyboldaki dünya şampiyonluğu, ormanlarımız alev alev yanarken, zam yağmuru altında geçen şu çok sıkıntılı günlerde, yüreklerimize su serpen, hatta mutluluktan gözlerimizi yaşartan muhteşem bir başarı oluyor. Bakın, değerli mizah yazarı Gani Müjde , kısacık bir sosyal medya paylaşımıyla hislerimize ne de güzel tercüman oluyor: “Türkiye böyle bir ülkedir işte.Kızlara ayrı okul isteyen, onları eve kapatmak gerektiğine inanan bir sürü saçma sapan zevata ve tarikata inat; o kızlar çıkarlar, dünya şampiyonu oluverirler.Filenin sultanları değil, cinsiyet ayrımına tokat, kadınların yüz akı, rol modeli oluverirler.Emeği olan herkese milyonlarca teşekkür.Teşekkürler Türkiye”nin kızları...”",https://www.sozcu.com.tr/cennet-cehennem-wp7747349
Uğur Dündar,"Kılıçdaroğlu, Önder Sav’ın uyarılarını dikkate almalı!..",27 Temmuz 2023,"Siyaset dünyamızın ve Cumhuriyet Halk Partisi’nin duayenlerinden Önder Sav ’ın, Cumhuriyet’ten Işık Kansu’ya yaptığı çok önemli açıklamaları okurken, sanki düşüncelerime tercüman olduğu duygusunu yaşadım. Örneğin şu değerlendirmesi, dün bu köşede yazdıklarımın adeta tekrarı gibi: “Onuncu yenilgisini almış olmasına rağmen CHP Genel Başkanı’nın görevde kalıcı olmak istemesi ve bunda ısrar etmesi, seçmenin güven duygusunu azaltmıştır. Sayın Kılıçdaroğlu’nun yakın çevresi ve bir kısım anket firmaları tarafından yanıltılmasından doğan bu sonuç, başarıya susamış olan örgütümüzü ve seçmeni çok üzmüş, hayal kırıklığına sürüklemiş ve bir umutsuzluk doğurmuştur.” ★★★ Deniz Baykal, döneminde 10 yıl süreyle CHP Genel Sekreterliği görevini üstlenen Sav, Kılıçdaroğlu’nun genel başkanlıktan istifa ederse, partinin boşlukta kalacağı yorumu için de şunları söylüyor: “Geçmişte Atatürk, İsmet İnönü, Bülent Ecevit, Deniz Baykal, Hikmet Çetin ve Altan Öymen, genel başkanlığı boşalttıklarında, parti boşlukta mı kaldı? Sayın Kılıçdaroğlu genel başkan olduğunda parti boşlukta mıydı? Parti boşlukta kalmaz. Arıca, Sayın Kılıçdaroğlu, ‘Genel başkanlık yükünü taşıyacağına inanacağım birisi çıkarsa ona genel başkanlığı bırakabilirim’ demektedir. Genel başkanda aranan niteliklerin başında, partinin ilke, program ve tüzüğüne bağlılık gelir. Partinin birikimini yok sayarak CHP’yi yönetecek yetenekte kimsenin bulunamayacağını ileri sürmek, fevkalade şaşırtıcıdır. Dahası partinin ilkelerine bağlı, geçmişi temiz biri çıkarsa genel başkanlığını ona bırakabileceğini söylemek de yenilir yutulur gibi değildir. Bu söz, CHP’de geçmişi temiz olan yok demek anlamında algılanır. Hatta bazı duyarlı üyeler, bunun partiye ve kendilerine açıkça yapılmış bir hakaret sayabilir!..” ★★★ Deneyimli siyasetçi Sav, dünkü yazımda değindiğim gibi, zaman kaybedilmeden olağanüstü kurultaya gidilmesi gerektiğini, parti içinde bunun zemininin oluştuğunu düşünüyor. “Parti Meclisi’nde genel merkezin tutumlarına karşı salt çoğunluğu aşan bir çoğunluk vardır ve PM’nin partiyi bir olağanüstü kurultaya taşıma olanağına erişilmiştir. Eğer partinin yetkili organları yerel seçimlere doğru gerekli adımları atmazsa, örgüt teşhisi yapar ve tedaviyi de gerçekleştirir...” ★★★ Yıllardır süren suskunluğun ardından ilk kez konuşan Sav, Ekrem İmamoğlu faktörünün de iyi değerlendirilemediğini ifade ederek, “Ona yönelik ceza tehditi karşısında Cumhurbaşkanı adayı yapılarak, demokrasi ve adalet mücadelesi verilebilirdi” diyor. “Ekrem İmamoğlu’nun büyükşehir belediye başkanlığı açısından gelecek 2024 Mart ayına kadar görevde kalıp kalmamasının değerlendirildiğini sanıyorum. Zamanında cumhurbaşkanı adayı yapılsaydı bir demokrasi ve adalet mücadelesine girişilir, Sayın İmamoğlu’nun başı üzerinde gezdirilen ceza tehditleri ve Demokles’in kılıcı işlemez hale getirilebilirdi. Maalesef bu önemli ayrıntı gözden kaçırıldı. Eğer Sayın Kılıçdaroğlu başarılı olsaydı, zafer kazanmış bir komutan gibi algılanacaktı. Seçim kaybetmesi üzerine kendisinin eleştirilmesinde de şaşılacak ve etik olmayan bir yön yoktur ...”",https://www.sozcu.com.tr/kilicdaroglu-onder-savin-uyarilarini-dikkate-almali-wp7755367
Uğur Dündar,Sevr’i parçalayan Lozan Antlaşması “Ya istiklal ya ölüm” diyen bir ülke halkının onur anıtıdır...,15 Temmuz 2023,"Değerli okurlarım, 24 Temmuz’da Türkiye Cumhuriyeti’nin tapu senedi olan Lozan Barış Antlaşması’nın 100. yıldönümünü kutlayacağız. Peki, Lozan Antlaşması hangi güçlükler altında başarıldı? Masa başında kimlerle, nasıl mücadele edildi? Güçler neden eşitsizdi? Bu eşitsiz güçler karşısında masadan nasıl galip kalkılabildi? Eğitimci ve tarih araştırmacısı Berna Bridge , bunları görebilmek, hissedebilmek ve yaşayabilmek amacıyla İsviçre’nin Lozan kentine gitti. İnönü ile heyetinin yaşadıkları zor adımları ve güçlükleri yerinde izleyerek bu yazıyı sizler için kaleme aldı. ★★★ Lozan’da İnönü’nün ve Atamızın karşısında Britanyalı siyasetçi David Lloyd George ve heyeti var. 1916-1922 yılları arasında Başbakanlık yapan George, İnönü’den 21, Atamızdan 18 yaş büyük. Lozan’a geldiğinde 59 yaşında. Atamız 41, İnönü ise 38 yaşında! Yani diplomaside deneyimsiz, genç Atamız ve İnönü, adeta babaları yaşında bir kurt siyasetçi ile boğuşuyorlar masada. Lozan Antlaşması’nın imzalandığı Hotel Beau Rivage’ın salonu. ★★★ Mekan: Tarihi Lozan kentinin beş yıldızlı otellerinin pahalı ve gösterişli salonları. Gencecik İnönü nereden gelmiş? Toz toprak, savaş alanlarından, ihtişamlı salonlardan değil, belki daha önce hayatında hiç girmemiş bile böyle salonlara. Bunlar bizim heyeti daha baştan ürkütmek, ezmek için karşı tarafın attığı adımlar. Ayrıca Türk heyetinin maddi olanakları, çok kısıtlı. Lloyd George İngiliz değil, Galli. Kendini İngiliz addetmiyor, İlk dili Galce . Ama nedense Türk düşmanlığıyla biliniyor. Bu Galli adamı acaba koyu Türk düşmanı yapan neydi? Tarihçi David Fromkin Birinci Dünya Savaşı’nı anlattığı “ Tüm Barışları Bitiren Barış” (A Peace to End All Peace) adlı kitabında Lloyd George’un “Yunanlılara arka çıkmak için kabinede büyük mücadele verdiğini, onun ve Balfour’un Yunan taraflısı tek kişiler olduğunu” yazıyor. (Sayfa 541) 1921de Lloyd George’un kendi hükümeti içinde Türkiye’ye karşı olan savaş politikasında yalnız kaldığını da ekliyor. Yani, bir lider, bir başbakan, tek başına, ülkelerin, insanların kaderleriyle oynayabiliyor. Yunan’ı Türk’ün üstüne salan Lloyd George bu savaşı konforlu koşullarında uzaktan izlerken Yunan ve Türk ölüyor... Oysa Yunan komutan Metaxas, Türklerle savaşa komuta etmesi için çağrılınca reddediyor, “Anadolu Türklerin anavatanı, ben saldırmam”  diyor. (Sayfa 541) Ancak Lloyd George’un hırslı, tek ve saldırgan politikalarıyla kanlar dökülüyor, savaş bitiyor ve geliyoruz Lozan’a... ★★★ Masada birçok delegasyon var ama pazarlık Lloyd George ile Atamız, İnönü ile Lord Curzon yani bu heyetler arasında. İnönü ve heyeti adım adım izlemeye yolda başladım, trenle gittim, onlar gibi, onların indiği tarihi Gar’da indim. Gar aynı gar, hiç değişmemiş, hayli kirli ve dökük şimdilerde. Onların kaldığı beş yıldızlı Losanne Palace otele gittim, görevlilerden bilgi aldım, toplandıkları salonu gördüm, tartışmalarını hissettim. Sonra tüm heyetlerin toplantıları yaptıkları Chateau Ouchy ’ye gittim, oradan Lozan Tarih Müzesi’ ne ve en son da, imzaların atıldığı Beau Rivage Otel ’deki salonda adeta o zor, tartışmalı günleri yaşadım, Leman gölüne bakan terasta sanki o çetin mücadeleden ben galip çıkmışım gibi kahvemi içtim. Tam 100 yıl sonra onların soludukları havayı solumak, yürüdükleri koridorlarda, salonlarda yürümek, 38 yaşındaki deneyimsiz İnönü’nün kibirli, babası yaşındaki diplomatik deneyimli Lloyd George ve Lord Curzon karşısında dimdik ve kararlı duruşunu gururla hayal ettim.  Musul ve Kerkük dışında her pazarlıktan galip çıkan heyetimizi, Atamızı şükranla andım, kanla, canla, mücadeleyle çizilen Misak-ı Milli, sınırlarımızın değerini bilmenin kutsallığını her an vurgulamamız gerektiğini tekrar anımsadım...  ★★★ Loyd-George uzaktan idare ederken, Lozan’daki İngiliz heyetinin başında olan Lord Curzon o tarihte 63 yaşında . Cepheden gelip, deneyimli  diplomatlarla anlaşma masasına oturan İnönü konferansın birinci safhasını anlatıyor: “Ben yemekte ne giyilecek bilmiyordum. Otele girince akşam yemeğinde nasıl giyinmem gerektiğini sordum . Yaşamım boyu sabahları ilk iş ayağıma çizmelerimi geçirirdim. İlk iki gün geçer geçmez başka şartlar altında çalışmam gerektiğini fark ettim. Hemen konferans heyetimizi çevremde topladım. Arkadaşlar, büyük bir görevle buradayız. Ben buna hazırlanan bir deneyimde değilim ama iki üç gün içinde anladım ki bir savaştan çıkıp şimdi diğerine girmişiz. Hepimizi burada çok büyük dikkat bekliyor, gece gündüz çalışacağız.”... “Diplomatlarda orada öğrendiğim bir özelliği fark ettim. Diplomatlar da askerler kadar memleketi korumakla görevliler, ekonomi ve sosyal unsurları çok iyi bilmeleri gerek. Böylece protokol meseleleri benim için ikinci sırada oldu. Her zaman şu soruyla karşılaştım: İstediklerimizle elde ettiklerimiz nasıl karşılaştırılır? Konferans masada pazarlıktır. Uzlaşma esastır. Hiçbir zaman tam umduğumuzu bulamayız. Alınabilecek ve alınamayacak şeyleri teşhis etmek, doğru ifade etmek, hangi meseleler ciddi, hangilerinin gösteriş olduğunu anlamak ve anlatmak gerekir. Bu da deneyim ister. Deneyimi olmayanın çok dikkat etmesi gerekir.” ★★★ “..Her konferansta alınan sonuçlarda eksikler vardır. Olgun insanlar günün olanaklarını göz önünde bulundurur. Trakya’yı silahla işgal etmemiştik ama Meriç’e kadar olan bölgeyi dâhil etmeyi bu konferansla başardık. İzmir’e girdikten sonra Mudanya’da mütareke yaparken Yunanlıların o bölgeden çekilmesini istemiştik, bunu da başardık. Konferansta konuşma tarzımız takdir edildi. Bizde Osmanlı’nın söz oyunları yoktu, sadeydik. Karşı tarafın amacı Sevr’ı temel alıp, hızla Türkiye’yi yeni bir ekonomik darboğaza sokmaktı. 4 Şubat 1922ye kadar olan dönemde Doğu Trakya sınırları, askeri tutsakların değişimi, 12 ada, Irak sınırı gibi konularda anlaştık ancak İstanbul’un boşaltılması, Boğazlar, Osmanlı borçları, kapitülasyonlar, Musul, Kerkük gibi konularda ortak nokta bulamadık ve konferansı terk ettik.” Konferansın yapıldığı Ouchy Şatosu ★★★ Lozan göl kıyısında ama hayli yokuşlu, dağ eteklerine kurulmuş şirin bir kent. Leman Gölü’nün karşı tarafı Alpler, Mon Blanc, Avrupa’nın en yüksek dağı. Karşı yaka, gölün güney kısmı Fransa, kuzey tarafındaki Lozan, Cenevre ve Montrö ise İsviçre. Burada da Fransızca konuşuluyor. Tren kentin, tepenin tam ortasındaki gara geliyor. Gardan yokuş aşağı on beş dakika yürüdüğünüzde konferansın yapıldığı Ouchy Şatosu’na, göl kıyısına iniyorsunuz. Gardan beş dakika yokuş yukarı yürüdüğünüzde ise Lozan Palas oteline geliyorsunuz. Türk heyeti bu otelde kalmış. Diğer iki otele göre biraz daha mütevazi ama yine ihtişamlı. Tepede olduğu için muhteşem bir göl manzarası var. Buradan yokuş yukarı on beş dakika daha yürürseniz, şimdi müze olan, kapanış töreninin yapıldığı Rumine Sarayı ve davetiyelerinin sergilendiği hemen karşısındaki Lozan Tarih Müzesi’ne gidiyorsunuz. Lozan’da İsmet İnönü’nün başkanlığındaki Türk heyetinin kaldığı otel Adım adım Türk heyetimizin tarihte bıraktıkları anıları izlerken onlar gibi düşünmeye, yaşadıkları güçlükleri ben de yaşamaya çalıştım. Varoluşumuzda, özgürlüğümüzde, onurumuzda bu denli etkisi olan bu kenti tamamen bu açıdan içime sindirmeye çalıştım... ★★★ 4 Şubat 1923te tıkanan ve kopan Lozan Konferansı ertesinde ne oldu? İsmet Paşa, Ankara’ya dönünce mecliste Atamız ve İnönü şiddetli tartışmalarla, sert çıkışlarla karşılaştı, teşekkürle değil. Ama dayandılar. Bu tartışmalar 6 Mart 1923’te tamamlandı ve İsmet Paşa tekrar işe koyuldu, karşılıklı notalar gitti geldi ve 23 Nisan’da tekrar toplanıldı. Bu defa Lord Curzon yoktu, İngiltere tarafında Rumbolt vardı, Fransızlarda ise General Pele. Birinci oturumda siyasal konuların çoğu çözülmüş, geriye ekonomik konular kalmıştı. Yine karşı tarafın amacı yeni Türkiye’yi ekonomik darboğaza sokacak kararları zorlamaktı. Sanki 100 yılda pek değişen bir şey de yok. Batının hedefi hep ülkemizi ekonomik darboğazlarda sıkıştırıp kazanım sağlamak. Uzun çekişmeler oldu. Borç sorunu ileride yapılacak bazı anlaşmalara ertelendi. Onarım ısrarından vaz geçildi, kapitülasyonlar kaldırıldı. Temmuz ortalarında konferans sona erdi. 24 Temmuzda yapılan imza töreninde Lozan kenti tarihinin en büyük, unutulmayacak günlerinden birini yaşadı. ★★★ İnönü anlatıyor : “Müttefikler Türkiye’nin bu anlaşmayı yerine getiremeyeceğini ve anlaşmanın düşeceğini bekliyordu. Oysa bu hiçbir zaman gerçekleşmedi. Cumhuriyet ilan edildi. İngiliz kışkırtması Şeyh Said isyanı gibi silahlı ayaklanmalar oldu ama üstesinden gelindi. Lozan’ın değeri anlaşıldı. Hatay ve Boğazlar sorunu sonradan çözüldü. Gerçek şudur ki Lozan Konferansı her gün değerini kanıtlamakta ve muhafaza etmektedir...”Sevr’i parçalayan Lozan Antlaşması “Ya istiklal ya ölüm” diyen bir ülke halkının onur anıtıdır.",https://www.sozcu.com.tr/sevri-parcalayan-lozan-antlasmasi-ya-istiklal-ya-olum-diyen-bir-ulke-halkinin-onur-anitidir-wp7743602
Uğur Dündar,Bir CHP’liden Kemal Kılıçdaroğlu’na açık mektup!..,29 Temmuz 2023,"“Beyefendi, Bendeniz 58 yaşında, 33 yıllık serbest avukatım . İstanbul’da emekli bir memur çocuğu olarak dünyaya geldim. Mütevazi imkânlarla önce Galatasaray Lisesi ardından da İstanbul Üniversitesi Hukuk Fakültesi’nde okudum, meslek sahibi oldum. Oy kullanma hakkını elde ettiğimden beri bütün seçimlerde CHP’ye oy verdim. Yani, sizin ifadenizle “tıpış tıpış oy vermek zorunda” olanlardanım. Bununla da yetinmedim. CHP üyesi olmamama karşın; 2018, 2019 ve 2023 seçimlerinde, avukat olan kızım ve eşimle beraber şafak vaktinden gece karanlığına kadar ayakta kalmak suretiyle, her birimiz farklı bir okulda CHP Okul Sorumlusu olarak görev aldık. Kendi çapımızda çalıştık, çabaladık, uğraştık. ★★★ Bu nedenle lütfen aşağıdaki beyanlarımın içtenliğinden şüphe duymayınız. Öncelikle şunu belirtmek isterim ki; 25 milyon oy “size” verilmiş değildir. Yani en azından ben, CHP’ye ve size; “siz” olduğunuz için oy vermiş değilim. Çevremdeki pek çok kişi de böyle yaptı. Trafikte “mecburi istikamet” diye bir kavram vardır, siz de bilirsiniz. Gidilebilecek muhtelif alternatifler olmasına rağmen bunların çoğu yasak ya da kapalı iken, levhalar sizi tek bir yola sevk eder, işte bunun adıdır “mecburi istikamet” ... Her beyanınızda vurguladığınız 25 milyonun büyük kısmı, bu şekilde “mecburi istikamete” girmek zorunda olanlardan oluşuyor. Daha açık bir ifade ile, 25 milyon oy, size “siz” olduğunuz için değil, AKP Genel Başkanı’nın karşısındaki tek seçenek olduğunuz için verildi. Bu itibarla, hatalı bir düşünceye kapılarak lütfen bu oyları kendinize ait zannetmeyiniz. ★★★ İyi, dürüst ve çalışkan bir insan olduğunuzdan hiç şüphem yok. Olasıdır ki bu niteliklerinizin de katkısıyla CHP’ye genel başkan oldunuz. Affınıza sığınarak söylemek zorundayım ki, genel başkan oldunuz ama ne yazık ki “lider” olmak çok farklı bir olgu. Güncel terminolojide her genel başkana nedense “lider” yakıştırması yapılıyor fakat, “lider” olabilmek için, tek bir sözüyle milyonları peşine takabilecek bir etkileyicilik gerekiyor. Siz maalesef böyle biri değildiniz, aradan geçen yıllar içinde de olamadınız. Bundan sonra olabilme olasılığınız da yok... Parti üst yönetimindeki bazı mesai arkadaşlarınız da aynı durumda. İnandırıcılık ve hitabet yeteneği olmaması bir yana, toplumda kalıcı antipati yaratma konusunda son derece başarılılar. Örnek mi istiyorsunuz. Hemen vereyim: ■ Yasak savar gibi neredeyse zorla, oflaya-puflaya basın toplantısı yaparak hükümeti (sözde) eleştiren; ama konuşurken vurgulama ve tonlama bile yapamayan parti sözcünüz... ■ “Her türlü önlem alındı, kayıp-çalıntı oy olmayacak, sandıklara tam olarak hakimiz” dedikten sonra seçim akşamı çöken sistemin yaratıcısı olup da, görevden almak yerine genel başkan yardımcılığına terfi ettirdiğiniz bilgi ve iletişim teknolojileri sorumlunuz... ★★★ Kazanmak zorunda değildiniz ama etkili olmak zorundaydınız. Meselâ, her konuşmanızda ekranda tartışmaya davet ettiğiniz AKP Genel Başkanı sizi önemsemeyip “vakit kaybı” olarak nitelediğinde, “Tayyip Bey, akşam saat 20.30’da ben TRT’de olacağım, sizi de bekleyeceğim” deyip, TRT binası girişinin önüne bir sandalye koyup oturmak çok mu zordu? Buna benzer pek çok farklı yöntem ile, “mecburi istikamet” olmak yerine kamuoyunda gerçek ve içten bir umut olamaz mıydınız? Son bir husus: Tutunmaya çalıştığınız “gemi-liman” benzetmesine de son vermenizi naçizane tavsiye ederim. Zira, siz nasıl algılıyorsunuz bilemem ama; dışarıdan bakıldığında ortada “gemi ” yok, olsa olsa bir kayık içinde birbiriyle kavga eden kayıkçılar görünüyor!.. ★★★ Özetle; yapılabilecek pek çok şeyi yapmadınız/yaptırmadınız/yaptıramadınız. Şimdi bütün bunların yaptırımına katlanmalısınız: Lütfen artık istifa edin! Aksi halde; çok açık yüreklilikle itiraf ediyorum ki, sırf siz ve çevrenizdekilere duyduğum güvensizlik nedeniyle, yapılacak ilk seçimde, değil CHP için çalışmak, kılımı bile kıpırdatmayacağım ve oy kullanmaya da gitmeyeceğim . Sağlık ve esenlik dileklerimle, Avukat Sencer Seren İstanbul Barosu, 16511”",https://www.sozcu.com.tr/bir-chpliden-kemal-kilicdarogluna-acik-mektup-wp7757652
Uğur Dündar,Geçmişin arabalarıyla hiçbir yeni hedefe varılamaz!..,08 Temmuz 2023,"“(...) İstanbul’a, evlerimize döndüğümüzde, siyasallaşan yargı İstanbul Büyükşehir Belediyesi Başkanı Ekrem İmamoğlu’na 2 yıl 7 ay 15 gün hapis cezası vermiş ve siyaset yapmasını yasaklamıştı. Ben bu tür kararların bumerang etkisi yaptığına inanırım. Kısa bir süre için istenilen sonucu sağlamış gibi görünse de bir süre sonra döner ve bu kararı alanları vurur. Peki geçmişte cezaevinde yatmış ve siyaseten yasaklanmış bir kişi olan Cumhurbaşkanı Erdoğan “bumerang gerçeğini” deneyimlemiş ve en iyi bilen bir politikacı olarak neden kendi iktidarında böyle bir karara ihtiyaç duymuş ve siyasi harakiriyi göze almış olabilir? Cevabı çok basit: Zorda, hem de çok zorda kaldığı için!.. ★★★ İktidarın İmamoğlu’nu siyaset sahnesinden silmek ve İstanbul Büyükşehir Belediye Başkanlığı koltuğuna kendi adamı Tevfik Göksu ’yu oturtmak için siyasallaşan yargı eliyle aldığı bu karar, aynı zamanda Tayyip Erdoğan’ın Cumhurbaşkanlığı yarışında en çekindiği adayın İmamoğlu olduğunun da itirafı niteliğinde... O halde “Altılı Masanın” yapması gereken; İstinaf Mahkemesi ve Yargıtay aşamalarını beklemeden bu resti görmek ve vakit geçirmeden Ekrem İmamoğlu’nu Cumhurbaşkanı adayı ilan etmek... Gerisini iktidar düşünsün!..” ★★★ Okuduklarınızı 16 Aralık 2022 tarihinde, bu köşede yayımladım. Ancak Millet İttifakı, yani Altılı Masa, Cumhurbaşkanı Adayı olarak İmamoğlu’nu değil, CHP Lideri Kemal Kılıçdaroğlu’nu tercih etti. Böylece AKP’nin muhalefete karşı en zayıf olduğu ve seçimi kaybetme korkusu yaşadığı (nitekim oyları ilk kez yüzde 35’e düştü) dönemde tarihi fırsat heba oldu. ★★★ Seçimler iki sonuçlu karşılaşmalardır. Kazanan iktidarına devam eder. Kaybeden ise önüne şapkasını koyup “Tamam mı, devam mı” diye düşünür. Sosyal demokrat partilerde liderler için bu sorunun cevabı genellikle “tamam” olur. (Çipras örneğindeki gibi.) Dün değerli bir siyasetçi dostumla bir yaz bahçesinde sohbet ederken yanımızdan geçen bir hanımefendi durup; “Sayın Kılıçdaroğlu değişimi başlatmak için neyi bekliyor? Yerel yönetim seçimlerini de kaybetmeyi mi?” diye sordu. Seçimlerden bu yana, benzer sorularla her yerde karşılaşıyorum. Tespitim odur ki, CHP seçmeninde radikal değişim beklentisi doruğa çıkmış durumda. Değişim rüzgarı sertleşerek esiyor. Kemal Bey’in değişim isteği de dahil olmak üzere toplumun verdiği tüm mesajları iyi okuyup gereğini yapacağına ve geçmişin arabalarıyla hiçbir yeni hedefe ulaşılamayacağını bildiğine inanıyorum.",https://www.sozcu.com.tr/gecmisin-arabalariyla-hicbir-yeni-hedefe-varilamaz-wp7736809
Uğur Dündar,Bir liderin tükenişi!..,22 Temmuz 2023,"CHP lideri Kemal Kılıçdaroğlu , seçimlerden bu yana yaptığı her konuşma ile kendisini destekleyenlere hayal kırıklığı yaşatmaya devam ediyor. Önceki akşam Habertürk TV’de Mehmet Akif Ersoy ’la söyleşisinde öyle laflar etti ki kulaklarıma inanamadım. Baksanıza... Zafer Partisi Genel Başkanı Prof. Ümit Özdağ ile aralarındaki özel protokolü, hem Millet İttifakı partilerine, hem de en yakınındaki kurmaylarına, hatta Faik Öztrak’a bile haber vermeden imzalamış. Meğer Parti Sözcüsü Faik Öztrak “İki protokol imzaladık ama bunlarda üç bakanlık ve MİT Müsteşarlığı’nın verileceğine dair bir madde ve düzenleme yer almamaktadır” diyerek kamuoyuna açıklama yaparken, gerçeğin söylediklerinin tam tersi olduğundan habersizmiş! Yani Kemal Bey, Zafer Partisi’ne üç bakanlık ile MİT Müsteşarlığı’nı vereceğini ondan bile gizlemiş! Bunu kendisi söyledi. Son derece saygılı bir yaklaşımla ama hiçbir ayrıntıyı atlamadan sorular yönelten Ersoy’a  “Faik Bey’in imzaladığımız metinden haberi yoktu” dedi. Böylece sağ kolunu toplum önünde “yalancı” konumuna düşürürken, “tek adam”lığa heveslendiğini de göstermiş oldu . Kemal Bey’in bu tutumu “Acaba kimlere başka hangi sözleri verdi?” sorusunu akıllara getirdi. Özdağ’ın protokolü açıklamış olmasına karşın, bu konudaki soruları “İki kişi arasında imzalanan özel metni ben açıklamam” diyerek geçiştirmeye çalışması ise sözün bittiği yerdi. ★★★ Saygın bir isim olan İYİ Partili Prof. Bilge Yılmaz ’ın programdan sonra sosyal medyada paylaştığı şu mesaja bakar mısınız? “...Kendi adıma geride bıraktığımız seçimlerde Kemal Kılıçdaroğlu’nun adaylığına engel olamadığım için milletimizden samimi olarak özür diliyorum . Ve bu özrü sadece seçimleri kaybettiğimiz için değil, aynı zamanda Kemal Kılıçdaroğlu’nun adaylığı elde etmek ve seçimleri kazanmak için kullandığı yöntemlerle yeteri kadar mücadele edemediğim için de diliyorum. Seçim kampanyasını popülizme indirgeyen, eleştirdiği kişiye dönüşen ve sahici politikalar üretemeyen bir isim/ekip Türkiye’nin kaderini belirlememeliydi.Bu ülke insanının umutlarını ve kurumlarını, kendi şahsi mülküymüş gibi kapalı kapılar ardında pazarlamak ve yola birlikte çıktığı ortaklarının arkasından iş çevirmek, ne demokratik teamüllere, ne de siyasi etiğe sığar...” ★★★ SÖZCÜ TV ekibiyle yaptığımız söyleşide Kemal Bey’e “Seçimden sonra ortalıkta görünmediniz ve sizi destekleyen seçmenlerinizi cami avlusuna terkedilmiş kimsesiz çocuklar gibi bıraktınız. Oysa o akşam ekrana çıkıp, “Batılı liderlerin yaptığı gibi seçimi kaybetmenin tüm sorumluluğunu üstleniyor ve istifa ediyorum...” diyebilir ve parti dinamiklerinin de devreye girmesiyle bunu güç tazelemesine dönüştürebilirdiniz... Ama yapmadınız. Neden? ” diye sormakta haksız mıymışım?..",https://www.sozcu.com.tr/bir-liderin-tukenisi-wp7750559
Uğur Dündar,Mustafa Koç’un Atatürk sevgisi...,23 Temmuz 2023,"Londra’daki ünlü Madame Tussauds Müzesi ’ndeki balmumu heykellerden biri de Mustafa Kemal Atatürk ’e ait olanıydı. Ancak, pek dikkat çekmeyen bir köşede sergilenen bu heykelin bildiğimiz Mustafa Kemal’ e benzer bir yanı yoktu. Kısacık, raşitik bir vücut, alakasız bir surat... Ayrıca ne saçı benziyordu, ne de göz rengi tutuyordu. Üstelik sergilendiği yer, büyük devlet adamlarına ayrılan bölümde değildi. Her sene milyonları bulan ziyaretçiler arasında yer alan Türk turistler müzeden hayal kırıklığı ve öfkeyle ayrılıyorlardı... ★★★ Madame Tussauds Müzesi’ndeki tuhaf heykelden rahatsızlık hissedenlerin başında, ülkemizin saygın bilim insanlarından, Eskişehir’in Büyükşehir Belediye Başkanı Profesör Yılmaz Büyükerşen geliyordu. Atatürk heykelini gördüğünde “Kendimiz yapmazsak, onu tanımayanlara bırakırsak, olacağı işte bu” diye düşünmüş ve sırf bu nedenle balmumu heykel çalışmaya başlamıştı. ★★★ Büyükerşen’in çabalarından önce Türkiye’de balmumu heykel yapmak için malzeme bile üretilmiyordu. Hava Kuvvetleri Komutanlarından İbrahim Fırtına , Eskişehir’de görev yaptığı sırada, Profesör Büyükerşen’in çabalarına yakından tanıklık etmişti. Bir vesileyle görüştüklerinde Madame Tussauds Müzesi’ndeki durumu, kendisi de pilot olan Mustafa Koç’ a anlattı. Mustafa Koç hemen balmumu heykelde ülkemizin en yetkin ismi Profesör Büyükerşen’i aradı ve “Projenin başına geçer misiniz? ” diye sordu. Cevap, elbette “Evet” oldu... ★★★ Koç Holding yetkilileri Madame Tussauds Müzesi yönetimiyle temas kurarak “Profesör Yılmaz Büyükerşen’in kontrolünde müzenizdeki Atatürk heykelini değiştirmek istiyoruz. Gereken neyse yapmaya hazırız” dediler. Müze tarihinde böyle bir değişikliğin örneği yoktu. Önce mırın kırın ettiler, ‘Olmaz öyle şey’ filan dediler. Ama Mustafa Koç kararlıydı, bastırdı. Müze yönetimi öneriyi iki şartla kabul etti. Müzenin baş heykeltıraşı, Profesör Büyükerşen’le birlikte çalışacak, Koç Grubu tüm masrafları karşılayacak, üstüne 70 bin pound ödeyecekti. İki şarta, iki karşı şartla cevap verildi. Müzenin heykeltıraşı öncelikle Lord Kinross’un Atatürk biyografisini okuyacak, ardından Anıtkabir’i görecek, sonra heykele başlayacaktı. Çünkü Atatürk, sadece vücut ölçülerinden, fotoğraflarından ibaret değildi . Atatürk’ün dehasını, ışıltısını tanımadan, Türk milletinin ona olan sevgisini, saygısını, duyduğu minneti bilmeden Atatürk heykelinin Atatürk’e benzetilebilmesi mümkün değildi. ★★★ Projede Atatürk’ün 50 yaşındaki görüntüsü esas alınacaktı. 10 Kasım 1938’de vefatından hemen sonra alınan ve Anıtkabir’de korunan birebir yüz maskı kopyalandı. Vücut ölçülerini ve karizmasını ortaya koyan fotoğraflarını Profesör Büyükerşen derledi ve bir sene çalışıldı. ★★★ Sonuçta gerçeği yansıtan muhteşem bir heykel ortaya çıktı. Ayrıca imzalanan sözleşmenin gereği olarak heykelin müzedeki yeri değiştirildi. Ana salonda, tarihin gördüğü büyük liderlerin sergilendiği bölüme taşındı. Açılış törenle yapılacaktı. Gününü de Mustafa Koç belirledi: 10 Kasım 2005...Yani Atatürk, ölüm yıl dönümünde, doğacaktı. 2003’te Koç Holding Yönetim Kurulu Başkanı olan Mustafa Koç’un bizzat gerçekleştirdiği ilk büyük sosyal sorumluluk projesi buydu. İmzasını Mustafa Kemal’le atmıştı. ★★★ O gün gururlu ve çok heyecanlıydı. Konuşmasında; ‘’Atamızı aklımızda ve kalbimizde taşıdığımız biçimde, yani gerçek hatlarıyla tanıtmak istedik . Gururluyum, heyecanlıyım. Türkiye Cumhuriyeti’nin kurucusu ulu önder Mustafa Kemal Atatürk, fiziken aramızda olmasa da 20’nci yüzyılın liderleri arasında, kitleleri peşinden götürecek karizmaya ve öngörüye sahip, idealleri halen yaşayan, fikirleri ölümsüz bir başka lider yok. Atatürk Türkiye’sini çağdaş uygarlığın ilerisine taşımak, ülkemizi ve tarihimizi uluslararası platforma doğru tanıtmak için üzerimize düşenleri yapmayı bir borç biliyoruz... ” dedi. Bu vesileyle Cumhuriyetimizin değerli evladı Mustafa Koç’u sevgi, saygı ve rahmetle anıyorum. Mekanı cennet olsun... (UĞUR DÜNDAR’IN NOTU: Okuduğunuz satırları kaleme alırken Yılmaz Özdil’in harika yazısından alıntılar yaptım.)",https://www.sozcu.com.tr/mustafa-kocun-ataturk-sevgisi-wp7751296
Uğur Dündar,"Bayramlar, çocuklar ve Beyoğlu çikolatası...",01 Temmuz 2023,"Edip Cansever usta; “Gökyüzü gibi bir şey ilk gençlik, hiçbir yere gitmiyor...” der. Bu sözün doğruluğunu en çok ilk gençlik arkadaşlarımla buluşup, Beyoğlu’nda gezerken hissederdim. Beyoğlu sanki bizim ilk gençliğimizin yıldızlı gecelerini üstünde taşıyordu. Gençliğimiz ne kadar ışıltılıysa, Beyoğlu da o kadar ışıltılıydı. Fakat benim için o yılların en ışıltılı yeri; İstiklal Caddesi’nden Taksim’e doğru yürürken sağda kalan çikolata dükkanıydı. O ufacık dükkanın vitrininde tepeleme Beyoğlu çikolataları dururdu. Fındıklı çikolatalar müthiş bir cazibeyle ışıl ışıl parıldar, fareli köyün kavalcısının sihirli flütünden yayılan büyülü ezgi gibi gelip geçenleri, özellikle de çocukları kendine çekerdi. ★★★ Televizyoncu olduktan sonra da ilk gençlik arkadaşlarımla tıpkı eski günlerdeki gibi dolaşırdık Beyoğlu’nu... Tek fark, artık ünlü olmamdı. Çikolata dükkanının önünden geçerken anılarım ve çocukluğum, aklımın kıyısında upuzun duran, gittikçe de uzayan birer karartı gibi belirirdi. Hep eski günler, anılar, Kafdağı’na benzeyen ilk gençliğin, çocukluğun öte yanı, Anka Kuşu’nun padişahı, Silivri - Akören Köyü, Çanakkale, Gelibolu, İstanbul’un yedi tepesinin ortasında Yedikule, Samatya, Vefa Lisesi, İstanbul Üniversitesi, turuncuya kesmiş Beyoğlu, Taksim’den gümbürdeyerek Dolmabahçe’ye inen bir sel gibi akan dolmuş taksiler, babam, annem, kardeşlerim, çocukluğum geçerdi gözlerimin önünden... ★★★ Çocukluğumun iki unutulmaz bayram tadı vardı. Birincisi, bisküvilerin arasına lokum sıkıştırıp yemek, büyük lezzetti. Lokumu çifte kavrulmuş olur, genellikle bisküvi üzerine yaydıkça hoş bir gül kokusu gelirdi. Bayramlarda büyüklerin ellerini öpüp, paraları toplayınca arkadaşlarla ilk işimiz mahalle bakkalının yolunu tutmak olurdu... Bakkal Mehmet Amca tahta kasada satılan lokumlardan kese kağıdına koyup tartarak verir, aynı şekilde açık bisküvilerden de başka bir kese kağıdına koyar, elimize tutuştururken de “Dikkat edin kesekağıdını sıkıştırmayın bisküviler kırılır” diye de tembih ederdi. Bakkal çıkışında lokumla bisküvinin muhteşem buluşmasını hemen oracıkta gerçekleştirirdik. Bisküvinin çabucak kırılması sinir bozsa da ağızda nasılsa birleşeceği için çok da fazla dert etmez, bir çırpıda yerdik. Sırf bu lezzeti tatmak için büyüklerin arasına lokumu koyup bisküviyi kırmadan ezmeden uzattıkları, “al oğlum ye” dedikleri günleri, komşulardan birinin doğum yapmasını, oğlunu askere göndermesini ya da dini - milli özel günlerin gelmesini beklerdik... İlk gençlik çağına girince, bu tatlının yanına başka bir lezzet daha oturdu: Çikolata!.. Hele kırılmış olarak satılan Beyoğlu çikolatasına bayılırdım! O benim için fındıklı bir şaheserdi... ★★★ Çocuk aklımla “Param olsa da sonsuza kadar yesem” dediğim çikolata çeşidi buydu işte. Bu harika lezzet zamandan ve ihtiyaçtan, çocuk tarafımızdan kalan bir rüyaydı; Beyoğlu’na ne zaman gitsek bizi olduğu yerde durdururdu. Arkadaşlarla ne zaman önünden geçsek, ağzımızın suyu akardı. Harçlıklarımızla alamayacağımız kadar pahalı olduğundan bayramlar hariç, yanına bile yaklaşamazdık!.. Yani gençliğimizin cam kasesinin bir tarafı kırıktı!.. ★★★ Televizyonda tanındıktan sonra, bir gün, İstiklal Caddesi’nde yürüyordum. Tam o dükkanın önünden geçerken, içeriden kocaman çikolata parçası tutan bir el uzandı. Sahibi gayet nazik bir şekilde, “Uğur Bey afiyetle yiyin” diyerek, bunun bir ikram olduğunu anlattı. “Teşekkür ederim ama çok geç! Siz bu ikramı bana ortaokul, lise yıllarımda, vitrine ağzım sulanarak bakarken yapacaktınız!” dedim. Anılarıma veda edip Taksim’e doğru ilerledim... ★★★ Ah o yıllar... Henüz İstanbul’a ihanet edilmemişti, her şey tertemizdi. İnsanların kalpleriyle birlikte gıdalar da kirlenmemişti! Köşeyi dönmek için halkın sağlığıyla oynamak, kimsenin aklının ucundan geçmezdi ! Hikayelerini hayranlıkla okuduğum Oktay Akbal’ın dediği gibi: ‘Önce ekmekler bozuldu.’ Sonra her şey!..İlk büyük hayal kırıklığını, arasına lokum sıkıştırıp afiyetle yediğimiz bisküvilerin üretildiği fabrikada yaşadım . Bir ihbar üzerine gittiğimiz tesiste engellemeleri aşıp içeriye girdiğimizde, gözlerime inanamadım! Makinelerin tümü kir pas içindeydi. Yoğun pas nedeniyle renkleri kahverengiye dönüşmüştü. Her tarafı örümcek ağları kaplamıştı. Teneke bisküvi kutularının içi fare doluydu!.. Farelerin bazıları öylesine iriydi ki içine zor sığdıkları kutularla birlikte tangır tungur sesler çıkararak kaçışıyorlardı!.. Üretimde kullanılan kuyunun suyu, mazottan daha koyuydu! Şimdi sıkı durun: Fabrikanın sahibi, o dönemin Gıda İşverenleri Sendikası ve Milli Prodüktivite Merkezi Başkanı idi! ★★★ Bu şoku atlatmaya çalışırken, daha beterlerini yaşadım! Bazı çikolata fabrikalarında son tüketim tarihi çoktan geçmiş çeşitlerin piyasadan toplanarak tekrar kullanıldığını ya da etiket değişikliğiyle, sanki henüz üretilmiş gibi piyasaya yeniden sürüldüğünü ortaya çıkardım!.. Mide bulandırıcı hilelere tanık oldum. Bunların büyük bölümü merdiven altı tabir edilen kaçak yerlerdi. Ancak aralarında Tarım Bakanlığı’ndan üretim izni almış olanlar da vardı. Hatta biri, Amerika’ya ihracat yapıyordu! Hiç unutmuyorum; denetimlerden birine, İstanbul İl Sağlık Müdürlüğü yetkililerinden İrfan Yılmaz’ la birlikte gitmiştik. İrfan Bey çok dürüst, mevzuatı gayet iyi bilen, titiz ve çalışkan bir bürokrattı. Çikolata fabrikası sahibinin hazırlattığı ‘ikram kolilerini’ almayı reddedince, inanılmaz iftiraların hedefi olmuştu! Ülkede dürüstlük yılları bitmiş, dürüst olanların cezalandırıldıkları yıllar başlamıştı!.. Bir gün bu değerli insana, “Allah aşkınıza beni, hile hurda yapılmayan, hijyene dikkat edilen, ürünlerini gönül rahatlığıyla yiyebileceğim bir yere götürün. Koskoca İstanbul’da yok mu böyle bir yer?” diye sordum. “Olmaz olur mu Uğur Bey, çok var. Gelin sizi örnek bir tesise götüreyim” dedi. Hiç haber vermeden, Esenyurt’taki bir çikolata-pasta fabrikasına gittik. İçeriyi dolaşmaya başlayınca kendimi sanki çikolata fabrikasını değil de uzay laboratuvarını geziyormuş gibi hissettim. Her taraf pırıl pırıldı. Makineler son teknoloji ürünüydü. Temizlik-hijyen anlayışı en üst düzeydeydi. Bu büyük başarıyı sağlayan kişi, eğitimini ortaokul birinci sınıfta bırakmış, on üç yaşından bu yana gece gündüz demeden çalışan, Selahattin Ayan adlı mütevazı bir iş insanı... Gece gündüz çalışıyor derken, inanın hiç abartmıyorum. Fabrikadan gece 23.00’te çıkıyor, sabah gün ışımadan 03.00’te işbaşı yapıyor. Günde 3-4 saat uyuyor . Paraya pula değer vermiyor, ödenekleri yetmediğinden resmi tören ikramlarında zorlanan kamu yetkililerine, hazırladığı dev pastalarla karşılıksız yardım ediyor. Çocukların çikolatayı çok sevdiğini bildiği için okulları davet ediyor. Fabrikanın gezilere açık “müze” bölümünde kendi elleriyle binaları, anıtları, caddeleri olan bir “harikalar diyarını” sadece çikolata kullanarak inşa ediyor. Beni en çok etkileyen yanına gelince... Öğrencileri fabrikanın girişindeki musluğundan çikolata akan kendisi de çikolata olan çeşmede karşılıyor. Onlara bardak dolusu çikolata içiriyor, minik elleriyle pasta yaptırıyor. Bu harikalar diyarında her şey çikolata ile inşa edilmiş... ★★★ Dün uğradığım bir marketin önünde küçük bir çocuk çığlık çığlığa ağlıyor, annesi paralarının kalmadığını söyleyerek çikolata isteyen çocuğunu susturmaya çalışıyordu. Onurlu anne, benim almamı da kabul etmiyordu. Çocuk çığlık attıkça, gözümün önüne çikolata akan o çeşme geliyordu. İçimden çikolata alamayan tüm çocukları oraya götürmek, hepsine kana kana içirmek geçiyordu...(HAYATIMIN SIRLARI-Roman-Uğur Dündar ve Türkiye’nin Son 50 Yılının Gerçek Hikayesi - Yazan: Hasan Baran, Yayınlayan: Kırmızı Kedi Yayınevi)",https://www.sozcu.com.tr/bayramlar-cocuklar-ve-beyoglu-cikolatasi-wp7729898
Uğur Dündar,İstanbul’u yeniden kazanmak mümkün mü?..,17 Ağustos 2023,"İstanbul Büyükşehir Belediye (İBB) Başkanı Ekrem İmamoğlu önceki gün düzenlediği basın toplantısıyla CHP’deki tarihi değişimin işaret fişeğini attı. Yanlış anlaşılmasın, İmamoğlu İBB Başkanlığı’na yeniden aday olacağını örtülü biçimde açıkladı ama partideki “devrim gibi değişimin” önderi olacağı mesajını vermeyi de ihmal etmedi. “İstanbul’u kazanan Türkiye’yi kazanır” diyerek bu düşüncesini açıkça belli etti. Hemen belirteyim; işi bu kez çok zor, ama imkansız değil... ★★★ Cumhurbaşkanlığı seçim kampanyası sürecinde, onun ve Ankara Büyükşehir Belediye Başkanı Mansur Yavaş’ın müstakbel Cumhurbaşkanı Yardımcıları olarak yer almaları, popülaritelerini bir miktar erozyona uğratmış olsa da her iki başkan halen sevilen, hatta oyları CHP genelinin çok daha üstünde seyreden politikacılar. Onların varlığı seçimlerden yenilgiyle çıkmaktan bezmiş CHP seçmeni için umut kaynağı. Umutların odağında da İmamoğlu var. Eğer Ekrem Bey, seçmendeki bu yenilmişlik ve yılgınlık psikolojisinin aşılmasını sağlar, hayat pahalığından bunalan dar ve orta gelirli kitlelerde yaratacağı güven ve heyecan dalgasıyla onları sandığa götürmeyi başarabilirse, bir kez daha büyükşehir belediye başkanlığını kazanır ve bu sonuç sadece bir seçim galibiyeti olarak değerlendirilmez, siyasi tarihe bir “zafer” olarak geçer. ★★★ CHP seçmeninin silkinip motive olabilmesi için böyle bir zafere mutlak ihtiyacı var. Gözlemlerime dayanarak şunu rahatlıkla söyleyebilirim: İmamoğlu insanlara dokunabilen, kendisine oy vermemiş seçmenlerle bile diyalog kurabilen, gittiği her yerde geniş ilgi gören, sevenlerinin fotoğraf çektirmek için yarıştıkları karizmatik bir siyasi figür... Öyle ki CHP kadrolarında alternatifi yok!.. İktidar da bu nedenle onu “hedef isim” haline getirmiş bulunuyor ve yargı kararlarıyla siyaseten tasfiye etmeye uğraşıyor. Seçim kampanyası başladığında semt semt dolaşacak, mümkün olduğu kadar çok kişiye dokunacak, onlara yaptıklarını ve yapacaklarını anlatacak ve o süreçte CHP Genel Merkezi’nden bağımsız güçlü ittifaklar oluşturarak geniş bir toplumsal destekle sandıktan zaferle çıkmaya çalışacak. Kampanyasının ön saflarında da kadınlar, gençler ve sicilleri tertemiz yepyeni isimler yer alacak... ★★★ Eğer CHP lideri Kemal Kılıçdaroğlu, ona mahkeme eliyle siyaset yapma yasağının getirildiği gün, anlamsız bir nedenle Almanya’ya gitmek yerine, bu kararı bir hürriyet mücadelesi haline dönüştürmüş ve daha o gün “Hodri meydan” diyerek İmamoğlu’nu Cumhurbaşkanı adayı ilan etmiş olsaydı, şimdi çok farklı bir Türkiye’de yaşayacaktık. O tarihi fırsat kaçırıldı. Ama onun sağlayacağı İstanbul İttifakı ile yeni ve büyük bir zafer neden kazanılmasın?..",https://www.sozcu.com.tr/istanbulu-yeniden-kazanmak-mumkun-mu-wp7774981
Uğur Dündar,"Yunanistan’ın güdümüne giren Avrupa Birliği, Türkiye’yi batı dünyasından dışlama operasyonuna alet oluyor",04 Ağustos 2023,"Emekli Büyükelçi Şükrü Elekdağ’dan çok önemli tespit ve uyarılar: Değerli okurlarım, Adalet ve Kalkınma Partisi’nin 21 yıllık iktidarında dış politikayı, iç politikada lehinde algı yaratmak için kullandığını biliyoruz. Cumhurbaşkanı Erdoğan, bu yöntemi 11-12 Temmuz’da Litvanya’nın başkenti Vilnius’da yapılan NATO zirvesinden yararlanarak tekrarlamak istedi. Vilnius’dan dönüşünde uçakta gazetecilere, Batıyla ilişkilerin düzeltilmesinde başarı sağlandığı algısını yaratmak amacıyla, Avrupa Birliği’yle (AB) tam üyelik müzakerelerinin yeniden canlanacağı yolunda iddialı açıklamalarda bulundu. Gazetecilerin sorduğu: “AB ile ilişkilerde yeni sayfa açılacak mı?” sorusuna Cumhurbaşkanı şu cevabı verdi: “Avrupa Birliği üyelik sürecimizin yeniden canlandırılması noktasında olumlu bir kanaat hakim. Türk ekonomisine çarpan etki yapacak Gümrük Birliği’nin güncellenmesi müzakerelerini de hızlandıracağız. Vize serbestisinde de mesafe alacağımıza inanıyorum.” Fakat bu sefer algı operasyonu istenilen amaca ulaşamadı. Zira bu açıklamadan bir hafta sonra Avrupa  Birliği Parlamentosu Dış İlişkiler Komisyonu yayınladığı Türkiye raporunda  “Türkiye’nin AB’ye üyelik sürecinin mevcut koşullarda devam edemeyeceği” vurgulandı, yani AB’ye üyelik statüsünün son bulması önerildi. Ardından Gümrük Birliği Anlaşmasının güncelleştirmesi ve vizelerin serbestleştirilmesi, Türkiye tarafından kabul edilemeyecek şartlara bağlandı. Tüm öngörüleri gerçekleşen emekli Büyükelçi Şükrü Elekdağ ile bu söyleşimizde dış politikamız açısından kritik önem taşıyan bu konuyu ele alacağız. ★★★ UĞUR DÜNDAR (U.D.): Sayın Elekdağ, AB Parlamentosu Dış İlişkiler Komisyonu’nun  bu önerisinin uygulanacağı kesin mi? ŞÜKRÜ ELEKDAĞ (Ş.E.): Raporun açıklanmasından hemen sonra AB Dışişleri Bakanları toplandı ve önerinin uygulanması yönünde karar aldı.  AB Dış İlişkiler ve Güvenlik Politikası Yüksek Temsilcisi Joseph Borrell, AB Dışişleri Bakanları Toplantısı’nın ardından yaptığı açıklamada özetle şu hususları belirtti: “Adaylık statüsüne son verdikten sonra, Türkiye ile AB arasında güçlü bir ilişki geliştirmek için karşılıklı çıkarlar olduğuna inanıyoruz. Bu konudaki görüşlerimizi AB ülkeleri ve liderleri için hazırlanacak rapora da yansıtacağız. Türkiye ile nasıl yeniden ilişki kurabileceğimizi tartıştık. Türkiye ile Avrupa Birliği arasında daha güçlü bir ilişki geliştirmek için karşılıklı çıkar olduğuna inanıyoruz. Doğu Akdeniz’de gerilimin kalıcı şekilde azaltılması, tüm bölgenin istikrarı ve güvenliğine katkı sağlayacaktır. Birleşmiş Milletler kararları doğrultusunda Kıbrıs sorununun çözülmesi, Türkiye ile yeniden kurulacak ilişkide kilit rol oynayacaktır. Ayrıca, Ankara’nın taraf olduğu Avrupa İnsan Hakları Sözleşmesi’nde tanımlanan temel özgürlük ve değerlerin korunması da ilişkilerde esas olarak alınacaktır. Konsey bana, Türkiye ile ortak çıkarlar üzerine yakın ilişkiler inşa etme görevini verdi. Ben bu hedefi gerçekleştirmeye ve farklılıklar arasında köprüler kurmaya çalışacağım.” (U.D.): Konu Türkiye için çok önemli... Muhalefetin bu konuyu gündeme getirip, yoğun bir tartışma açması gerekmez miydi? (Ş.E.): Gazetecilerin, vizelerin serbestleştirilmesi ve gümrük birliği anlaşmasının gözden geçirilmesi hakkındaki sorulara verdiği cevaplar dikkat çekici ve düşündürücü . Borrel diyorki: “Bunların ele alınması için Doğu Akdeniz’de tansiyonun düşürülmesini ve Kıbrıs sorununun Birleşmiş Milletler’in (BM) kabul ettiği yaklaşımlar doğrultusunda çözülmesi için müzakerelerin ciddi bir şekilde yeniden başlatılmasını umuyoruz...  Doğu Akdeniz’deki durum AB ile Türkiye arasında yeniden yapıcı ilişkiler kurma girişiminin temel unsuru olacak. Güney Kıbrıs Rum Yönetimi (GKRY) ile Yunanistan’ın da bu konularda söz sahibi olduklarını unutmamak lazım.” (U.D.): Anlaşılır gibi değil... Sanki AB sırtını toptan Türkiye’ye dönüyor. AB TÜRKİYE’Yİ AVRUPA’DAN VE DOĞU AKDENİZ’DEN DIŞLAMAYI HEDEFLİYOR (Ş.E.): Benim anlayışıma göre, AB Bakanlar Konseyi’nin Türkiye’ye yönelik kararları esasta şunları öngörüyor: A) Türkiye’nin AB’ye üyelik statüsüne son vermek ve bunun yerine alternatif olarak, karşılıklı çıkarlar üzerine bina edilecek yeni bir ilişki süreci oluşturmak. B) Alternatif süreçte ilişkilerin gelişmesi şu iki koşula bağlı olacaktır: Bunlardan birincisi, Kıbrıs sorununa “Birleşmiş Milletlerin önerisi doğrultusunda iki toplumlu, iki kesimli federasyon zemininde bir çözüm aranacak; iki egemen devlet formülü dikkate alınmayacak...  İkincisi ise, Doğu Akdeniz’de ülkemizi karasularına hapseden Sevilla haritasının öngördüğü deniz sınırları Türkiye’ye “empoze” edilecek.  C) Bu koşulların yerine getirilip getirilmediği konusunda Yunanistan ile Güney Kıbrıs Rum Yönetiminin de söz hakkı olacaktır.  D) Ankara, bu koşulları yerine getirmediği takdirde, AB’den, gümrük birliği anlaşmasının güncelleştirilmesi ve vize serbestisi konusunda herhangi bir adım atılmasını beklememelidir. A, B, C, ve D maddeleri harfiyen Yunanistan’ın Türkiye’ye dayatmak istediği şartlardır. Hedef, Türkiye’yi Avrupa’dan ve Doğu Akdeniz’den dışlamaktır. (U.D.): Sevilla haritasıyla güdülen amacı okurlarımıza anımsatmanız yararlı olacak. SEVİLLA HARİTASI ANADOLU’YU KENDİ KARASULARINA HAPSEDEREK AKDENİZ’DEN KOPARMAYI ÖNGÖRÜYOR (Ş.E.): Bu konuda daha önce yaptığımız söyleşilerde de belirttiğim üzere, Sevilla haritası, Rum/Yunan ikilisinin Anadolu’yu kendi karasularına hapsederek izole etmek, Akdeniz’den kopartmak hedefini gütmektedir . İspanya’nın Sevilla Üniversitesi tarafından hazırlanan bu harita, Yunanistan’ın Ege ve Akdeniz’de kıta sahanlığı olarak hak iddia ettiği alan ile GKRY’nin 2004 yılında ilan ettiği Münhasır Ekonomik Bölge’nin (MEB) sınırları ile örtüşmektedir. AB de bu sınırları kendi resmi sınırları olarak açıklamaktadır. AB’nin bu konuda ne denli haksız ve adaletsiz bir tutum içinde olduğunu belirtmek için bir noktaya işaret edelim. Sevilla haritası, Meis adacığından başlayan Yunan kıta sahanlığını Akdeniz’in ortalarına kadar uzatırken, Akdeniz’de en uzun sahil şeridine sahip olan Türkiye’ye, Antalya Körfezi önünde Akdeniz’e sınırlı bir çıkış dahi vermiyor! Türkiye, 779 bin kilometre karelik  Anadolu toprağının güney-doğu ucunda 10 kilometre karelik bir noktacık olan Meis adasının, Anadolu’ya 2 kilometre, Yunanistan ana karasına ise 580 kilometre uzaklıkta iken, 40 bin kilometre kare genişliğinde kıta sahanlığına sahip olduğu  iddiasını, rasyonel ve uluslararası hukuka uygun bir tez olmadığı gerekçesiyle reddediyor. (U.D.): AB’nin Türkiye’ye karşı bu denli umursamaz ve dışlayıcı bir tutum benimsemesi şaşırtıcı. (Ş.E.): Bu tutumun temelinde AKP’nin uygulamaya koyduğu “Cumhurbaşkanlığı Hükümet Sistemi’nin olduğunu söylersem hiç şaşırmayın . Bakınız, Türkiye’nin kültürü, kimliği, ülke ve nüfus olarak cesameti ve AB karar alma sürecinde yaratacağı sorunlar nedeniyle AB içinde çoğunluk Türkiye’nin üyeliğine eskiden beri karşı çıkılıyordu . Ama Türkiye’nin üyelik statüsüne son verilmesi açıkça ve resmen gündeme gelmemişti.  AKP iktidarının 2017 yılında kabul ettiği ucube “Cumhurbaşkanlığı Hükümet Sistemi”nin, demokratik kurumları ve kuvvetler ayrılığı sistemini tahrip etmesi nedeniyle, Türkiye’nin “demokrasi, özgürlük, adalet özürlü” bir ülke olarak  Avrupa Konseyi denetimi altına alınması, AB’nin Türkiye ile müzakereleri askıya almasına yol açtı. Fakat bu aşamada da AB’nin bulduğu formül, Türkiye’nin üyelik statüsünü muhafaza ederek, işlevsel bir işbirliğini devam ettirmekti. (U.D.): Peki, AB’nin Türkiye’nin üyelik statüsüne son verme kararını aldıran sebep, yani bardağı taşıran son damla nedir? TÜRKİYE İLE AB ARASINDAKİ SORUNLARIN TEMELİNİ İKTİDARIN AVRUPA HUKUKUNU REDDETMESİ OLUŞTURUYOR (Ş.E.): Bunun iki nedeni var. Birincisi, AKP iktidarının Avrupa hukukunu reddetmesidir. Bunu biraz açayım: Avrupa hukukunun iki temel belgesi olan Avrupa İnsan Hakları Sözleşmesi’nin (AİHS)  hükümleri ile Avrupa İnsan Hakları Mahkemesi’nin (AİHM) zorunlu  yargı yetkisi Anayasamızın 90. maddesi gereğince Türkiye’nin iç hukukunun bir parçası haline gelmiştir. Bu husus, Anayasa Mahkemesi’nin 7 Şubat 2008 tarihli kararıyla da teyit edilmiş ve sözleşme hükümlerinin nitelikli yasa hükmünde olduğu ve AİHM kararlarının bağlayıcı olduğu vurgulanmıştır. AİHM kararlarının Türkiye için bağlayıcılığının tartışmasız  olmasına rağmen, AKP iktidarı, AİHM’in Osman Kavala ve Selahattin Demirtaş hakkındaki tutukluluk kararlarının kaldırılması ve her ikisinin de derhal serbest bırakılmaları  yolundaki kararını uygulamamıştır. Ankara defalarca yapılan uyarılara uymayınca, Avrupa Konseyi’nin icra organı konumundaki Bakanlar Komitesi Türk Hükümeti hakkında “ihlal prosedürü” başlatmaya mecbur kalmıştır... Önce, Osman Kavala dosyasını ele alan Bakanlar Komitesi, Türk makamlarını “Osman Kavala’nın derhal serbest bırakılmasını sağlamaya şiddetle davet etmiştir.” Kararının uygulanmaması halinde Komite, Eylül 2023’teki toplantısında Türkiye’ye uygulanacak yaptırımı açıklayacak. (U.D.): Uygulanacak yaptırım ne olabilir? AB YUNANİSTAN’IN GÜDÜMÜNE GİRMİŞ DURUMDA  (Ş.E.): Muhtemel yaptırımlar arasında oy hakkının askıya alınması, üyeliğin askıya alınması veya  sonlandırılması var... Bunların her biri gayet ağır, ülkemizin itibarını daha da karartacak yaptırımlar. Şimdi ikinci nedene geliyorum... İkinci neden  “Cumhurbaşkanı Erdoğan’ın şahsına yönelik oluşmuş olan algıdır”. Bu algının etkisiyle  AB  liderlerinin, önümüzdeki 5 yıl zarfında Türkiye’deki iktidarın genel tutumunda ve dünyaya bakışında bir değişiklik olmayacağı varsayımıyla ülkemizin AB’ye üyelik statüsüne son vermek hususunda mutabık kaldıkları anlaşılıyor. Aynı zamanda, Türkiye’nin içinde bulunduğu derin ekonomik krizden yararlanır ve istediğimizi elde ederiz düşüncesiyle de, Kıbrıs ve Doğu Akdeniz sorunlarında Türkiye’ye karşı baskıcı bir politika izlemeye karar vermişlerdir. Bu durum, AB’nin Yunanistan’ın güdümüne girdiğini ve Atina’nın politikalarının icracısı rolünü üstlendiğini göstermektedir. Kısacası AB, Türkiye’yi Batı’dan koparma operasyonuna alet oluyor!.. (U.D.): Türkiye’de kimsenin buna ses çıkarmaması hayret verici değil mi?.. CHP BU OLUMSUZ GELİŞMELERİN FARKINDA BİLE DEĞİL (Ş.E.): Bu durum bana ünlü şairimiz Mehmet Akif’ in şu dizelerini hatırlatıyor: Ey dipdiri meyyit (ölü) iki el bir baş içindir. Davransana... Eller de senin baş da senindir! His yok, hareket yok, acı yok... Leş mi kesildin? Hayret veriyorsun bana... Sen böyle değildin. AKP’nin AB’nin bu politikasını eleştirmesi zor görünüyor... Zira,  Cumhurbaşkanı’nın Vilnius dönüşü uçakta gazetecilere beyanlarının gerçekçi olmadığı ortaya çıktı... Bu bakımdan AB’yi, Yunanistan güdümündeki  politikasının son derece hatalı olduğu hususunda ikaz  ve bu tutumunu değiştirmeye ikna  etme görevinin, demokratik hukuk devletini, temel hak ve özgürlükleri ve kuvvetler ayrılığı prensibini koşulsuz desteleyen ana muhalefet partisi CHP’nin üstlenmesi gerekiyor. Hazin ve üzücü olan, CHP’nin Borrel’in açıklamalarının Türkiye üzerindeki etkilerinin dahi  farkında olmaması!..Tavsiyem: CHP acilen silkinerek “dipdiri meyyit” konumundan kurtulmalı!...",https://www.sozcu.com.tr/yunanistanin-gudumune-giren-avrupa-birligi-turkiyeyi-bati-dunyasindan-dislama-operasyonuna-alet-oluyor-wp7763200
Uğur Dündar,Umut kentlerle cehennem sıcağında kavrulan depremzedenin umudu olabilmek!..,11 Ağustos 2023,"Şu günlerde sıcaktan evlerimizde bunalıyoruz ya, bir de deprem bölgesinde çadırlarda ya da konteynerlerde yaşam mücadelesi verenleri düşünün! Güneşin yükseldiği saatlerde hissedilen hava sıcaklığı 50 dereceye ulaşıyor. Özellikle Hatay’da, enkaz altında kalmaktan kurtulanlar, cehennemi sıcakta kavruluyorlar. Klimalı konteyner bulabilenler şanslı sayılıyor. Hatta vantilatörü olanlar da... Ama onlar da altyapı yetersizliğinden ya hijyen için gereken suya ulaşımıyor ya da kanalizasyon patlamaları nedeniyle uyuz gibi salgın hastalıklara yakalanma riskiyle karşı karşıya kalıyorlar. Yine Hataylı depremzedeler birkaç şişe içme suyu için kızgın güneş altında saatlerce kuyrukta bekliyorlar. Onca beklemeye, kızgın güneş altında yanmaya karşın su alamayanlar “Yandım Allah” diyerek can havliyle başka bir kuyruğa koşuyorlar!.. ★★★ Ancak bölgede umut verici, alkışlanacak gelişmeler de var. Örneğin Koç Holding’in, inşa ettiği 5 bin konteynerden oluşan, 20 bin kişinin yaşayabileceği UMUT KENTLER de var... ★★★ Koç topluluğu, 6 Şubat’taki deprem sonrası hemen kolları sıvadı ve 5,5 milyar liralık bir bütçe ile yaraları sarmaya koyuldu. Bu amaçla binden fazla kişi, planlama, tasarım, tedarik, satın alma, lojistik, operasyon, iş birliği ve koordinasyon için görevlendirildi . 24 saat boyunca dönüşümlü olarak hiç durmadan çalışan ekipler, sadece konteynerleri temin etmekle kalmadı. UMUT KENTLERDE her türlü ihtiyacı karşılayacak yaşam alanları oluşturulurken, eğitim, spor, beceri kazanma, istihdam yaratma olanakları gibi, toplumu ayakta tutacak bir model hayata geçirildi. Konteyner kentlerde her kapının önüne çiçekler, tenteler yerleştirildi. İçleri de klima, televizyon, mini mutfak, buzdolabı, termosifon gibi beyaz eşyalar ve mobilyalarla donatıldı. 247 cm tavan yüksekliğine sahip evlere, 55 bin adet mobilya ve 25 bin beyaz eşya konuldu. ★★★ Böylece deprem felaketinin yaşandığı 4 ilimizin 5 farklı yerinde 735 bin metrekare alanı kapsayan, yüzde 3’ü engelli bireyler için tasarlanmış 5 bin adet konteyner evden oluşan UMUT KENTLER yükseldi. Konteynerlerin yapımı için Osmaniye’de, 4 bin metrekare kapalı alanı bulunan tesiste, 480 kişilik bir ekip görevlendirildi. Bu ekip 6 dakikada bir konteyner üretebilecek hıza ulaştı. ★★★ Böylesine ayrıntılı bir planlama yapılır da çocuklar unutulur mu? Tabii ki unutulmadılar. Depremzede yavrularımız için de teknoloji alanları açıldı... Ayrıca 4 okul, 32 derslik,  8 çocuk oyun merkezi ve ana sınıfı, 4 kütüphane, 22 çocuk parkı, 22 spor tesisi, 3 amfi tiyatro, 7 bilgisayar salonu ve teknoloji atölyesi, 4 mutfak atölyesi, 16 sivil toplum faaliyet merkezi kullanıma sunuldu... UMUT KENTLERDE 11 bin 540 metrekare sosyal, 24 bin metrekare de yeşil alan oluşturuldu... ★★★ Bunları niçin yazdığıma gelince... Hani deprem sonrası yapılan bağış kampanyalarında televizyonlara bağlanarak bol keseden para vereceklerini söyleyip sonradan arazi olanlar vardı ya... Koç Holding’in Fenerbahçe Spor Kulübü’nün de katkılarıyla depremzedelere umut olabilmek için sergilediği bu muhteşem dayanışma örneği karşısında belki biraz utanırlar diye!..",https://www.sozcu.com.tr/umut-kentlerle-cehennem-sicaginda-kavrulan-depremzedenin-umudu-olabilmek-wp7769261
Uğur Dündar,Gençlere vergisiz cep telefonu ve sınırsız bedava internet kullanımı!..,20 Ağustos 2023,"Seçim kampanyası sürecinde Millet İttifakı’nın Cumhurbaşkanı adayı Kemal Kılıçdaroğlu’ na şu öneride bulundum: “Şimdilerde AKP’ye verdiği desteğin karşılığında İstanbul’daki arsalarına büyük rant sağlayan Tansu Çiller ’in seçim kampanyasındaki iki anahtar vaadini hatırlarsınız... Çiller, mitinglerde o iki anahtarı sallayarak, iktidar olduğu takdirde, her aileyi bir ev ve bir otomobil sahibi yapma sözü vermişti. ★★★ 14 Mayıstaki seçimlerin sonucunu ise gençlerin tercihleri belirleyecek. Gerek Türkiye’de, gerekse tüm dünyada yapılan araştırmalar, Z kuşağı olarak tanımlanan gençler için şu iki şeyin vazgeçilmez olduğunu gösteriyor: 1-İnternet2-Cep telefonu... Yani Z kuşağının iki anahtarı da bunlar!.. İnternet ve akıllı telefon, aynı zamanda inovasyon çağını yakalamanın da anahtarları... Ancak bunlara erişim ve sınırsız kullanım ne yazık ki her genç için mümkün değil!.. ★★★ Peki gençlerin bilgiye ulaşmalarının önündeki engelleri kaldırma konusunda kolaylık sağlanamaz mı? Hatta eğitimlerinde kullanacakları internet ile akıllı telefonu bedava sunmak mümkün olamaz mı?. Yüksek bir maliyet çıksa da pekala mümkün olabilir. Ülkemizde yaklaşık 10 milyon genç , devlet lise ve üniversitelerinde okuyor. Bunlara bedava akıllı telefon vermenin maliyeti 5 milyar doları buluyor. Bu çok büyük bir rakam!.. Ancak maliyeti yarı yarıya düşürmenin yolu var. O da Çin ile anlaşarak kendi ülke cep telefonumuzu üretmek... Zor ama eğer bu hizmet gençlerimizin ufkunu açıp, onların bilgiye ulaşmalarını sağlayacaksa, neden denenmesin?.. ★★★ Gelelim sınırsız bedava internet kullanımına... Burada da asgari ücretlilerin evlerine eğitim amaçlı bir ayrıcalık sağlanabilir. Türk Telekom devreye sokularak bu evlere sınırsız internet götürülebilir. Kemal Bey’in getirme sözü verdiği 418 milyar doların cüzi bir bölümüyle bu kamu hizmeti pekala finanse edilebilir. Unutmayalım; gençlere yatırım, ülkenin yarınlarına yatırımdır. Sınırsız bedava internet kullanımı ve cep telefonu verme vaadinin Z kuşağı üzerinde çok etkili olacağını, hatta seçimi kazandıracak düzeyde büyük heyecan yaratacağını düşünüyorum... ★★★ Kemal Bey seçimi kazanması halinde gençlere sağlayacağı imkan ve kolaylıkları anlatırken şu sözü vermişti: “Gençlerin ilk cep telefonu ve oyun konsolu alımlarında ÖTV sıfırlanacak. İlk internet aboneliklerinden vergi alınmayacak ve indirimli paketlere ulaşmaları sağlanacak...”  Ancak seçimi kazanamadı!.. ★★★ Cumhurbaşkanı Recep Tayyip Erdoğan da benzer müjdelerde bulunmuştu. Önceki gün ise üniversite öğrencilerine vergisiz cep telefonu, bilgisayar ve bedava internet için gereken adımların atıldığını duyurdu. Ayrıca gençlik bankasının kurulacağını belirten Cumhurbaşkanı; “ Cep telefonu, bedava internet, gençlik bankası ile ilgili olarak Mehmet Bey (Hazine ve Maliye Bakanı Mehmet Şimşek) çalışıyor. Gençlere verdiğimiz sözleri tutacağız” ifadelerini kullandı... ★★★ Ah Kemal Bey ah!.. Seçimi kaybederek neler kaçırdığınızın farkında mısınız?..",https://www.sozcu.com.tr/genclere-vergisiz-cep-telefonu-ve-sinirsiz-bedava-internet-kullanimi-wp7777727
Uğur Dündar,Kıvanç Kaşıkçı...,16 Ağustos 2023,"Mehmet Matara, 70 yaşındaydı. Çanakkale’de yaşıyordu... Günün birinde karşıya, Eceabat’a geçmek üzere, aracıyla feribot iskelesine geldi. İskelede park edip, balık avlayanların yanına gitti. Bir sigara içimi onları ve sakin denizi seyre daldı. Sigarası bitince de aracına yöneldi. Feribotun yaklaştığını görünce, motoru çalıştırdı. Ama o da ne? Otomobil kayıyor, freni de tutmuyordu. Ne olduğunu anlamaya çalışırken, araç iskeleden denize uçuverdi!.. Kazayı gören balıkçılar telaş içinde bir sağa bir sola koşturmaya, yardım çığlıkları atmaya başladılar. ★★★ Feryatları duyan bir genç, elbiselerini sıyırdığı gibi denize daldı. Araç yaklaşık 3 metre derindeydi. İskeledekiler soluklarını tutmuş, bu yürekli ve yardımsever genci izliyorlardı. Birkaç dakika sonra su üstünde görünen genç, derin bir nefes alıp bir kez daha daldı. Tam ümitler kesilmeye başlamıştı ki genç adam yine göründü. Ama bu kez elleri boş değildi. Biriyle yüzmeye çalışıyor, diğeriyle de belinden kavradığı yaşlı adamı su üstünde tutmaya uğraşıyordu. Onun zoru başardığını gören iki kişi daha denize atlayıp yardımcı oldular. Mucizevi kurtuluşa tanıklık eden herkes, onları coşkuyla alkışlıyor, iskeleden “Yaşa, varol...” sesleri yükseliyordu. ★★★ Yurt Gazetesi’nden Mehmet Bozkurt’un haberine göre; iskeleden sarkıtılan ip kazazedeyi çıkarmaya yeterli olmayınca, hemen bir balıkçı motoru yanaştırıldı . Kıyıda bekleyen ambulansın yanına vardıklarında, yaşlı adamın nefes aldığı görüldü. Kahraman genç, talihsiz adamı boğulmaktan kurtarmıştı. Bilinci kapalı olarak hastaneye yetiştirilen Mehmet Matara, doktorların çabasıyla hayata döndürüldü. Sessiz sedasız gözden kaybolan gencin kim olduğu ise anlaşılamadı. ★★★ 2014 yılı Ağustos ayında yaşanan bu olaydan iki buçuk yıl sonra, o kahraman genç, yine aynı iskelede görüldü. Ama bu kez ay yıldızlı bayrağa sarılı bir şehit tabutundaydı. Şehidin adı; Kıvanç Kaşıkçı idi. Bordo bereli bir astsubaydı. Fırat Kalkanı Harekatı’nda ülkesinin bekası için şehit düşmüştü. Şehit Kaşıkçı’dan geriye 15 aylık Yağmur bebek ve biri iskeledeki olmak üzere, sayısız kahramanlık öyküsü kaldı.",https://www.sozcu.com.tr/kivanc-kasikci-wp7773927
Uğur Dündar,İstanbul’da polisimizi şehit eden uzun namlulu silahlar nereden geliyor?..,26 Ağustos 2023,"Polis , önceki gece saat 02.00 civarında İstanbul-Kağıthane’deki bir eve operasyon düzenledi. Ancak evdeki uyuşturucu madde kaçakçıları uzun namlulu, otomatik silahlarla ateş açtılar. Çatışmada 2 polis memuru ağır yaralandı. Hastaneye kaldırılan yaralılardan Hakan Telli tüm müdahalelere rağmen kurtarılamayarak şehit oldu. Şehit Telli, evli ve 2 çocuk babasıydı... ★★★ Şehidimize Allah’tan rahmet, yaralı polisimize acil şifalar diledikten sonra şu tespiti yapalım: Güneydoğu’daki illerimiz başta olmak üzere büyük kentlerimiz, özellikle de İstanbul, “Vahşi Batı”yı çağrıştıran biçimde silah depoları haline dönüştü. Peki, suçluların ve suç işleme eğilimindeki kişilerin kolayca eriştikleri uzun namlulu silahlar ve Kalaşnikoflar nereden, nasıl geliyorlar? Hemen belirtelim; Güneydoğu ve Doğu Anadolu sınırlarımızdan!.. Çünkü başından itibaren yanlış olan Suriye ve sığınmacı politikaları nedeniyle sınırlarımız kevgire dönmüş durumda. Milyonlarca sığınmacının elini kolunu sallayarak geçebildikleri sınırlarımızdan her türlü silah ve uyuşturucunun yurda girmiş olmasını yadırgamamak gerekiyor. Şimdilik uzun namlulu ve otomatik silahlar geçiyor.Yakında İstanbul’da roketatar ele geçirilirse şaşırmayalım! Allah fedakar polislerimizin yardımcısı olsun... ★★★ Türkiye’nin kamu düzenini tehdit eden bu tehlikeyi bir an önce bertaraf edebilmesi için acilen Suriye ve sığınmacı politikasını değiştirmesi gerekiyor. Tüm öngörüleri doğru çıkan emekli Büyükelçi Şükrü Elekdağ, yıllardır yaptığımız söyleşilerde hep şu öneriyi gündeme getiriyor: ★★★ “ABD, Fırat’ın doğusundaki bölgede askeri havaalanları inşa ediyor, PKK/PYD ordusunu en yeni silahlarla donatıp eğitim veriyor ve Türkiye sınırına radar kuruyor. Herhalde yakında burayı uçuşa yasak bölge ilan edecek. Suriye’de kadiri mutlak olan Rusya, bu gelişmeye ses çıkarmıyor! Bu durum, bir “garnizon” Kürt devleti kurulması hususunda ABD ile Rusya arasında gizli bir mutabakat olduğu konusunda şüphelere yol açıyor. Suriye’de iki ordunun varlığı ve bunlardan birinin PKK/PYD ordusu olması, Türkiye için büyük tehdit oluşturur . ★★★ Yapılması gereken; Ankara’nın derhal Şam ile ilişki kurmasıdır. Bu gelişme PYD’ye karşı Şam’ın elini kuvvetlendirir. Ayrıca Suriye, Türkiye, Irak ve İran, siyaset ve diplomasi yoluyla PKK/PYD’nin bölgede izole edilmesinin yollarını araştırmalı. Buradaki Kobani ve Cezire kantonları yaşayabilmeleri için petrollerini ihraç etmek zorundalar. İsimlerini saydığım dört devlet aralarında güçlü bir işbirliği gerçekleştirirlerse bu mümkün olmaz. ABD kantonlara ne kadar yardım etse de sadece dışardan gelecek destekle varlıklarını sürdüremezler . Ayrıca Şam ile resmi bir ilişki, Türk askerinin Suriye topraklarındaki varlığına meşruiyet kazandırır. Yani Türkiye’nin ulusal çıkarları, Suriye rejimiyle en kısa sürede resmi planda etkin bir işbirliğinin gerçekleştirilmesini zorunlu kılıyor. Cumhurbaşkanı Erdoğan, sorumluluğunun tam idrakiyle Suriye rejimiyle acilen resmi temas ve işbirliği kararını almalı...”",https://www.sozcu.com.tr/istanbulda-polisimizi-sehit-eden-uzun-namlulu-silahlar-nereden-geliyor-wp7783592
Uğur Dündar,30 Ağustos Zaferi ve Fenerbahçe Spor Kulübü’nün özel etkinliği...,30 Ağustos 2023,"Paşalar ve karargâhları sabah erkenden Kocatepe’ye gelmişlerdi. Orada, şu tepelerin ardındaki Afyon Ovası’nda, Akarçay’ın güneydoğusundaki geniş düzlüklerde, Çapalı Bataklığı’nın oralarda, Sandıklı-Dinar arasında neler oluyor? Hiç haber yok! Savaş alanından tek haberci gelmedi. Ufuklara baka baka gözlerinin mavisi gökyüzüne karıştı paşamın... ★★★ Sonra yönünü Çiğiltepe ’ye çevirdi. Çiğiltepe karşısındaki 57. tümen bir türlü ilerleyememişti. Beklemekten kalpleri yorulmuştu. Kuşatma kolu, ateş yememek için, hayli açıktan dolaşınca, etkisiz kalmıştı. Bir gün önce Ordu Kumandanı Sakallı Nurettin Paşa: “Miralay Reşat Bey! Yarın 12.00’ye kadar tepe alınacak. Alamazsanız, ben sizin yerinizde olsam yaşamam!” demişti. Tümen Kumandanı Miralay Reşat Bey de koyu renkli Çiğiltepe’nin üstündeki bulutlara bakarak: Derin bulutların değişken yüzeyine, omurga kemikleri gibi dolanan, yuvarlanan, yükselip alçalan bulutlara... Şöyle demişti: “Benim yerimde olmanıza lüzum yok, ben zaten yaşamam!..” ★★★ 27 Ağustos 1922... Mustafa Kemal Paşa çizmelerinin körüklerini gıcırdatarak, ince uzun bacakları üzerinde bir yay gibi gerilerek, Afyon Ovası’na baktı. O saatlerde ova sakindi, sadece bazı yerlerde ayna gibi parlayan küçük kabartılar vardı. Otlar da kuru sarı idiler. Ne tüten ocaklar görünüyordu, ne dörtnala giden atlılar, ne göçebe obaları, ne de otlayan sürüler. Yalnız, Akarçay’ın oralardaki Çapalı Bataklığı’na giden göçmen kuşlar Çiğiltepe’nin üzerinde uçuşuyorlardı. ★★★ tümen bu tepeyi kuşatmıştı... ★★★ Çiğiltepe’yi almakla görevli tümenin komutanı Albay Reşat Bey’i severdi Mustafa Kemal Paşa. Çok başarılı hizmetler görmüştü. Saat 10.30’da Albay Reşat Bey’i telefonla aradı. “Reşat Bey, bu önemli tepeyi ne zaman alacaksınız?” -Komutanım, yarım saat sonra alacağız. “Başarılar diliyorum...” ★★★ Saat 10.45 de, Mustafa Kemal Paşa tekrar telefon etti: “Düşmanın halen direndiğini görüyorum. Gözümüz o tepede, çok önemli...” -Komutanım tepeye düşman bir tümen yığmış direniyorlar. Fakat alacağız komutanım, mutlaka alacağız. ★★★ Saat 11.00 Mustafa Kemal Paşa tekrar aradı: “Reşat Bey’i istiyorum.”- Komutanım, Reşat Bey size bir mesaj bırakarak intihar etti . Okuyorum komutanım: “Yarım saat zarfında bu tepeyi almak için söz verdiğim halde sözümü yerine getirememiş olduğumdan, artık yaşayamam komutanım!..” Böyle diyerek hayatına son vermişti Tümen komutanı Albay Reşat Bey. ★★★ Balkanlar’dan Çanakkale’ye, Doğu Cephesi’nden Filistin’e ve esarete kadar giden 27 yıllık askerlik yaşamı hep savaşarak geçen bir kumandandı Miralay (Albay) Reşat Bey. Aldığı ölümcül yaralara rağmen muharebe meydanlarından ayrılmayıp, her defasında Mehmetçiklerinin yanında olmayı seçmişti . Son durağındaysa çetin bir tepeyle karşı karşıya kalmıştı: “Çiğiltepe!..” O güne kadar hep , “söz namustur” ilkesine göre yaşayan Miralay Reşat Bey, Kurtuluş Savaşı’nı bitirecek Büyük Taarruz’un belki de bu en kritik noktasında hayatının en büyük hesaplaşmasına girmişti. 27 yıllık askerlik yaşamını, sevdiği kadınla yuva kurma özlemini bastırıp, vatan savunmasının en kritik yerlerinde savaşarak geçiren bu kahraman asker, Tanzimat devrinin en önemli devlet ve fikir adamı, Tanzimat edebiyatının en fazla eser veren yazar ve şairi Ziya Paşa’nın oğlu Miralay Reşat Bey... ★★★ Mustafa Kemal’in gözlerinden yaşlar boşandı: “Allah rahmet eylesin, Miralay Reşat Bey büyük bir vatanseverdi” dedi. ★★★ 11.45 Başkomutanın telefonu çaldı: “Çiğiltepe alınmıştır komutanım. Yüzlerce ölüsünü bırakan düşman Sincanlı Ovası’na doğru kaçmaktadır, arzederim...” Bunun üzerine Başkomutan Mareşal Mustafa Kemal Paşa şöyle söyledi: “Ey Türk Askeri,Dünyanın hiçbir ordusunda yüreği seninkinden daha temiz, daha sağlam bir askere rast gelinmemiştir. Her zaferin mayası sendedir. Her zaferin en büyük payı senindir. Burada şehit olan kahraman evlâtlarımızı minnetle anıyorum, ruhları şâd olsun.” Başkomutan Mareşal Mustafa Kemal Atatürk’ün yüreğinden kopan bu sözler, Miralay Reşat Bey Şehitliği’ndeki mermer bir kitabeye nakşedilen Orhan Şaik Gökyay ’ın şu dizeleriyle bütünleşti: “Bu vatan toprağın kara bağrında Sıradağlar gibi duranlarındır. Bir tarih boyunca onun uğrunda, Kendini tarihe verenlerindir. İleri atılıp sellercesine, Göğsünden vurulup tam ercesine, Bir gül bahçesine girercesine, Şu kara toprağa girenlerindir...” ★★★ Falih Rıfkı Atay ’ın dediği gibi: “Nemiz varsa, eğer bağımsız bir devlet kurmuşsak, hür vatandaşlar olmuşsak, şerefli insanlar gibi dolaşıyorsak, yurdumuzu Batı’nın, vicdanımızı ve düşüncemizi Doğu’nun pençesinden kurtarmışsak, şu denizlere bizim diye bakıyor, bu topraklarda ana bağrının sıcaklığını duyuyorsak, belki nefes alıyorsak, hepsini, her şeyi 30 Ağustos Zaferi’ne borçluyuz...” ★★★ Biz, Fenerbahçe Spor Kulübü Yönetimi ve Yüksek Divan Kurulu (YDK) olarak her şeyimizi borçlu olduğumuz 30 Ağustos Zafer Bayramı’nı bugün özel bir etkinlikle kutlayacağız. YDK’nın değerli üyeleri, 30 Ağustos Zaferi’nin hangi koşullar altında ve nasıl kazanıldığını, 26. Genelkurmay Başkanı, tarih araştırmacısı-yazar, Fenerbahçe Kongresi Üyesi İlker Başbuğ’dan dinleyecekler. Böylece aziz milletimize istiklalini kazandıran Gazi Mustafa Kemal Atatürk ile kahraman silah arkadaşlarını bir kez daha minnet ve rahmetle anacağız...30 Ağustos Zaferi hepimize kutlu olsun...",https://www.sozcu.com.tr/30-agustos-zaferi-ve-fenerbahce-spor-kulubunun-ozel-etkinligi-wp7787280
Uğur Dündar,Türkiye neden dünyanın en mutsuz ülkeleri arasında?..,03 Ağustos 2023,"Birleşmiş Milletler ’in desteğiyle çalışan Küresel Mutluluk Konseyi, son 10 yıldır bağımsız uzmanların katkılarıyla Dünya Mutluluk Raporu ’nu yayımlıyor. Raporun en dikkat çeken yanı; Türkiye’nin mutlu ülkeler sıralamasında basamaklar atlayarak son sıralara gerilemesi... 2022 Dünya Mutluluk Raporu’nun ilk üç sırasında, İskandinav ülkeleri Finlandiya, Danimarka ve İzlanda yer aldı. Dünyanın en mutsuz ülkesi olarak da Afganistan belirlendi. Türkiye, 2019 yılı raporunda 79’uncu sıradayken, 2020’de 14 sıra gerileyerek 93’üncü, 2021 yılında ise 104’üncü sırada yer bulabildi. 2022 yılı raporunda ise Türkiye, sıralamada 18 basamak birden düşerek 146 ülke arasında 112’nci oldu. Doç. Dr. Özge Karadağ Konseyde son iki yıldır Columbia Üniversitesi Sürdürülebilir Kalkınma Bölümü’nde görev yapan Türk akademisyen Doç. Dr. Özge Karadağ da çalışıyor. Karadağ, Türkiye’nin hızla son sıralara inmesinin nedenini açıklarken şunları söylüyor: “Türkiye’nin bu raporda yerine baktığımızda seneler içinde giderek daha geri sıralara düştüğünü görüyoruz. Tabii bunun nedenlerinin düşünülmesi gerekiyor . Raporda insanların ekonomik refahları önemli. Kendilerini ne kadar güvende hissettikleri önemli. Komşularına, yaşadıkları mahalleye, oraya yönelik hizmetlere ya da yaşadıkları yerin güvenli bir yer olup olmadığını düşünmelerine kadar pek çok gösterge var. Kurumlara güven var . Örneğin kamu kurumlarına, hastanelere, kamuya ait başka hizmetlere, çalışanlara ne kadar güveniyorlar? Bunlarla ilgili birtakım göstergeler var. Sosyal eşitsizliklerle ilgili birtakım şeyler var, ya da kadınların toplumda ne konumda oldukları gibi pek çok gösterge bir araya geliyor . Bunlara göre mutluluk ve iyilik hali oluşuyor...” ★★★ Karadağ, VOA Türkçe’nin sorularına cevap verirken şu hususların da altını çiziyor: “Yıllar içinde dünyada özellikle pandemiyle birlikte gelen ruh sağlığı sorunlarının arttığını görüyoruz. Türkiye’de de baktığımız zaman hem birtakım psikiyatrik rahatsızlıkların, sorunların ya da antidepresan kullanımının arttığını görüyoruz . Bunların tek bir sebebi yok. Farklı sebepleri var. Baktığımızda; Türkiye’de yıllar içinde eşitsizliklerin arttığını görüyoruz. Kimi insanlar çok daha iyi gelir seviyesine sahipken, küçük gelire sahip olan, orta gelir dediğimiz kesimin azaldığını görüyoruz. Bütün bunlar insanların iyilik halini, kendini iyi hissetme halini etkileyen şeyler. Kadınlara yönelik şiddetin, sağlık hizmetlerinde şiddetin çok ön planda olması, insanların yaptıkları mesleklerde zaman zaman kendilerini iyi hissetmiyor olmaları, toplumsal iyilik haline yansıyan şeyler...” ★★★ Karadağ’ın açıklamaları özetle böyle... Kanımca Türkiye’nin mutsuzluk sıralamasındaki düşüşü 2023’de daha da hızlanacak!.. Bunda da ülkedeki ağır ekonomik sıkıntılara bağlı olarak AKP iktidarının büyük oy kaybı yaşamasına rağmen, muhalefetin seçimleri kazanmayı başaramamasının geniş toplum kesimlerinde yarattığı hayal kırıklığı ve mutsuzluk çok etkili olacak...",https://www.sozcu.com.tr/turkiye-neden-dunyanin-en-mutsuz-ulkeleri-arasinda-wp7762229
Uğur Dündar,Hakikate adanmış bir hayat!..,13 Ağustos 2023,"Adeta dörtnal koşar gibi, ne çabuk geçti yıllar... Geçen gün, birkaç ekip arkadaşımla ARENA’da 30, meslekte de 54 yılımın geride kalmasını kutladık. Dile kolay; yarım asrı aşkın bir süre... Hakikate adanmış bir hayat... Yaşadıklarımızı konuşurken, hayatımın dönüm noktaları, bir film şeridi gibi gözlerimin önünden akmaya başladı... ★★★ Çocuğa dede ismini koyma âdeti vardı. Yaşım küçükken hiçbir şey anlamıyordum, fakat kafam çalışmaya başlayınca bu durumu fark etmiştim. Çevremdeki çoğu çocuğa dedesinin ismi verilir ve nüfus cüzdanına da o isim yazılırdı. Benimse sadece göbek adım babamın dedesine atfen İsmail idi. Babam, bana neden göbek adım olan dedesinin ismini değil de ‘Uğur’ u koymuştu?.. ★★★ Zihnimi kurcalayan bu soru giderek büyüyünce, bir bayram günü elini öpüp bayramını kutladıktan sonra bunun nedenini babama sordum. “Gel evlat, otur yanıma...” dedi ve gözlerimin içine bakarak anlatmaya başladı: “Bak oğlum, bugün bayramın ilk günü... Uğurlu gün ve insanlar iyi yönde gelişmelere yardımcı olacağını umdukları şeye “uğur” derler. Fakat herkesin aklına “uğur” denince, uğur böceği gelir. Kırmızı renkli ve üstünde siyah benekler bulunan bu sevimli böcek birine, bir şekilde konduğunda, dilek tutarsa ve daha sonra onun üstünden uçarak ayrılırsa, dileğinin gerçekleşeceği ona “uğur” getireceği düşünülür. Benimse aklıma, yedi bölgenin bereketli tüm ovalarının kibirsiz, itidalli çiftçileri, Anadolu insanları gelir. Onlar “uğur’a çok inanırlar. Onlar bir at nalı, bir kuş tüyü, bir uğur böceği gördükleri zaman çok sevinirler ve hayatlarında iyi yönde gelişmeler olacağına inanırlar. Bunun nedeni, insan yüreğindeki hayat ritminin hiç durmadan atmasına; ümidin ve dileğin gerçekleşeceğine inancın hiç bitmemesine inanmaktır belki de ... ‘Uğurlu olsun’ denildiğini duyduğu anda bile insanın içi ferahlar, yüzü gülümser. Sen de doğumunla yüzümü güldürdün oğlum. Senin başarılı olacağına, ailemize ve memlekete fayda sağlayacağına, çevrene “uğur” getireceğine inanıyorum. Aslan oğlum benim, yüreği güzel oğlum, Uğur en güzel yakışan isimdi sana...” İşte böyle Uğur Dündar olmuşum... ★★★ Hayatım boyunca hiçbir siyasi eğilimin tutsağı olmadım. Her zaman doğrunun yanında durmaya, haksızlıkların karşısına çıkmaya çalıştım. Temiz yaşayabilmek için kendimi cendere içine soktum. Ama Atatürk ilkeleri, bilim, sanat, çağdaş demokrasi, evrensel hukuk değerleri, temel hak ve hürriyetlerden yana hep taraf oldum. Ağır bedeller ödemeyi göze alarak güçlünün değil, haklının yanında durdum. Atatürk’e minnet duygusuyla dolu, yürekten bağlılık gösterdim ve daima onun açtığı, fikirleriyle aydınlattığı uygarlık yolunda ilerledim. ★★★ Benim usta bir gazeteci ve televizyoncu olduğumu söylerler. Fakat ben bir gazeteciden daha da fazlasını, adaletli, vefalı, dürüst bir insan olmayı istedim her zaman, en çok da bunun için çalıştım. Çünkü adalet ve dürüstlük timsali, bu yüzden oradan oraya sürülen Yüksek Dedektif Başkomiser Osman Dündar’ın oğlu Uğur Dündar’dım. Onun bana miras bıraktığı adalet ve dürüstlük bayrağını hiçbir zaman elimden düşürmedim. Tolstoy’ un gençliğinde benimsediği bir ilkeyi aklımdan hiç çıkarmadım; “ Asla, doğrudan ya da dolaylı, yalan söylememek ve asla söylenmesi gerekeni -bedeli ne olursa olsun- atlamamak...” ★★★ Doğru neyse, olduğu gibi ortaya koymanın uğraşını verdim. Televizyon programlarımla, haberlerimle, yazılarımla bağımsız bir biçimde gerçeğe yönelip tabana inerek, sokaktaki insanın hikâyesiyle ilgilendim. Türkiye tarihinin son elli yılına insan hayatının soluğunu kattım. ‘Taşı taş üstüne koyanlar’ ile ‘Taş üstünde taş bırakmayanlar’ arasındaki büyük farkı düşünmeleri için insanlara geniş bir pencere açtım. Bir yıldız gibi parlayan ve bir kar tanesi gibi eriyen zaman içinde doğruyu aramaktan vazgeçmemenin cesur, büyüleyici ve duygulandıran yönüne dikkat çektim. Nereye sürüklenirse sürüklensin bulunduğum ortamda; belki başka bir formda, belki farklı duygularla ama her koşulda hakikatlerin ışıltısını yansıttım. Ben bir tek hakikatten, doğrudan dürüstlükten uzaklaşmaktan korktum; onun haricinde Allah’tan başka hiç bir güçten, hiçbir kişiden korkmadım... ★★★ Benim çizgim temiz ipek bir halıya benzer, onun üzerine çamurlu ayakların basmasına kesinlikle izin vermedim. Çocukça saf hisleri, masum ve sevgi dolu kalpleri, içtenlikleri, gülüşleri, sevinçleri sevdim. Çirkinliklerin sığ sularında gezinen akreplere, çıyanlara, yılanlara, timsahlara, köpekbalıklarına benzeyen insanları hiç sevmedim. Onların kibirlerini, korkularını, yalanlarını bana bulaştırmalarına karşı koydum. ★★★ Sedat Simavi Ödülü’nü paylaşma onurunu yaşadığım değerli dostum Uğur Mumcu benden söz ederken ‘Kamuoyu lideri’ tanımlaması yapmıştı. Aslında günlük kullanım dışında “kitle haberleşmesi kuramı”nın da bir kavramıydı bu. Bu kuram bize “İki aşamalı haberleşme” diye bir süreci anlatır. Bu sürece göre; kitle haberleşmesi kaynaklarında yayımlanan haber ve bilgiler, kamuoyuna ulaşır ama ham haliyle tam olarak anlaşılmaz, özümlenemez. Ana kaynaktan gelen haberleri ve bilgileri alan, yorumlayan ve genel kamuoyuna aktaran insanlar vardır: Köylerde öğretmenler, imamlar, ya da köyün yaşlıları, kentlerde gazete yazarları veya televizyon yorumcuları ve tabii siyasal liderler böyle insanlardır . Kürek takımlarında teknenin yönünü belirleyen dümenciye benzer televizyonlardaki haber sunucuları-yorumcuları... ★★★ Büyük kitleler onlara güvenir, haberleri, programları onlara göre izler ve onların yorumlarına itibar eder. Büyüsü bozulmuş bu dünyada aklı başında kalmaya çalışan bu insanların siyasal çizgileri ve ahlaki yapıları şeffaftır. Herkes onların ne olduğunu, hangi temel değerlerden, siyasal akımlardan yana olduğunu görür ve bilir. Çok şükür yarım asrı aşkın meslek hayatımda insanlar beni benimsediler, sevdiler, en önemlisi de çok güvendikleri için bir halk kahramanı gibi gördüler. Oysa ben gelecek nesiller için sadece doğruluk, dürüstlük ve vefa timsali bir insan olarak anılmak isteğiyle bugünlere geldim. ★★★ Bu yazıyı ta TRT’de mesleğe başladığım 70’li yıllardan itibaren çay ocaklarında çalışan emekçiler de dahil olmak üzere başarıma katkıda bulunan tüm patron, yönetici, koordinatör, editör, muhabir, yapımcı, rejisör, kameraman, sesçi, kurgucu, ışıkçı, stajyerlere ve en zor zamanlarımda desteğini esirgemeyen siz sevgili seyircilerimle değerli okurlarıma, sonsuz teşekkürler ederek bitiriyorum. Zira onlar ve sizler olmasaydınız, ben de Uğur Dündar olamazdım. Unuttuklarım varsa affola...",https://www.sozcu.com.tr/hakikate-adanmis-bir-hayat-wp7771042
Uğur Dündar,GATA böyle çökertildi!..,25 Ağustos 2023,"18 Ağustos 2023 günü, Ankara’da bir inşaat işçisi, iş kazası nedeniyle baş parmağını kaybetti . Parmağı kopan işçi, acil olarak Gülhane Eğitim ve Araştırma Hastanesi’ne (Eski adıyla Gülhane Askeri Tıp Akademisi- GATA) götürüldü. Ancak burada yaralıyı ve yakınlarını şoke eden acı bir gerçekle karşılaşıldı. Zira hastane yetkilileri bu mikro cerrahi ameliyatı için gereken bazı malzemelerin hastanede bulunmadığını söylediler. Kazazedenin ailesine bir liste vererek, bunları kendilerinin sağlamalarını istediler. ★★★ Bunun üzerine hem işçinin yakınları, hem de hastane yetkilileri, saate karşı bir yarışla, medikal şirketlerinden ve başka hastanelerden malzemeleri bulmaya uğraştılar. Süreç devam ederken kopuk parmağı soğuk zincirde beklettiler. Sonunda gece saat 23.00 civarında eksiklik bir hastaneden temin edilen malzemelerle giderildi ve işçinin parmağı yerine dikilebildi!.. ★★★ Sağlık sistemindeki çöküşü ve tıkanmayı yansıtan bu haberi okurken, geçmişte GATA hastanelerinde literatüre bile geçecek düzeye erişen çok başarılı mikro-cerrahi örneklerini hatırladım. Size birini anlatayım: ★★★ 14 Şubat 1998... Çanakkale Boğazı’ndan kopan rüzgâr, uğultularla denizi kabartmaya, fırtına da ‘‘geliyorum’’ demeye başlayınca, devriye görevini yapan karakol gemisi TCG Koçhisar’ın komutanı, rotasını Bozcaada Limanı’na çeviriyor. Mendireği bile aşıp, feribot iskelesi ve rıhtıma kadar ulaşan dev dalgalar, geminin ilk manevrada iskeleye yanaşmasını engelliyor. Halatlar fora edilip, ikinci manevra yapılırken, güvertedeki personelden Astsubay Abdullah Eği, sol ayağını halat düğümüne kaptırıyor. O sırada gemi açıldığı, halat da hızla aktığından, gencecik subayın ayağı deliğe sıkışıp kopuyor! ★★★ Bundan sonra yaşananlar, soluk soluğa seyredilen gerilim filmlerini andırıyor. Acılar içinde kıvranan  Astsubay Eği’ nin ayağının denize fırladığını gören gemi komutanı önce gözlerine inanamıyor. Ancak kendisini hemen toparlıyor ve sağlık personeline ilk müdahaleyi yaptırıyor. Adadaki komando bölüğünün komutanı  da, Boğaz Komutanı Tuğamiral Yalçın Ertuna ile Çanakkale Deniz Hastanesi Baştabibi Albay Mennan Esener’ i arayıp, kazayı ve hastanın durumunu rapor ediyor. Bu arada  Güney Saha Deniz Komutanlığı’ na da haber veriliyor. Baştabip Esener yardım ekibine; ‘‘Yaralıyı bize getirin ve kopan ayağı da bulmaya bakın... Eğer ayak dikime uygunsa, 6-7 saat içinde yerine bağlanabilir’’ diyor. Ayağın bulunması halinde yapılması gerekenleri söylemeyi de unutmuyor:  ‘‘Naylona sarın, buz kutusunun içine koyun, ama ayak buz parçalarına doğrudan temas etmesin! Haydi göreyim sizi!..’’ ★★★ Bu arada ada halkı da işi gücü bırakıp, yardıma koşuyor. Çok geçmeden gönüllü dalgıçlar dondurucu soğukta peş peşe denize dalmaya başlıyorlar. Geminin manevraları sırasında deniz bulandığından, dalgıçların ilk bir saatlik arama çabaları başarısızlıkla sonuçlanıyor. Ümitlerin zayıflaması üzerine yaralı astsubay, ambulansla feribota bindiriliyor ve Çanakkale Deniz Hastanesi’ne gönderiliyor. Adalıların çok sevdiği Kaymakam Yavuz Selim Akkoç , kritik dakikaları şöyle anlatıyor: ‘‘Saatler ilerliyor ve ümitsizliğe kapılan dalgıçlarımız, birer birer sudan çıkıyorlardı. O sırada deneyimli Dalgıç Kerim Kılavuz yanıma geldi. Kendisinden insanlık namına son bir kez dalmasını rica ettim. Bizi kırmadı ve gemi komutanının ısrarla işaret ettiği yere daldı. Çıktığında gözlerimize inanamadık. Çünkü kopuk ayak elinde duruyordu! Mucize işte böyle başladı!..’’ ★★★ Yaz kış durmadan esen rüzgârların kalplerindeki tüm kötülükleri alıp götürdüğü adanın güzel insanlarından biri, buz kutusunu kaptığı gibi, motoruna atlıyor ve dalgaları yara yara kopuk ayakla karşıya geçiveriyor... ★★★ Yaralı astsubayla kopan ayağı, yaklaşık onar dakika arayla, Çanakkale Deniz Hastanesi’nin ameliyathanesine getiriliyor. Albay Mennan Esener, müdahaleyi anlatırken ‘‘Yapacağımız iş sınırlıydı. Yaralının hayati durumunda büyük bir tehlike olmadığından, kanamayı durdurduk ve serumla, kopan ayağı steril hale getirdik. Ayrıca tetanoz iğnesi yaptık!’’ diyor ve ekliyor: ‘‘Asıl endişemiz, hastane bahçesine indirdiğimiz helikopterle ilgiliydi. Çünkü hava kararmaya başlamıştı. Helikopter, gece uçuşuna elverişli değildi. Oysa, yaralının mutlaka birkaç saat içinde dikimin gerçekleşeceği GATA’nın Haydarpaşa Askeri Eğitim Hastanesi’ne gitmesi gerekiyordu...’’ Mucize orada da devam ediyor. Geçmişte Olağanüstü Hal Bölgesi’nde görev yapan helikopter pilotu İstanbul’a gidemeyeceğini, ancak yaralıyı Çorlu’ya kadar götürebileceğini söylüyor. ★★★ Sonrası... Evet sonrasında nefesler tutuluyor. Çorlu’dan ambulansla Haydarpaşa’daki hastaneye geçiliyor... Mikrocerrahi bölümündeki deneyimli ameliyat ekibinin başarılı operasyonu tam yedi saat sürüyor... Bir ara kan stoku tükenince, askeri hemşirelerden biri kendi kolunu uzatarak  ‘Kanım bu yiğit kardeşime helâl olsun’ diyor. Uykusuz geçen gecenin sabahında bitap durumdaki ekibe tonik etkisi yapan haber geliyor:  ‘‘Hastanın ayağına kan akışı sağlandı! Yani yaralı, ileride ayağını kullanabilecek...” ★★★ Mucizenin üstünden, beş ay geçtikten sonra, kopan ayağını bırakıp, acılar içinde  Bozcaada’ dan ayrılan 23 yaşındaki Astsubay Abdullah Eği, bu kez yürüyerek adaya dönüyor!.. ★★★ Sevgili okurlarım, Abdullah Eği süratle iyileşti. Hatta konuk ettiğimiz Arena stüdyosunda mucizede büyük payı olan Dalgıç Kerim Kılavuz’ la karşılıklı futbol bile oynadılar!.. Sonra evlendi, mutlu yuvası, dünyaya gelen bebeğiyle şenlendi... ★★★ Bu yazıyı mutlu sonla noktalamayı çok isterdim. Ama ne yazık ki,mümkün değil. Zira FETÖ ”nün hain kalkışması sonrasında GATA , yaptıkları sayısız başarılı ameliyatla yaralıları, kopan uzuvlarına ve sağlıklarına kavuşturan askeri sağlık personelinin elinden alındı. Geçmişte mucizevi operasyonların gerçekleştiği o hastaneler, bazen “iplik” gibi basit malzemelerin bile bulunmaması nedeniyle ameliyat yapılamaz hale getirildi!.. Sözün özüne gelirsek; GATA, vakit geçirilmeden eski statüsüne kavuşturulmalı...",https://www.sozcu.com.tr/gata-boyle-cokertildi-wp7782669
Uğur Dündar,İlk olimpiyat şampiyonumuz!..,05 Ağustos 2023,"İnsanın kendi sesini bulduğu, sözlerin sese, renklerin ışığa dönüştüğü, bir arada yaşama kültürünün çok geliştiği bir yerdi gençliğimizin Samatya semti. O yıllarda saygı, sevgi, beraberlik, samimiyet, birbirini kollama, acısını, sevincini, darlığını, yokluğunu paylaşma ve hoşgörü vardı. Bu hoşgörü yeni duygular, düşünceler, güzel alışkanlıklar kazandırdı bana ve akranlarıma. Denizden esen rüzgar, ilk yaza yaklaşırken ipe asılarak kurutulan çiroz kokularını da önüne katarak dolaşırdı o eski Rum evlerinin bulunduğu daracık sokaklarda... O eski evler ki gelip geçenlere gülümseyiş gibi samimi ve sıcak, tarihi sevecenlikleriyle bakarlardı... Cumbalı kagir evlerin sıralandığı Samatya sokakları, balıkçı lokantalarıyla çevrelenmiş küçücük  bir meydana çıkardı. Güler yüzlü insanların sevgiyle birbirlerine sarıldıkları buluşma noktalarıydı bu meydan. Denizlerin kara gülleri midyelerin, kıyıya vurmuş yosunların, ızgara balıkların kokuları yayılırdı etrafa... ★★★ Meydandaki varlığını bugün de sürdüren kahvehanenin müdavimleri, ince belli bardaklarda alev gibi parlayan çaylar eşliğinde hoş sohbetlerin sıcaklığına dalarlar, bulundukları yeri dostluğun, barışın ve sevginin ışığıyla aydınlatırlardı. İşte Samatya’daki o aydınlıkla yaşadım ben.  Orada edindiğim dostlarımın evlerine girdim yemeklerini yedim, düğünlerinde eğlendim güldüm, cenazelerine katıldım üzüldüm. Yaşamı paylaşırken güldük ve ağlaştık birlikte... ★★★ Çok değerli, çok yetenekli insanlar vardı Samatya’da. Artık kıymeti bilinmeyen ve tüm eski değerler gibi zamanın çöplüğüne atılan, unutulmaya yüz tutan meslekleri inat ve sabırla yaparlardı: Şamdancı Osep. Sedef kakma ustası Ohannes. Gümüş sanatçısı Yetvart. Ayakkabıcı Nefter... Çello çalan berber Niko ; buğulu bir sabun kokusunun hiç eksik olmadığı küçük dükkanında öğrencileri yarı fiyatına tıraş eder, bazen de durumuna göre hiç para almazdı. Öyle usta bir berberdi ki Niko, saçlarda makası işlemeye başladığı zaman, onun uyumunu hiç bir şey bozamaz, aksamadan sürekli işlerdi. Konuşulsun, bağırılsın, çağırılsın, isterse gümbür gümbür top patlasın, gene şıkır şıkır çalışmayı sürdürürdü. Berber Niko hem insanın derdini açar, konuşturur, kendi de konuştukça konuşur, makas da aynı uyumda şıkırdar, çaydanlıktan ortalığa sıcak bir buğu yayılırdı. Tıraştan sonra da demli bir çay ikram ederdi. ★★★ Kundura tamircisi Takvor Usta; ayakkabı onarımındaki becerisi kadar trompet çalmada da ustalaşmış biriydi . Öğle saatlerinde dükkanının kapısına ahşap sandalyeyi koyup kırk beş dakikalık siesta arası verir, klasik müzik plağını pikabında döndürerek uykuya dalardı. Bazen işi gücü bırakır, hevesli gençlere ücretsiz trompet kursu da verirdi. İlkbahar akşamları, Eddie Calvert ’in ünlendirdiği ‘ Cherry Pink and Apple Blossom White’ şarkısını çalar, Sirkeci yönünden gelip Kocamustafapaşa (Samatya) Tren İstasyonu’nda inerek evlerinin yolunu tutanlara, baharın gelişinin sevincini muştulardı... ★★★ Bayramlık ayakkabılarımı, üniversite öğrencisi olan diğer arkadaşlarım gibi Nefter Yayla’dan alırdım . Nefter Usta, Beyoğlu’nun en şık mağazalarına iki yüz liraya sattığı ayakkabıları biz üniversiteli mahalle gençlerine elli liraya verirdi. Yüce gönüllü biriydi. Dar gelirli ailelerin çocuklarından para almaz, “Ben okuyamadım, bari siz okuyun” derdi. (Günümüzde yıkılıp sevimsiz bir otopark haline getirilen alanda, Samatya Deniz Spor Kulübü yer alıyordu.) Sporsever, atletik yapılı bir gençtim. Burada kürek ve vücut geliştirme sporu yapanlardan biriydim. ★★★ İnsan hazineleriyle dolu bu semtte briç ustası olan taksici Vefalı Celal Ağabeyden briç oynamayı öğrendim. Arkadaşlarımla Samatya Deniz Spor Kulübü’nde tatil günleri briç turnuvasına katılırdık. Turnuvanın en zevkli yanı, kaybedenlerin arkadaşlarına deniz kenarındaki Olimpiyat Lokantası ’nda yemek ısmarlamasıydı. Lokantanın sahibi, 1936 Berlin Olimpiyat Oyunları’nda Türkiye Cumhuriyeti’ne ilk altın madalyayı kazandırmış olan  grekoromen güreşçimiz Yaşar Erkan’dı.  Dört yaşındayken Erzincan’dan İstanbul’a gelmişti. Kumkapı Güreş Kulübü’nde güreşe başlamış ve burada yetişmişti. Babası Ali Efendi de köylerinin meşhur pehlivanlarındandı. Yaşar Erkan, 1933 yılında Türk Milli Güreş Takımı’na seçilmişti, aynı yıl Balkan Şampiyonluğu’nu kazanmıştı. Bu şampiyonluğu 1934 ve 1935 yıllarında da elinde tutmuştu. Berlin’de altın madalyayı aldıktan sonra “Şampiyonluk kürsüsünde şanlı bayrağımız şeref direğine çekilirken kendimi tutamadım, gözlerimden yaşlar sel gibi aktı. Yüz yirmi bin kişinin ve Hitler’in önünde bayrağımızı şeref direğine çektirmek ve ayakta milli marşımızı dinletmek, zevklerin en güzeli ve en büyüğüdür” derdi. ★★★ Görmüş geçirmiş, mangal yürekli bir adamdı şampiyon. Yemeği ısmarlayacak olanlara şakalar yapmayı sever, garsonlara “Bu aslan gençlere, geleceğin büyük adamları öğrencilere donatın masayı” der, sonra da bıyık altından gülerek “Bakalım, yüklü hesabı nasıl ödeyeceksiniz” diye takılırdı. Böyle söylerdi söylemesine ama ya çok az para alır, çoğunlukla da hiç para almazdı. Öylesine bonkördü ki zaman zaman on beş-yirmi gence masa kurar, sofrayı mükellef donatır, öğrenciler yiyip içip hesabı istediklerinde, “Siz derslerinize, öğrenmeye iyi verin kendinizi, okullarınızı bitirin, ondan sonra ödersiniz” derdi. Öğrenciler şampiyonun baş tacıydı. ★★★ O güzel yıllardan kalma arkadaşlarımla zaman zaman kahvehanenin önünde oturup çay içerken gözüm meydandaki boşluğa takılıyor. “Fatih Belediyesi buraya bir Yaşar Erkan anıtı veya büstü dikse ne güzel olur” diye düşünüyorum. (Bu akşam, SÖZCÜ Televizyonu’ndan sevgili Can Coşkun ile birlikte Didim’deki Altınkum Yazarlar Festivali’ndeyiz. Samatya anılarımın da yer aldığı, Hasan Baran kardeşimin imzasını taşıyan “Hayatımın Sırları” romanını imzalayacağım. Bekleriz efendim. UD.)",https://www.sozcu.com.tr/ilk-olimpiyat-sampiyonumuz-wp7764035
Uğur Dündar,Vatanseverlik işte böyle bir duygu!,12 Ağustos 2023,"Lozan Barış Antlaşması’nın görüşmeleri 240 günden fazla sürdü . Osmanlı Devleti’nden kalan borçları ‘altın’ halinde, yeni Türkiye’nin üstüne, kaldıramayacağı kadar ağır bir yük olarak yıkmak istiyorlardı. Bunun yanı sıra İstanbul ve Çanakkale boğazları işgalci kuvvetler tarafından boşaltılmıyor, kapitülasyonlar devam ediyordu.  İşgalci devletler mağlup oldukları halde, adil olmayan birçok istekte bulunuyorlardı. İsmet Paşa bu haksız taleplerden bunalmış, sonunda çareyi Gazi Mustafa Kemal Paşa’ya mektup yazmakta bularak, sıkıntısını ortaya koymuştu: Mektup aynen şöyleydi: “Nasılsın? Sıhhatinden, neşenden bize kuvvet ver şanlı Gazi. Görüştüğümüz zaman saçlarımı bembeyaz, yaşımı on sene ileri bulacaksın!..” İsmet Paşa’nın bu mektubunu Gazi Mustafa Kemal Paşa okuduğunda, büyük acısı katlandı. Zira annesi Zübeyde hanımı kaybetmişti... ★★★ Annesini çok severdi, ona ateş hattındayken bile mektuplar yazmıştı. Annesi ise hep “Sarı Paşam” dediği oğluna doyamadan hasretlik çekerek yaşamıştı. Ölmeden onu görmek istediğini belirten telgraflar çekmişti. Fakat vatanı kurtarmak görevi her şeyden önemliydi. Bu nedenle ana oğul bir türlü kavuşamamışlardı. Gazi Mustafa Kemal Paşa üç yıl boyunca ayrı kalmıştı annesinden. Annesinin hastalığı gün geçtikçe artıyordu. Onun işgal altındaki İstanbul’da kalmasına çok üzülüyordu. Kurtuluş Savaşı’nın sonlarına yaklaşıldığı sırada annesini Ankara’ya getirmeye karar vermişti. O sırada Türkiye Büyük Millet Meclisi Başkanı ve Başkomutan idi. ★★★ Yıl 1922, aylardan Haziran’dı. Gazi Mustafa Kemal Paşa ile röportaj yapmak isteyen Fransız gazeteci yazar Claude Farrere ile İzmit’de buluşacaklardı, annesi de İstanbul’dan oraya gelecekti. 14 Haziran 1922’de Adapazarı’na geçti. Gazi Paşa’dan bir gün önce gelen ve Askerlik Şubesi Reisi Binbaşı Baha Bey ’in evinde kalan annesi ile burada buluştular ve geceyi o evde geçirdiler. Gazi Paşa annesini daha sonra Ankara’ya götürdü. Doğruca Çankaya Köşkü’ne gittiler. Köşkte, savaşta kimsesiz kaldığı için evlatlık aldığı manevi oğlu yetim Abdürrahim ve Ragıp Bey’in yeğeni olan Fikriye ile birlikte kalan annesinin hastalığı da giderek artıyordu . Kısmi felç ve romatizmadan dolayı durumu ağırlaşan Zübeyde Hanım’ı, havasının iyi geleceği düşünülerek, bir süreliğine İzmir’de kalmaya ikna etmişlerdi.  Uygun bir yer bulmak için İzmir’e, Salih Bozok gönderildi... Latife Hanımların Karşıyaka’daki yazlık evleri hazırlandı. Ancak Zübeyde Hanımın hastalığı giderek artıyordu.Tüm çabalara karşın 15 Ocak 1923 günü de vefat etti. ★★★ Gazi Mustafa Kemal Paşa ise bir gün önce Batı Anadolu’da uzun süreli bir geziye çıkmak üzere, 14 Ocak1923 akşamı, özel trenle Ankara’dan ayrılmıştı. 15 Ocak günü Eskişehir’e gelmişlerdi. Gün ağarmadan yaverini çağırdı. ‘Bir haber var mı? ’ diye sordu. Yaver, önce İsmet Paşa’nın mektubunu uzattı. Sonra elindeki telgrafı üzgün bir tavırla göstererek ; “Şifre geldi ama çözülmedi paşam” dedi. Gazi Mustafa Kemal Paşa hüzünle yaverin elindeki telgrafa baktı. “Annemin öldüğünü biliyorum” dedi. “Bir rüya gördüm, gül dolu bir bahçede annemle dolaşıyordum. Birden bir fırtına çıktı, annemi aldı götürdü.” Bir elinde İsmet Paşa’nın mektubu, diğer elinde annesinin ölüm haberi... Deşifre edilmiş telgrafı okurken gözlerini kapayıp bir anlığına düşündü. ‘İzmir’e gitmiyoruz. Treni İzmit’e çevirsinler’ dedi. Aynı gün Salih Bozok’a şu telgrafı çekti: ‘Verdiğiniz elim haber, beni çok müteessir etti. Merhumenin münasip bir tarzda merasim-i tedbiniyesini (uygun bir şekilde cenaze töreni) ifa ediniz. Cenab-ı Hak, milletimize hayat ve selamet versin...’ ★★★ Çok sevdiği annesinin cenazesine bile gidememişti. Başsağlığı dileyenlere, “ Evet, anam öldü. Vatan sağ olsun. Vatanın geleceği her şeyden önemli” diyordu. İsmet Paşa’nın mektubunu elinden bırakmıyor, gözleri dolarak sürekli o mektuba bakıyordu. Lozan’da gidişat, ülkenin yararına değildi. Cephede top gümbürtüleri arasında bir kulağı sağır olan İsmet Paşa o barut ve kan kokan cephelerde verdiği savaşın belki çok daha zoruyla mücadele ediyordu. Üstelik can güvenliği de tehlikedeydi. Zira Rus delegesi otelin lobisinde herkesin gözü önünde vurulup öldürülmüştü. Emniyet yetkilileri “Arabanızın önünde asılı Türk bayrağını indirmezseniz, sizi suikastçılardan koruyamayabiliriz” diye ihtar etmişler ama o, arabasından Türk bayrağını indirmeyi reddederek; “Yere düşürmemek için uğruna binlerce şehit verdiğimiz bayrağımızı indirmektense, ben de şehit olurum” demiş; arabasındaki Türk bayrağıyla Lozan sokaklarında korkusuzca birkaç tur atmıştı. ★★★ 24 Temmuz günü, Gazi Mustafa Kemal Paşa’dan aldığı direktifle ve onun kendisine hediye ettiği dolmakalemle Lozan Barış Antlaşması’nı imzalamıştı.  İşte böylece, yeni Türkiye’nin kuruluşu, tarihin sayfalarına, “hür, tam bağımsız bir devlet” olarak kaydediliyordu. Bu haber ülkeye ulaşınca tüm vilayetler, 101 pare top atışı ile bu bağımsızlık zaferini duyurdular. Gece minarelerin kandilleri yakıldı, gök kubbe dualarla çınladı. Her yerde bayraklar çekildi. Bayrakları, fenerleri alan halk coşkuyla sokaklara bir ışık seli gibi döküldü. Bir yanda vatan, diğer yanda anne, işte vatanseverlik böyle bir duyguydu...”",https://www.sozcu.com.tr/vatanseverlik-iste-boyle-bir-duygu-wp7770374
Uğur Dündar,‘CHP’yi iktidar yapacağız’ yalanıyla ulu çınarı içinden çürütenler!..,24 Ağustos 2023,"“Bu köşede genellikle AKP’yi eleştirip çuvaldız batırıyoruz. Ama bugün farklı bir yaklaşım sergileyeceğiz. AKP’yi sık sık eleştirmekten aldığımız güçle, iğneyi CHP’ye ve liderine batıracağız! Baştan söyleyeyim: CHP Genel Başkanı Kemal Kılıçdaroğlu’nun yakın çevresini kuşatan ve kendisine yanlış politikalar öneren bazı “tip”lere uzun süredir itiraz ediyorum. Çünkü CHP’nin, bu kişilerin maksatlı yönlendirmeleri yüzünden AKP’nin 12 yıldır iktidarda nasıl kaldığını ve neden son seçimleri kazandığını hâlâ doğru okuyamadığına inanıyorum... Politik omurgadan yoksun ve halkı temsil etme özelliğini yitirmiş bu yoz isimlerin, CHP liderinin gerçekleri görmesini engellediğini düşünüyorum... Gücünü halk yerine sırtlarını dayadıkları çıkar odaklarından aldığını bildiğim oportünist tiplerin, CHP’yi ve liderini yanlış rotaya sürüklediklerini görüyorum. ★★★ O tipler ki “Halk böyle istiyor” diyerek, Kılıçdaroğlu’na halkın asla onaylamayacağı politikalar izlettiriyor. O tipler ki, “CHP’yi iktidar yapacağız” yalanıyla Cumhuriyet’in ulu çınarını içten kemirerek çürütüyor. Ve yine o tipler ki, halkın hiç sevmediği şaibeli isimleri, Kılıçdaroğlu’nun ceketini koysa kazanacağı yerlerde aday listelerine yerleştiriyor. ★★★ Bu nedenle iğneyi CHP’ye batırıyorum. Çünkü bu oyunun artık yeterince deşifre olmuş aktörlerinin liderin çevresinde hâlâ bulunmalarına itiraz ediyorum. CHP liderinin kendisine yapışıp kalan bu prangalardan bir an önce kurtulması gerektiğini, aksi takdirde asla iktidar olamayacağını söylüyorum. ★★★ Aslında ne Kılıçdaroğlu’nun, ne de CHP’nin çıkar peşinde koşan bu Bizans kalıntılarına hiç mi hiç ihtiyacı yok. Bakın Ankara’ya... Mansur Yavaş , bilinçli seçmeni peşine takmış, acımasızca sıkılan biber gazlarına ve tazyikli suya rağmen müthiş bir demokrasi mücadelesi veriyor. Yalova’da Muharrem İnce, belediye başkanlığını AKP’den söke söke alıyor. Yurdun dört bir yanında namus saydıkları oylarına sahip çıkan kadını, erkeği, genci ve yaşlısıyla binlerce isimsiz CHP’li, seçimin gerçek galipleri olarak tarihe geçiyor. ★★★ CHP lideri destek arıyorsa, özüne dönmeli. Binbir hesap ve çıkar beklentisiyle çevresini kuşatan kerameti kendinden menkul tiplere bir an önce kapıyı göstermeli. İktidara gelmenin, bu oportünist çevrenin destek ve önerileriyle değil, dürüst, donanımlı, yürekli ve Cumhuriyet’e inançla bağlı milletvekillerinin önünü açmakla... Gençler başta olmak üzere tüm halkı kucaklamakla mümkün olacağını bilmeli. Muhtaç olduğu kudretin CHP’nin damarlarında fazlasıyla mevcut olduğunu görmeli...” ★★★ Okuduğunuz satırları, 9 yıl önce bu köşede yayımladığım yazımdan özetleyerek alıntıladım. Daha o tarihte net bir öngörüde bulunmuşum. “CHP bu kafayla giderse asla iktidar olamaz!..” demişim. Seçim kazanmak için ne yapılması gerektiğini de yazmışım. Yanılmış olmayı çok isterdim ama yanılmamışım . Tarih önünde üzerime düşen uyarı görevini yerine getirmişim!..",https://www.sozcu.com.tr/chpyi-iktidar-yapacagiz-yalaniyla-ulu-cinari-icinden-curutenler-wp7781507
Uğur Dündar,Uğur Mumcu’nun ardından ağlayan general!..,23 Ağustos 2023,"Üzerimde emeği bulunan meslek büyüklerimle ilgili bir “vefa” kitabı hazırlıyorum. Bu amaçla anı defterlerimi, geçmişin gazete küpürlerini ve ses kayıtlarını karıştırırken, 1987 yılı Sedat Simavi Gazetecilik Ödülü ’nü birlikte kazanma onurunu yaşadığım, ülkemizde soruşturmacı gazeteciliği başlatan basın şehidi Uğur Mumcu’ nun benimle ilgili yazılarını buldum. Bunlardan birine şöyle başlamış: “Önceki gece televizyonda Uğur Dündar’ın “Günlerin Getirdiği” programını herhalde izlemişsinizdir. Dündar bu programda gerek Gaziantep’teki kaçakçılığı, gerekse İskenderun’da Soğukoluk adı verilen fuhuş örgütünü gözler önüne serdi. Bu program nedeniyle TRT yönetimi ile Uğur Dündar’ı yürekten kutlarız. İzlediğimiz program, genel olarak “mafya” adıyla andığımız yeraltı dünyasının yoksul genç kızları ne gibi yollarla ağlarına düşürüp, bu kara yazgılı insanları nasıl kullandıklarını unutulmaz görüntülerle ortaya koydu...” Mumcu’nun benim için büyük değer taşıyan yazısını burada kesiyorum. Çünkü amacım kendimden söz etmek değil. Onun arkasından benim gibi gözyaşı döken birinden, hayatında bir onun, bir de babasının vefatında ağlayan bir askeri anlatmak istiyorum. ★★★ “Balıkesir’in Susurluk ilçesinde dünyaya geldi. İlkokulu tek sınıflı, tek öğretmenli bir okulda bitirdi. Çok sevdiği annesini genç yaşta kaybetti. Kurtuluş Savaşı’nı destansı başarılarla kazanan Gazi Mustafa Kemal Atatürk ve silah arkadaşlarına duyduğu hayranlık nedeniyle o da asker olmak istiyordu. ★★★ Ortaokuldan sonra babasıyla birlikte Bursa Askeri Lisesi’nin yolunu tuttu. Ancak boyunu biraz kısa ve bedenini de çelimsiz buldukları için kaydını yapmak istemediler. Ama şansa bakın ki gözleri yaşlı bir çocuğun babasıyla birlikte çıkışta beklediğini gören okul komutanı yanlarına gelip ilgilendi. Babası, niçin beklediklerini soran komutana “Oğlum asker olmayı çok istiyor ama boyu kısa ve çelimsiz diyerek almadılar”  deyince, komutan çocuğa birkaç soru yöneltti. Hiç düşünmeden verdiği doğru cevapları alınca da “Bunda istikbal var. Siz onu bize emanet edin, karavana iyi gelir, büyür ve gelişir” diyerek hayallerine ulaşacağı kapıyı açtı. ★★★ Silah arkadaşları ondan hep “Doğru bildiğini sakınmadan söyleyen, yurtsever, sol görüşlü, dürüst ve çok çalışkan bir asker” olarak söz ettiler. Bazı komutanlarının “Sol görüşe sahip olman nedeniyle önün kesilir, ilerleyemezsin”  demelerine rağmen, gece-gündüz ayrımı yapmaksızın çalışması ve üstlendiği görevleri büyük başarıyla yerine getirmesi nedeniyle Orgeneralliğe ve Ordu Komutanlığı’na kadar yükseldi. 44 yıllık askerlik hayatında Gaziantep (İslahiye), Diyarbakır, Van, İzmir, Ankara ve İstanbul’da görev yaptı. İngiltere ve Belçika’da Türk Silahlı Kuvvetleri’ni başarıyla temsil etti. Buca Cezaevi’nde tutuklu olan Çetin Doğan (83), sağlık sorunları nedeniyle zor günler yaşıyor. ★★★ Zorlu askerlik hayatının getirdiği stres ve sıkıntıları ailesi ve yakın çevresine hiçbir zaman yansıtmadı. Örneğin Güneydoğu’da, Bölge Asayiş Komutanı olduğu dönemde, bir operasyon sırasında, parkasından giren bir kurşun, göğsünü koruyan çelik yeleğe saplandı ama bunu eşi ve çocuklarına hiç söylemedi. Onlar bu gerçeği seneler sonra yaverinden tesadüfen duyup öğrendiler. Neden kendilerinden sakladığını sorduklarında da “Biz askerliğe başlarken vatan uğruna şehit düşmeyi göze almış insanlarız. O nedenle söyleyip sizi endişelendirmek istemedim”  cevabını aldılar. Yine yanında çalışan subayların anlattıklarına göre; Güneydoğu’daki hiçbir operasyonu geri plandan komuta etmedi, hep askerlerinin yanında, hep ön saflarda bulundu. Ama hiçbir zaman da bu özelliğiyle övünmedi!.. ★★★ Cesur, başarılı ve entelektüel kişiliğinin yanı sıra, mesai arkadaşları onu konuksever ve ikramı seven bir komutan olarak tanıdılar. Eşinin anlattığına göre; bir restorana gidildiğinde -eğer yanlarındaysa- önce makam şoförü ve korumalarını bir masaya oturtur ve “ Bu delikanlılara ne istiyorlarsa getirin, bizden önce onların karınlarını doyurun” dermiş. Buna rağmen içi rahat etmez, sık sık masadan kalkıp, yeterince yemek yiyip yemediklerine bakarmış. Hatta bir defasında arka masada oturan askerin önünde tuz olmadığını fark edince kendi masasındaki tuzluğu alıp, askerin yediği mısırı kendi eliyle tuzlamış. İkramcılığını biraz aşırı bulan kızı, bu özelliğinin başka kimsede görmediği kadar verici olan yapısından kaynaklandığını söylüyor ve çarpıcı bir örnek dile getiriyor: “İtalya’da NATO görevi yaparken, her ay dolar olarak alınan maaşları lirete çevirmek gerekiyormuş. Napoli şehir merkezinde bulunan döviz bürolarındaki kur, genelde daha elverişli olduğu için maaşlarını orada bozdururlarmış. Bir aybaşı maaşını çevirmeye giderken, subay arkadaşlarından biri “ Benimkini de çevirir misin?” diyerek maaş zarfını vermiş. Ancak şehre indiğinde döviz bürosundaki kurun o gün pek de elverişli olmadığını görmüş. Yine de iki maaşı lirete çevirdikten sonra, kendi zarfındaki paranın bir miktarını arkadaşınınkine aktarmış. Geri dönünce de “Bugünkü döviz kuru çok iyiydi” diyerek kabarık olan zarfı uzatmış. Sevinen arkadaşı teşekkür etmiş. Eve dönüp bunu anlattığında eşi, “Aktardığın o parayla bir hediye alırdık, bizden olduğunu bilirlerdi” deyince, “Olur mu, o zaman yaptığım iyiliğin ne anlamı kalırdı?”  demiş.” ★★★ Üniversite için evden ayrılana kadar çocuklarına kahvaltılarını hep kendisi hazırlamış. Emekli olduktan sonra sadece kahvaltı değil, üç öğün yemeği pişirmeye başlamış. Silivri Cezaevi’nde Balyoz kumpasından yatarken, yağını akıtmak için muslukta yıkadığı yemeklere, taze domates, biber ve baharat ekleyip, semaver buharı üzerinde tekrar pişirerek, koğuş arkadaşlarına servis edermiş. ★★★ Okumayı, denemeler yapmayı, şiiri çok seviyor. En çok da  Nazım Hikmet’ in vatan hasretiyle yazdığı şiirlerini...  Eşi ağladığına iki kez tanık olmuş. İlki babasını kaybettiği, değeri ise Uğur Mumcu’nun teröre kurban gittiği gün... ★★★ Değerli okurlarım, Bilinmeyen yönleriyle anlatmaya çalıştığım 83 yaşındaki Mustafa Kemal’in askeri, yurtsever, emekli Orgeneral Çetin Doğan şimdi kendisinden de yaşlı silah arkadaşlarıyla birlikte, bir yığın hastalıkla cezaevinde tutsak bulunuyor. Demir parmaklıkların ardına gitmek için evinden çıkarken eşine sarılıp şunları söylüyor: “Biz askerliğe başlarken vatan uğruna şehit düşmeyi göze almış insanlarız. Sakın ağlama!..”",https://www.sozcu.com.tr/ugur-mumcunun-ardindan-aglayan-general-wp7780522
Uğur Dündar,"Ben size taarruzu değil, ölmeyi emrediyorum!..",31 Ağustos 2023,"Genç bir Türk subayının 25 Nisan 1915 sabahı, Çanakkale-Conkbayırı’nda, 57’nci Piyade alayına: ‘Ben size taarruzu değil, ölmeyi emrediyorum.’ demesiyle başladı her şey. Sekiz sene sürecek amansız mücadelenin fitili bu sihirli cümleyle ateşlendi. Zira o subay, dahili ve harici düşmanlar tarafından başına ve vatanına gelebilecek her türlü musibeti kusursuz ferasetiyle öngörmüş, bunlara karşı tedbirlerini daha otuz dört yaşında cephelerde almıştı. Amerika’nın mandası olmayı düşünenler de vardı, İstanbul’u pazarlayıp paçayı kurtarmak isteyenler de... Ama O, yönünü vatanına döndü... ★★★ Çanakkale’de taarruzu değil, tam bağımsızlık için ölmeyi emreden inancın tezahürüyüz hepimiz. Yarbay Mustafa Kemal’ in gözlerinde parlayan o inancı saygıyla, minnetle selamlıyorum. ★★★ İşgal kuvvetlerinin zulmüne karşı Karadeniz’de çıkan itiraz seslerini bastırmak için görevlendirildiği Samsun’da isyan ateşini harlayan, 19 Mayıs’ta çoban ateşini yakan, Anadolu’yu işgal kuvvetleri için yangın yerine çeviren; boynunda idam fermanıyla genelgeler yayınlayan, kongreler düzenleyen, Kuvayı Milliye’yi kuran mavi gözlü Türk devrimcisini selamlıyorum. Redd-i İlhak Heyeti Milliyesi üyelerinin hazırladığı bildiriyi; o üyelerden Hukuk-u Beşer Gazetesi’nin başyazarı Hasan Tahsin’i, işgalci Efzon Alayı’na sıktığı kurşunu selamlıyorum. ★★★ Gördesli Makbule’nin 21 yaşında bayrağın alına karışan kanını, Halide Edip’in kaleminden akan mürekkebi, erkek kılığına girip İnebolu’dan Sakarya’ya cephane taşıyan Halime Çavuş’un şarapnel saplanan bacağını, 12 yaşında silah kuşanan Nezahat Onbaşı’nın avuçlarını selamlıyorum. Henüz 8 yaşında iken Dumlupınar’da şehit düşen Konya Bozkırlı Ömer oğlu Hüsnü’yü, şehit Emine’yi selamlıyorum. Fenerbahçelilerle omuz omuza çarpışırken bedenlerini bu kutsal topraklara siper eden diğer kulüplerimizin şehit sporcularının  aziz hatıralarını selamlıyorum. ★★★ İngiliz desteğini arkasına alan Yunan ordusuna karşı Kütahya-Eskişehir muharebelerini kaybetmiş; umudu ve silahı tükenmiş, birlikleri dağılmış İsmet Paşa’nın çadırına girip ‘Artık her şey bitti paşam’ sözüyle karşılaşınca: ‘Bitmedi, asıl şimdi kazandık.’ diyen bir dostun tesellisini selamlıyorum. ★★★ Orduyu vatanın bağrına, Sakarya üzerinden Polatlı’ya kadar çekmesini emreden; ‘Bırak gelsinler, onları vatanın harim-i ismetinde boğacağım’ diyen o büyük komutanın emsalsiz cesaretini selamlıyorum. Doktorların istirahat teklifini reddeden, kırık kaburgalarıyla cenk meydanına Başkumandan olarak dönen feragat, cesaret ve dirayeti selamlıyorum. Orduları Polatlı önündeki cephelerden Türbetepe’yi, Mangaldağı’nı, Çaldağı’nı kaybedilince: ‘Hatt-ı müdafaa yoktur, sath-ı müdafaa vardır. O satıh, bütün vatandır. Vatanın her karış toprağı vatandaş kanıyla ıslanmadıkça vatan terk olunamaz!’ diyen, dünya savaş tarihinin terminolojisini değiştiren muhteşem inancı selamlıyorum. Vatanın son kurşunu olan topların, düşman cephelerini dövmesi için 26 Ağustos’unun şafak vaktinde sisin dağılmasını bekleyen, tabakasına uzandıktan sonra başparmağını dudakları arasına götüren, milletinin istikbali için gözünü İzmir’e kadar dalgalanacak sancağa diken, ince uzun bacakları üzerinde bir yay gibi gerilen sarışın bir kurdun vatan aşkını selamlıyorum. ★★★ Osmanlı İmparatorluğu’nun kurucusu Osman Bey’in mezarından Yunan bayrağını kaldıran, ecdadının mazisiyle beraber istikbalinin de namusunu kurtaran, yetim Mustafa Kemal’in yetim bırakmadığı büyük milletimizi selamlıyorum. Ulu Önder Mustafa Kemal Atatürk’ü ve kahraman silah arkadaşlarını selamlıyorum. Aziz vatanın istiklalini sağlayan tüm şehitlerimizi minnet ve rahmetle anıyorum. O eşsiz liderin peşini bırakmamış, izinden hiç şaşmamış bir kulübün, Fenerbahçe’nin bir ferdi olarak bugünü idrak etmenin heyecanını ve onurunu yaşıyorum. Sonsuza dek: Yaşasın Türkiye Cumhuriyeti!Yaşasın Fenerbahçe!..” ★★★ Değerli okurlarım, Dün, 30 Ağustos Zafer Bayramı nedeniyle Fenerbahçe Spor Kulübü camiası olarak yaptığımız özel kutlama etkinliğindeki konuşmamı, tarihe not düşmek amacıyla sizlerle de paylaşıyorum. Büyük Zafer hepimize bir kez daha kutlu olsun...",https://www.sozcu.com.tr/ben-size-taarruzu-degil-olmeyi-emrediyorum-wp7788396
Uğur Dündar,Cinayetleri gördüm!..,18 Ağustos 2023,"Ülkemizdeki ilk modern ruh ve sinir hastalıkları hastanesini kuran Dr. Mazhar Osman , bir gün ünlü bir devlet adamının kendisi hakkında “Deli mi ne?” dediğini duyar. Yanındakilere “Onun bana deli demesi önemli değil” der, “ Ama ben ona deli dersem, bir daha Bakırköy’den çıkamaz!..”  Bu anekdotu okuduğumda hem güldüm, hem de efsanevi hekimin “Bir daha Bakırköy’den çıkamaz!..” deyişinden irkildim. Nedenini anlatayım: ★★★ TRT’de çalıştığım yıllar... Günün birinde dinlerken kulaklarıma inanmakta zorlandığım bir ihbar yapıldı. Telefondaki ses, Bakırköy Ruh ve Sinir Hastalıkları Hastanesi’nin yakın geçmişinde yaşanan insanlık suçlarını anlatıyordu.  Hastaneye yeni atanan Başhekim Dr. Yıldırım Aktuna’ nın desteğiyle yaptığım araştırmalar, ihbarın doğruluğunu ortaya çıkardığında tüylerim ürperdi. Toplumdan gizlenen bazı bölümlerde hastalar, tavandan zemine kadar uzanan demir parmaklıklı koğuşlara hapsedilmişlerdi. Kadın ve erkek hastalar bir aradaydı. Hepsi çırılçıplaktı. Görevlilerin gözü önünde cinsel ilişkiye girenler oluyordu. Yetkililere, bu utanç verici durumu sorduğumda, “Bunlar iyileşme ihtimali olmayan, arayıp soranı bulunmayan hastalar. Üzerlerinde elbise tutmuyor, parçalıyorlar. Bunları zincirlemek lazım ama yapmıyoruz!..” yanıtını aldım. ★★★ Bir başka koğuş yeraltı sığınağına benziyordu. Sadece yol hizasında demir parmaklıklı bir pencere vardı. Rutubet, küf ve pislik içindeydi. Doktorlar bu bölüme neredeyse hiç uğramıyordu. Hastabakıcılar bile güçlerini ya da acımasızlıklarını göstermek istercesine, küfürler ederek kapıdan yiyecek atıp gidiyorlardı. Hastaların büyük kısmı açlıktan bir deri bir kemik kalmıştı, perişan vaziyetteydiler. Burada her türlü ilgiden, sevgi ve şefkatten yoksun bırakılmışlar, hiçbir şeyi sevemez hale getirilmişlerdi. Bütün varlıkları, yeni bir vuruşa hazırlanan kurbanlar gibi; hep yeni bir acı beklediğinden, donuk bir boyun eğişi dile getirmek zorunda kalarak titriyorlar, bu titreyişle etraflarına bakıyorlardı. ★★★ Koğuşun orta yerinde ahırlardaki gibi bir yalak vardı. Akli dengesi yerinde olmayanlar dışkılarını buraya yapıyordu. Susayanlar çaresizce bu yalaktan su içmek zorunda kalıyordu.  Tavanda duvardan duvara kalın kalaslar uzanıyordu. Üzerlerinde de kasapların hayvanları astıkları kancalardan vardı. Oradan tesadüfen kaçmayı başaran bir kişi, meydan okuyan bir umutsuzlukla bana ve kameraman arkadaşım Tuncay Ural ile sesçi Yalçın Pala ’ya göstere göstere ayrıntıları anlattı. Tavandaki kancalara yaşlı gözlerle bakarken ağzından şu ürperten itiraf dökülüyordu: “Hastalar bu kancalara kendilerini asıp intihar ediyorlardı!..” Ellerine ters kelepçe takılan dokuz yaşındaki bir çocuk, zalimce dövülerek, kamçılanarak işkence yapılan hastalardan biriydi. Kapatıldığı yerde gökyüzünü bile göremiyordu. Zavallı çocuk “Ne gelir elden” dercesine, acılarından gelen, anlatılmaz, dayanılmaz bir şekilde, sırtlan sürüsünün içinde parçalanmayı beklermişçesine bakıyordu!.. ★★★ Röportaj yaptığımız hasta yakınları da benzer vakaları dile getiriyorlardı. Hastanenin adli servisinde yaşananlar da program çekimlerinde yer aldı. Bir hekim, cezaevlerinden akıl hastanesine rüşvetle ‘hasta’ yollandığını dile getirdi, bunun amacının bazı hükümlüleri ‘deli raporu’ ile cezaevinden kurtarmak olduğunu belirtti. Diğer hekim, adli serviste hiçbir emniyet tedbiri alınmadığını, bu nedenle cezaevinden hastaneye getirilen birçok tutuklu ve mahkûmun kaçtığını ifade etti. On dört yıla hükümlü bir kişi, nasıl ‘deli raporu’ alındığını, serviste uyuşturucu madde satışı yapıldığını, dışarıya adam kaçırıldığını, yoksul ve sahipsiz hastaların bodrumdaki hücreye atıldığını, çok sayıda insanın canına kıydığını anlattı. Hastane demirhanesinin ustabaşısı, kor gibi kızgın acısını büküp çekiçle vurmak ister gibi hınçla, kalorifer tesisatının onarımı sırasında bir kuru kafa bulduğunu söyledi.  Lanetli bir yerleşkeydi burası ve hastalar zaman, yer ve beklenti çarpışmalarıyla karılmış lânetin damgasını yüzlerinde taşır gibiydiler.  Bütün insanların yüzünde soluk, upuzun bir yara izi vardı sanki ve yüzlerinin bir yanından boyunlarına inip bacaklarında yok oluyordu bu yara izi; bir ağacın dimdik gövdesini yukardan aşağı diklemesine yaran bir yıldırım izine benziyordu. Burada, bu devasa işkence ve acı evinde her şey korkunç bir kedere dönüşüyordu. ★★★ “Peki, bu kafatası burada nasıl bulunuyor?” diyerek mikrofon uzattığımda, “Burada sayım yapılmadığından, hasta buraya girmiş, ölmüş, sonra da üzerine beton dökülmüş, ” yanıtı verildi. ★★★ Bazı kadın hastalar, gece vakti alınarak, insanlığın da, doğanın da sınırları dışına sürüklenip, hastanenin yakınındaki batakhanelere götürülüyor ve zorla fuhuş yaptırılıyordu. Cehennemden çıkmış karanlık gölgeli, kötü melekler gibi korkunç bir kin, bir öç alma hırsı ile bakıyordu bu yüzden genç hasta kadınlar demir parmaklıklar arasından. Kendini bilememe sancısının cerrahi kesiklerini taşıyan bu genç kadınlar sadece cehennemin farkındaydılar, başka bir şeyin, başka nelerin olduğunun, neler yaşandığının farkında bile değillerdi. Fakat olanları fark eden bir hasta, fuhşa götürülürken itiraz edince, E-5 karayolundan hızla geçen kamyonun altına atılmış, feci şekilde can vermişti . ★★★ Daha sonra Sağlık Bakanlığı da yapan merhum Dr. Yıldırım Aktuna’nın başhekim olmasıyla ortaya çıkardığımız insanlık suçları hastanesinde ‘11. Bölüm’ denilen, kalorifersiz, penceresiz bir yerin varlığı da belirlendi. Bazı hastalar buraya kapatılıp ölüme terk ediliyorlardı. Demem o ki; şimdi modern bir tedavi merkezi olan Bakırköy Ruh ve Sinir Hastalıkları Hastanesi Dr. Aktuna’dan önce, hapishaneleri geçiniz, tüm korku ve gerilim filmlerinden daha korkunç, insanoğlunun ne kadar gaddarlaşabileceğini gösteren bir toplama kampıydı... ★★★ Gerçi hastanenin korkunç bir toplama kampı haline dönüşmesi ondan çok sonra başlamıştı ama Dr. Mazhar Osman’a ait anektodu okurken “Bir daha Bakırköy’den çıkamaz...” deyişi üzerine neden irkildiğimi sanırım yeterince anlatmışımdır...",https://www.sozcu.com.tr/cinayetleri-gordum-wp7775979
Uğur Dündar,Giderlerse gitsinler!..,10 Ağustos 2023,"Tatil yaptığım Ege ilçesindeki çarşıdan geçerken, lokantanın garsonlarından biri önümü kesti. Israrla bir şeyler ikram etmek istiyordu. Gencin asıl amacının konuşmak, içini boşaltmak olduğunu anlayıp, “İkramını almış kabul et, seni dinliyorum kardeşim” dedim. Hemen cep telefonunu çıkardı ve Teknofest kaydını gösterdi. Baktım çok iyi bir derece yapmış. Kutladıktan sonra “Demek ki önün açık, şanslı sayılırsın...” diyordum ki sözümü kesti: “Ne gezer abi, burada gelecek yok, iki gün sonra Almanya’ya kaçıyorum!..” -Gidiyor musun, yoksa kaçıyor musun?.. “Vize vermiyorlar, o nedenle kaçıyorum!..”  Ne diyeceğimi bilemedim. ★★★ “Giderlerse gitsinler” denilen genç Türk doktorların Almanya’nın Hannover kentindeki buluşmalarının fotoğrafını görmüşsünüzdür. Günlerdir gözümün önünden gitmeyen o fotoğraf ne çok şey anlatıyor. Sayıları her geçen gün biraz daha artan doktorlara 14-31 Mayıs tarihleri arasında, yani sadece 15 gün gibi kısacık bir süre içinde, 144 meslektaşları daha katılmış. Bu “rekor sayıdaki doktor göçü” yalnız ve güzel ülkemiz için çok sarsıcı, çok ağır bir kayıp değil mi? Hukukçu-Yazar Mümin Sekman , “giderlerse gitsinler” denilerek dışlanan genç hekimlerin ne zorlu süreçlerden geçerek bu yüce mesleği yapmaya hak kazandıklarını, öğrenci yurdundaki gözlemlerine dayanarak bakın nasıl anlatıyor: ★★★ “Hukuk fakültesinde okurken, ilk yıl devletin öğrenci yurdunda kalmıştım. Yurdun ders çalışma salonunda hangi bölüm öğrencilerinin ne kadar kaldığını hiç unutamıyorum. Düşük puanla girilen bölümlerin öğrencileri, ders çalışma salonuna pek uğramazlardı. Onların bazıları sonradan politikacı oldu: (Beyinleri kendilerine zor yeten insanlar, ülke yönetmeye soyundular!..) Biz hukukçular, gece 23.00-24.00 gibi kitapları toplayıp uyumaya giderdik. En sona tıpçılar kalırdı. Çıkarken gözlerim onlara takılırdı. Acaba kaçta yatıyorlardı? Tıp kazanacak kadar zeki, çok çalışacak kadar iradeliydiler. Başarının dört bileşenine sahiptiler:“Zeka, emek, yetenek ve disiplin...” Bu nedenle her şeyin en iyisini onlar hak ediyordu. ★★★ Sınav zamanları biz de “sabahlamaya” başladık. İşte o günlerde onların ders çalışmayı saat kaçta bitirdiklerini görebildik. Bütün yıl, gece yarılarını geçinceye kadar çalışıyor, sabaha karşı salondan ayrılıyorlardı. ★★★ Onlar tıp fakültelerini kazanabilmek için olağanüstü çalıştılar. Tıp öğrenimini bitirmek için olağanüstü çalıştılar. Asistan nöbetlerinde gecelerce uykusuz kalıp yine olağanüstü çalıştılar. Uzmanlık sınavlarına hazırlanırken, yeniden öğrenci olup , 1500 sayfalık kitapları ezberlerken hep olağanüstü çalıştılar. Uzmanlık sınavını kazandıktan sonra gönderildikleri “şark görevinde” de olağanüstü çalıştılar... ★★★ Buna karşın çile çekmekten kurtulamadılar. İnanın; lise öğrencilerine konuşma yaparken, artık tıp kazanmayı “başarı örneği” olarak anlatamıyorum. Sesim kısılıyor, boğazım düğümleniyor. Sanki çocuklara kötülük yapacakmışım gibi geliyor. Zira bu kadar ağır bedel, böylesine horlanma, bu ödüle değmez!..  ★★★ Şimdi de doktor vuracak noktaya geldi onlara yönelik şiddet. O yurttaki ders çalışma salonuna uğramayan adamların tasarladığı verimsiz ve doktor düşmanı sağlık sistemi var oldukça, bu sorunlar çözülmez. Doktorlardan yana tarafım. Açık ve net bir şekilde, bu insanlara haksızlık yapıldığını düşünüyorum. “Ama” sız destekliyorum... ★★★ Son söz de benden: Onlara “Bırakın gitsinler” demek yerine, “Aman maddi-manevi haklarını sonuna kadar verelim de gitmesinler” denildiği gün Türkiye, sadece güzel değil, aynı zamanda zengin bir ülke olmaya başlayacak...",https://www.sozcu.com.tr/giderlerse-gitsinler-wp7768357
Uğur Dündar,Devrim gibi değişim nasıl olmalı?,09 Ağustos 2023,"Bir ayı aşkın bir süredir Ege’deyim. Hemen her gün çeşitli vesilelerle sokaktaki insanlarla konuşuyorum. İzlenimlerime göre; son seçimde Kemal Kılıçdaroğlu ve Millet İttifakı bloğuna oy vermiş seçmenlere büyük bir umutsuzluk hakim olmuş durumda. Konuştuğum yurttaşların, özellikle de CHP’ye oylarını vermiş olanların çoğu, partide devrim gibi bir değişim olmadıkça mart ayında yapılacak yerel yönetim seçimlerinde sandığa gitmeyeceklerini söylüyorlar. Devrim gibi değişimden neyi kastettiğime gelince... İzin verirseniz bunu ben yazmayayım da 2018 genel seçimlerinde Kars’ta milletvekilliğini yurt dışı oylarla kıl payı kaçırmış, son seçimde ise aday adayı olarak kalmış bir bilim insanının, Kafkas Üniversitesi genel cerrahlarından Prof. Dr. Barlas Sülü’nün bana ve CHP Genel Başkanı Kemal Kılıçdaroğlu’na yazdığı mektuplardan okuyalım: ★★★ “Sayın Uğur Bey Aklım erdiğinden beri barış, demokrasi, özgürlük ve adalet mücadelesi vermiş birisiyim. 2018 genel seçimlerinde CHP’den 1. sıra adayı, bu seneki seçimde ise aday adayı idim. Partide bugün yaşananların sinyallerini hem ilimizde, hem de seçim öncesi süreçte genel merkezde yaşayarak gördüm. Perşembenin gelişi çarşambadan belliydi. Partide yaşanan bozukluk ne yazık ki sadece genel başkanın değişmesiyle düzelecek gibi değil. Cumhuriyeti kuran partinin durumunu her düzeyde kurulmuş bazı ilişkiler belirliyor ne yazık ki!.. ★★★ Partide gördüğüm sorunları, uzun zamandan beri yetkililere iletmeye çalıştım. Ancak gördüm ki kimsenin umurunda değil! Genel merkezde ve illerde, yetkiyi ve koltuğu kapanların en önemli amacı; bir sonraki seçimde şahsi iktidarlarının devamı ve bunun için uygun ortamı oluşturmak. En son 06.07.2023 tarihinde Genel Başkan’a e-posta yoluyla görüşlerimi bildirdim. Genel Başkan’a gönderdiğim bu mektubu duyarlılığınıza sığınarak sizinle de paylaşıyorum: ★★★ ‘Sayın Genel Başkanım, Bugün bir imzalı mesajınız cep telefonuma ulaştı. “Umutsuzluğa kapılmayınız, çalışınız” diyorsunuz. Yazdıklarınızı okurken üzüldüm. Çünkü bu kadar zaman sonra hatırlamanız beni üzdü ve hüzünlendirdi açıkçası. Ülkemden umutluyum Sayın Genel Başkanım. 20 yaşımda tıp fakültesinde okurken Gayrettepe’de (Emniyet Müdürlüğü) aşağılık işkencelerden geçtim. Umudumu hiç yitirmedim. Hekim olarak meslekten atıldım. Cezalar yedim. Umudumu yine yitirmedim. Sürüldüm. Ülkemden umudumu yitirmedim.Bir Tıp Profesörü olarak doğru düzgün okuması olmayan iktidar partisi il başkanının hedef göstermesiyle soruşturmalardan geçtim, umudumu asla yitirmedim. Bu umutla partimizin 2018 seçiminde 1.sıra milletvekili adayı olma onurunu yaşadım. İldeki kimi parti yöneticilerinin entrikalarına, aleyhte çalışmalarına rağmen yurtdışı oylarıyla son anda, kıl payı farkla seçimi kaybettim. Olumsuzluklara rağmen, uzun yıllardan sonra kişiliğim ve hekimliğimin de etkisiyle bu kadar oy almıştık. Seçim sonrası genel merkezden bir kez olsun ne siz, ne de bir yetkili beni hatırlayıp ’Ne oldu’ diye sordu. Ama umudumu kaybetmedim. ★★★ Seçim sonrası 5 yıl boyunca hastaneden artan vaktimde köy köy dolaştım. Partinin yıllarca gitmediği, seçim dışında ayak basmadığı köylere gittim. Köylülerin birçoğu hastamdı. Ameliyat etmiş iyileştirmiştim. Parti için oy sözü aldım. Siz cumhurbaşkanı adayı oldunuz, sizin için söz aldım. Bu kadar yoğun tempomun yanında parti çalışmalarını ise hiç aksatmadım. Bu süre içinde defalarca size ulaşmaya çalıştım. Seçimlerde temsil ettiğim partimin Genel Başkanı’yla tanışmaktan, bir dakika olsun şehrimden, çalışmalarımdan bahsetmekten daha doğal ne olabilirdi?.. Üstelik yaşadığım şehirde partili partisiz sizinle görüntü veren onlarca insan varken. Ama beş yıl içinde bir kez olsun geri dönüş olmadı!Yine de umudumu korudum. ★★★ Ancak ne zamanki aday adaylığı süreci başlayıp, kendimi genel merkezde görücüye çıkmış biri  gibi hisseder oldum, işte o zaman  partiye olan ümidimi de yitirmeye başladım. Diğer aday adayları gibi parti yöneticilerini (özellikle MYK ve PM üyelerini) görmek, kendi çalışmalarımızı anlatmak , kendimiz tanıtmak,yani beğendirmek için birkaç dakika görüşebilmek uğruna günlerce genel merkez koridorlarında beklemek, genel sekreterden bir hafta sonra randevu alıp, 12 saat bekleyip, ayak üstü 12 saniye görüşebilmek, burnundan kıl aldırmayan parti yetkililerini görmek, genel başkan yardımcıları veya PM üyelerine yakın ithal adayların ilk sıraları alacağı söylentilerini dinlemek -ki gerçek oldu- bazı parti yöneticilerinin samimiyetsizlikleri, bir partili olarak, bir akademisyen olarak, bir vatandaş olarak onurumu kırdı, incindim. ★★★ Bana bunları yaşatmaya, beğenilmek için pazara çıkarılmış bir köle gibi hissettirmeye kimsenin hakkı yoktu. Sonuçta ilimizde 20 yıla yakın çalışan, binlerce insanı tedavi etmiş, parti çalışmalarını aksatmamış, akşam ve hafta sonları geç saatlere kadar köy köy dolaşarak parti tanıtımları yapmış, bir önceki seçimde yurtdışı oylarıyla kaybetmiş biri yerine, yıllar önce ilimizden ayrılmış, hiçbir parti ve seçim çalışmalarına katılmamış ama sizinle defalarca sosyal medyada resimleri çıkmış biri, yardımcılarınızdan biriyle yakınlığı olan kişi aday gösterildi. ★★★ Siyaset uzun solukludur derler, ama insan emeğinin karşılığını partide göremeyince soluğu kesiliyor, umudu azalıyor. Partimizi ilimizde temsil etme onurunu yaşamama rağmen sizinle görüşemesek de -otomatik mesaj yoluyla da olsa- hatırlanmak güzeldi ama biraz geç kaldınız Sayın Genel Başkanım. Saygılarımla. Prof. Dr. Barlas Sülü”",https://www.sozcu.com.tr/devrim-gibi-degisim-nasil-olmali-wp7767339
Uğur Dündar,Türkiye’de soruşturmacı gazeteci olmak!..,02 Ağustos 2023,"Barış Terkoğlu, Barış Pehlivan,Timur Soykan ve Murat Ağırel , mesleğimizin yüzakı genç soruşturmacı gazeteciler... Bu değerli kardeşlerimiz her türlü engellemelere karşın toplumun gerçekleri öğrenme hakkına hizmet etmekten yılmadıkları için, başlarına gelmedik kalmıyor. Sürekli yargılandıkları gibi, kimi zaman cezaevinde yatarak ağır bedeller ödüyorlar. Evrensel meslek ilkelerine sıkı sıkıya bağlı kalmak da, onları en aşağılık iftiralara hedef olmaktan kurtaramıyor. Barış’lar ve Timur Soykan bu yaz, Kitap Fuarı’nın davetlisi olarak Bozcaada’ya gittiler. Her yıl olduğu gibi bu yıl da toplantı öncesi onları tanıtma onurunu değerli dostum, Arena’da yıllarca. ekip arkadaşlığı yaptığım Prof. Haluk Şahin üstlendi. Haluk, onların vaktinden çalmamak için tanıtma konuşmasını kısa kesti. Bu nedenle tam olarak dile getiremediği bazı konuları aşağıdaki satırlara döktü: ★★★ “ Soruşturmacı gazeteci ” terimini “investigative journalist” karşılığı olarak dilimize katan benim. Arena’da birlikte çalıştığımız arkadaşım Uğur Dündar onu yaygınlaştırdı. Ancak bugün bile “O da neymiş!” diye yadırgayanlar olduğunu görüyorum. Diyorlar ki; “Araştırmacı yetmiyor mu?..” ★★★ Kısaca açıklamakta yarar var. Her gazeteci araştırma yapar. Bilgi toplamak, gazeteciliğin temel becerilerinden biridir. Ancak bazı gazeteciler bilgi toplamanın ötesine geçip arkasındaki gerçeği öğrenmek isterler. Gizli kapaklı işlere bulaşmış güç odakları hakikata ulaşmayı engellemek için çeşitli yollara başvururlar. İşte o zaman soruşturmacı gazeteciliğin bölgesine girmişiz demektir. ★★★ Örneğin, ülkemizdeki orman yangınları konusunda bir haber hazırlarken, temel istatistiksel bilgileri toplamak, yani araştırma yapmak zorundasınız. Yangınlar artıyor mu azalıyor mu, neden çıkıyor vb. Ancak, bazı olgulardan şüphelenip, bu yangınlarda siyasal otoritelerle sıkı fıkı ilişkileri olan bir takım şirketlerin parmağı olup olmadığını sorgulamaya başladığınızda soruşturmacı muhabir olursunuz. ★★★ Basın özgürlüğünün yerleştiği demokratik ülkelerde soruşturmacı gazeteciliğe çok değer verilir. Çünkü soruşturmacı gazeteciler kuvvetler ayrılığının üç gücünü, yani yasamayı yürütmeyi ve yargıyı da bir anlamda denetlerler. “Dördüncü güç” olma işlevinin somut örneğidirler... Türkiye gibi ülkelerde bu alanın öteden beri mayınlı bir arazi olduğunu biliyoruz. Soruşturmacı gazeteciler mesleklerini ancak ağır bedeller karşılığında icra edebilirler. Bu eskiden de böyleydi, şimdi de böyle. Görünüşe göre önümüzdeki dönemde de böyle olacak.Barış’lara ve Timur’a, 1980 ve 90’larda aynı kulvarlarda koşmuş olan bizlerin onlardan daha talihli olduğumuzu söyledim. Bunu söylerken aklımda özellikle toplumsal etkililik ölçütü vardı. “Gerçeklerin er meydanı” Arena’nın bazı programları milli futbol maçlarından daha fazla seyrediliyor, ele aldığı konular gündeme “bomba” gibi oturuyordu. ★★★ En önemlisi, verdiğimiz bilgiler üzerine savcılar harekete geçiyordu. “Dokunulmaz” şüpheli yok gibiydi. Mahkeme kararıyla haber yasaklaması (ki sansürdür) diye bir şeyin olabileceği akıllardan geçmiyordu. Adalete güven şimdikinden çok daha fazlaydı. İnsanlar birbirlerine “Gel arkadaş, mahkemede hesaplaşalım! Hakikat ortaya çıksın!” diyebiliyordu. Nitekim, Uğur Dündar, Arena’da sunduğu haberin sonunda, konuyu “adaletin şaşmaz terazisine” bıraktığımızı söylüyordu; “Adaletin şaşmaz terazisine!..” ★★★ Aslında bu terazi haber yayınlanır yayınlanmaz çalışmaya başlamış oluyordu. Çünkü soruşturmacı haberin gizli gücü “ifşa yaptırımı”ndan geliyordu: Kirli çıkarları için gizli kapaklı işlere bulaşmış olanların en çok korktukları şey marifetlerinin ortaya çıkması ve halkın bunu öğrenmesiydi. Soruşturmacı gazetecilik büyü bozuyordu... ★★★ Arena bir televizyon programıydı ama gazeteler soruşturmacı gazeteciliğe açıktı. Çünkü hâlâ bağımsız gazeteler vardı. Hemen her gazetede bu gibi konularla uğraşan uzman muhabirler çalışıyor, haberleri sık sık manşetlerde boy gösteriyordu. Gazetecilik ödüllerini genellikle onlar kazanıyordu. Soruşturmacı gazeteciliğin patlama yaptığı 1970’li yıllarda bu bayrağı taşıyan Uğur Mumcu ile Altan Öymen yazılı basına mensuptular. Amerika’da Watergate skandalını patlatan Washington Post’lu Woodward ile Bernstein gibi... Dünyayı daha iyi bir yer haline getirmek isteyen gençler meslek olarak gazeteciliği seçiyorlardı... ★★★ Ama en önemlisi meslekte “doğruları dosdoğru söylemek” idealinin henüz tamamen yıkılmamış olmasıydı. İnsanların olgulara bakarak ve akıllarını kullanarak karar veren “rasyonel” yaratıklar olduklarını öne süren 500 yıllık aksiyom hâlâ kısmen ayaktaydı. “Hakikat” bir güneşti, aydınlığı er geç yayılınca işler yoluna girecekti. Hep böyle olmuştu, böyle olacaktı... ★★★ Derken, tam tersi yönde kanıtlar çoğalmaya başladı. İnsanların iyi öğrenim görmesi, net olgular, enformasyon bolluğu sonucu değiştirmiyordu. Akıl, piyasada geri çekilmiş, duygular, öznel yargılar, korkular, safsatalar ön plana geçmişti. Saçma sapan savaşlar çıkıyor, Trump gibiler seçiliyor, tarikatlar yayılıyor, ırkçılık yükseliyordu. Aydınlanma, bilimsel devrim, olgular kimsenin umurunda değildi. Gerçek önemsizleşmişti! “ Hakikat-sonrası toplum ”dan söz ediyorum... Enformasyon selleri altında nefesi kesilen “homo super communicatus” elindeki tüm olanaklara rağmen zaman zaman tam bir ahmağa dönüşebiliyor; kötülüğe karşı kendisinden beklenen tepkileri göstermiyor, yanlış ile doğruyu birbirinden ayırmıyor, kendi öz çıkarlarının tam tersini destekleyebiliyordu... ★★★ Diyojen ’lerin köyden kovulduğu, etik erozyonunun toplumun tüm kurumlarını tahrip ettiği böyle bir zamanda hakikatin peşine düşüp soruşturmacı gazetecilik yapma çabasının ne kadar zor olduğunu düşünebiliyorum. Ve, yaşadığımız tüm zorluklara rağmen, meğer biz şanslıymışız diyorum... UĞUR DÜNDAR’IN NOTU: Kendi adıma konuşursam, şansım devam ediyor. Çünkü SÖZCÜ gibi, yazılarımızın virgülüne dokunulmayan medyanın “ Amiral Gemisi ”nde yazıyor, çok izlenen SÖZCÜ TV ’den sesimi duyuruyorum. Ancak patronumuz Burak Akbay , biz yazarlarına sağladığı özgürlüğün bedelini, yıllardır yurt dışında vatan hasretiyle yaşayarak ödüyor.",https://www.sozcu.com.tr/turkiyede-sorusturmaci-gazeteci-olmak-wp7761140
Uğur Dündar,"Suriye, tarihimizin en ağır dış politika hatası!..",19 Ağustos 2023,"20 Mayıs 2013... Yani 10 yıl önce... Tüm öngörüleri doğru çıkan ve engin dış politika birikimiyle ülkesine yararlı olmaktan başka bir amacı bulunmayan emekli Büyükelçi Şükrü Elekdağ” a soruyorum: “Sayın Elekdağ, size stratejik önemde bir soru yönelteceğim. Erdoğan hükümeti Suriye’de muhalefeti organize etti,Özgür Suriye Ordusu’nun (ÖSO) kurulmasında öndegelen bir rol aldı, bu şekilde iç savaşa angaje olmaktan da öte taraf oldu. Ayağa kaldırdığı, bir anlamda ateşe sürdüğü bütün bu insanlar Türkiye’den liderlik bekliyorlar, silah teçhizat ve fiili askeri destek bekliyorlar. Bu durumda Türkiye ne yapacak? ★★★ Elekdağ şu tarihi cevabı veriyor:“Bu durum Türkiye için çok ciddi risk ve tehditler yaratıyor. Zira Ankara‘nın yaratılmasına katkıda bulunduğu sorunu çözme kapasitesi yok. Bu nedenle girdiği bataktan çıkabilmek için kurtarıcı arıyor ve bu hususta ABD’ye güveniyordu. Ne var ki, Başkan Obama, kurtarıcı olmayı reddederek Türkiye’yi yalnız bıraktı. İkinci Cenevre Konferansı toplandığı ve ABD-Rusya mutabakatı çerçevesinde bir karar aldığı takdirde, bu gelişme Esad rejimine moral destek sağlayacak ve elini kuvvetlendirecektir. Ayrıca, Cenevre Konferansı kararları yürürlüğe girince, muhalefete halen yapılan kifayetsiz silah yardımı tamamen duracaktır. Bu şartlarda esasen çok parçalı olan muhalefet güçleri zayıf düşecek ve erimeye yüz tutacaktır. Bu durumda, eğer kurulabilirse, geçici hükümet Suriye’nin Baas Partisi’nin gayet güçlü olarak temsil edildiği bir hükümet olacaktır. Hemen belirteyim ki, bu, Washington’la Moskova‘nın arzuladıkları bir gelişme olacaktır; zira her ikisi de, Suriye’de bir Müslüman Kardeşler/Selefi hakimiyetini önlemek istiyorlar. Oysa bildiğiniz gibi, AKP Hükümeti’nin amacı Suriye’de Müslüman Kardeşler’i (İhvan) iktidara getirmekti. AKP iktidarının artık bu hayalden vazgeçmesi gerekiyor... Şimdi risk ve tehditlere geliyorum. Hükümetin Suriye politikası Türkiye’yi iki ayrı tehditle karşı karşıya bırakıyor. Birincisi, Suriye’de kurulacak Baas ağırlıklı hükümet, Türkiye’yi bir numaralı düşmanı olarak görecek ve ülkemize zarar vermek için fırsat kollayacaktır. İkinci olarak, Suriye’deki muhalefet güçleri de -ki bunların bazıları el-Kaide gibi terör örgütleridir- Türkiye’nin kendilerini yarı yolda bıraktığı düşüncesiyle ülkemize karşı şiddet hareketlerinde bulunabilirler. Reyhanlı güvenlik makamlarımıza ibret olmalı... Uzun lafın kısası, AKP iktidarı Türkiye’nin sınırlarını kanlı Arap Baharı’na ve terör dalgasına açmıştır. Cumhuriyet döneminde dış politikada en büyük hatalar deyince akla ilk önce 1961’de Jüpiter füzelerini Türkiye’de konuşlandırma kararı ve 1979’da Rogers Planı’nın kabulü gelir. Ancak, bunların doğurduğu zarar, AKP’nin Suriye politikasının Türkiye’yi karşı karşıya bıraktığı risk ve tehditlerle karşılaştırıldığında devede kulak kalır!..” ★★★ Geride bıraktığımız 10 yılda yaşadıklarımızı şöyle bir düşünün. Terör eylemlerinde verdiğimiz can kayıplarını...Suriye sınırına PKK başta olmak üzere IŞİD gibi terör örgütlerinin yerleşmeleriyle ortaya çıkan beka tehdidine karşı yapmak zorunda kaldığımız askeri operasyonları... Sayısını unuttuğumuz şehitlerimizi...Vatanlarından kaçarak ülkemize yerleşen milyonlarca Suriyeliyi...Sınırlarımızın kevgire dönüp, sığınmacı  istilasına açık hale gelmesini...Bunların neden olduğu vahim sosyal, ekonomik ve demografik sorunları...Ekonominin belini doğrultması için harcanması gerekirken, sığınmacılara akıtılan milyarlarca doları...Uğradığımız maddi ve manevi zararların yanı sıra, büyük kentlerde asayişi sağlamanın giderek zorlaşmasını gözünüzün önüne getirin... Siz de Sayın Elekdağ’a hak verecek ve “Keşke onun 10 yıl önce yaptığı uyarılar dikkate alınmış ve yanlıştan dönülmüş olsaydı” diyeceksiniz.",https://www.sozcu.com.tr/suriye-tarihimizin-en-agir-dis-politika-hatasi-2-wp7777008
Uğur Dündar,Öğretmen atamalarında mülakat şoku!..,20 Eylül 2023,"İsmi bende saklı olan bir öğretmen adayı anlatıyor: “2023 KPSS sınavı sonucunda, sınıf öğretmenliğini iyi bir sıralamayla kazandım. Ancak Milli Eğitim Bakanı Yusuf Tekin: “Mülakatı geri getireceğiz” demeden önce, benim gibi sıralaması iyi olan birçok öğretmen, emeklerinin karşılığını almanın sevinciyle kontenjanların açıklanmasını beklemekteydi. Ancak Bakanımız önceki günkü canlı yayında, kontenjanlar konusundaki düşüncelerini açıklarken: “ Şu an taslak halinde ama mülakat olacak. Hem de KPSS yüzde 50, mülakat yüzde 50 olacak” dedi. ★★★ Biz bu sınava hazırlanmak için kaynak kitap almak zorundayız. Kimi öğretmenlerimiz dershaneye gitmekte, kimisi de uzaktan eğitim altında online platformlara üye olmakta. Bunların karşılığını ödeyebilmek için öğretmenlerin birçoğu asgari ücretin altında bir gelirle öğretmenlik yapıyor. Geri kalanlar ise market, fırın, inşaat işçiliği gibi öğretmenlik mesleğiyle hiç ilgisi bulunmayan işlerde çalışıyor. Hatta bazıları gündüzleri zor koşullarda emek harcadıkları yetmiyormuş gibi, geceleri de taksi şoförlüğü yapmak zorunda kalıyor. Acemisi oldukları işlerde çalışırken kaza geçirenler, yaralananlar, ya da sağlıklarını kaybedenler bulunuyor. ★★★ Bizler büyük emekler ve özveriler sonucunda bu sınavı kazanıyoruz. Tam emeklerimizin karşılığını almak üzereyken mülakat adı altında 45 dakika ders anlatmamız isteniyor. Ders anlatmaktan korkumuz yok, üstelik objektif koşullarda bir öğretmenin atanması için bu türden (ders anlatımı) mülakatın gerekli olduğu bile düşünülebilir. Lakin geçmiş yıllarda mülakatla mağdur edilmiş birçok kişinin varlığını düşünerek, bunun kaldırılmasını, mülakat cenderesinden çıkarılmamızı talep ediyoruz. Zaten bir önceki Milli Eğitim Bakanı Mahmut Özer ile Cumhurbaşkanımız Recep Tayyip Erdoğan, artık mülakatın yapılmayacağı sözünü vermişlerdi. ★★★ Sadece 2023 KPSS sınavına giren bizlerin değil, yeni mezun olacak meslektaşlarımızın ve bu güzide mesleği gelecekte yaşatacak gençlerimizin de mülakat mağduru olmamalarını istiyoruz.  Haklı olan bu talebimizin kamuoyuna duyurulmasında sesimiz olacağınıza inanıyoruz. Çünkü Uğur Dündar’ın her zaman haklının yanında durduğuna yürekten inanıyoruz...” Not: Eğer bu yazımı görüp alıntı yapmaya karar verirseniz lütfen ismimi yayınlamayın. Dinlediğiniz için teşekkür ederim.",https://www.sozcu.com.tr/ogretmen-atamalarinda-mulakat-soku-wp7807299
Uğur Dündar,CHP kurultaya koşarken!...,17 Eylül 2023,"“Bugün CHP tarihinin en kritik kurultaylarından biri başlıyor. Delegeler iki gün sürecek kurultay sonunda, ya tarihsel bir sorumluluk üstlenerek CHP’yi kuruluşundaki felsefeye, yani Atatürk, Cumhuriyet, demokrasi, üretim, kalkınma, akıl ve bilim, yurttaşlık, hukuk devleti rotasına yeniden güçlü biçimde döndürmek amacıyla oylarını kullanacaklar, ya da görünürde Atatürk ve altı okun da bulunduğu bazı ince hesaplara dayalı matematiğin devamı yönünde irade sergileyecekler. Yani... Ya sürekli seçim kaybeden, oyları belirli bir yüzdenin üzerine çıkamayan bu büyük partiyi şahlandırıp tekrar iddialı duruma getirecekler ya da umutsuz tablonun devamına, dolayısıyla da Başkanlık rejiminin güçlenmesine rıza gösterecekler. Oysa her şeyin çok kötü gittiği ülkemizde CHP’nin önce umut, sonra da iktidar olabilmesi için tüm koşullar mevcut. Hele geçmişte yaşanmış bir “Karaoğlan” Bülent Ecevit örneği varken... ★★★ Ülkesinin ve yurttaşlarının geleceğinden kaygı duyan sıradan bir seçmen olarak şimdi sorum şu; Yönetilemez duruma gelen ülkede, CHP niçin yıllardır seçim kaybedip yüzde 25’lik oy bandına saplanıp kalıyor ve neden iktidar umudu olamıyor? Ey CHP delegeleri, yani biz seçmenlerin temsilcileri!.. Bu köklü ve büyük partiyi, kuruluşundaki felsefenin öngördüğü Atatürk, Cumhuriyet, demokrasi, üretim, kalkınma, akıl- bilim, çağdaşlık, yurttaşlık ve hukuk devleti rotasına yeniden güçlü biçimde döndürüp, halkın iktidar umudu haline getirmek sizin elinizde...” ★★★ Okuduğunuz satırları CHP’nin 2018’deki kurultayı öncesinde bu köşede yayımladım. Ancak delegeler bildiklerini okudular ve oylarını Kılıçdaroğlu iktidarının devamından, yani gelecekteki seçimleri de kaybetmekten yana kullandılar!.. Nitekim aradan geçen upuzun 5 yıl içinde ülkedeki her şey Cumhurbaşkanı Tayyip Erdoğan ve Cumhur İttifakı’nın aleyhinde gelişmişken, Kemal Kılıçdaroğlu’nun kendi Cumhurbaşkanı adaylığını dayatması ve seçmende karşılığı olmayan ittifaklar yapması nedeniyle hem Cumhurbaşkanlığı, hem de milletvekili seçimleri bir kez daha yenilgiyle sonuçlandı. Kemal Bey’in genel başkanlık döneminde CHP’nin yüzde 25’e takılıp kalan oy oranının üzerine çıkılamadı! Cam tavan bir kez daha kırılamadı! ★★★ Atatürk’ün partisi CHP, şimdi bir kurultaya daha koşuyor. Bu kez ya o cam tavan kırılacak ve değişimle birlikte iktidara giden yol açılacak, ya da Kılıçdaroğlu, artık sayısını unutmaya başladığımız yenilgilere devam ederek partiyi baraj altına düşürecek!..",https://www.sozcu.com.tr/chp-kurultaya-kosarken-2-wp7804832
Uğur Dündar,Kahraman savcılıktan FETÖ borsası kurma iddialarına!..,08 Eylül 2023,"Polis -adliye haberciliğinin usta isimlerinden Tolga Şardan. T-24 haber sitesinde yayımladığı iki yazıyla çok önemli bir soruşturmayı gündeme getirdi. Hakimler ve Savcılar Kurulu (HSK) müfettişlerince yürütülen soruşturmada terör suçlarına bakan eski İzmir Başsavcı Vekili Okan Bato ’nun, “FETÖ Borsası” olarak tanımlanan oluşum kapsamında FETÖ suçlaması yöneltilen bazı varlıklı kişilerden bir yakını aracılığıyla çıkar sağladığı iddiaları araştırılmış. Raporun HSK 2. Dairesince yapılan değerlendirilmesi sonucunda Savcı Bato hakkında 2’ye karşı 4 oyla görev yeri değişikliği kararı çıkmış. Bu görüşe katılmayan 2 üye ise meslekten ihraç edilmesi doğrultusunda kanaat belirtmişler. Müfettişler soruşturma sürecinde birçok kişinin ifadesine başvurmuşlar. Bunlardan biri de savcı Bato’nun görev yeri olan İzmir’de faaliyet gösteren Kavuklar Şirketi’nin ortaklarından Metehan Kavuk. ★★★ İfadesinde şunları söylemiş: “Benim serbest bırakılmamdan sonra daha önceden taşeronumuz olan Fatih Özkan isimli kişi bana yeniden tutuklanacağımı söyledi. Ben şaşırdım, neden böyle düşündüğünü sordum. Kendisi Okan Bato’nun yeğeni olan Çağrı isimli şahsın bir aracı vasıtasıyla kendisine ulaştığını, aracı olan şahsın benimle görüşmek istediğini söyledi. Ben ismini vermek istemediğim aracı ile görüşmeyi kabul ettim. ★★★ Fatih Özkan ile birlikte ismini vermek istemediğim aracı evime geldiler. Aracı kişi, Çağrı isimli şahsın Okan Bato’nun yeğeni ve yazlık komşusu olduğunu, Çağrı isimli şahıs ile anlaşılması halinde soruşturmaların kapatılabileceğini, daha öncesinde çok sayıda dosyanın kapatıldığını söyledi. Hatta hafta sonu Çağrı’nın Okan Bato ile yazlıkta görüşeceğini , benim de 5 milyon dolar vermem halinde dosyanın kapanacağını söyledi . Ben o parayı tek kalemde veremeyeceğimi söyleyerek teşekkür ettim. Paranın verilmemesi halinde ne olacağını sorduğumda; Çağrı’nın ‘Metehan bunun sonuçlarına katlanır’ dediğini ilettiler. ★★★ Ben, bu görüşme sonrasında Çağrı isimli şahsın gerçekten Okan Bato ile bahsedildiği gibi bir ilişkisi olup olmadığını öğrenmek adına Kuşadası’nda Okan Bato’nun yazlığının olduğu yerde yazlığı bulunan yakınıma hafta sonu böyle bir görüşme olup olmayacağını gözlemlemesini istedim. Gerçekten de o hafta sonu Okan Bato yazlığa gitmiş ve Çağrı isimli şahısla görüşmüş. Bunu öğrendikten sonra daha da tedirgin oldum. Bundan iki gün sonra da benim hakkımda yeniden yakalama kararı olduğunu öğrendim . Kendiliğimden adliye gelerek teslim oldum, hakkımda yeniden yakalama kararı çıkarılmasının benim istenilen parayı vermememden kaynaklandığını düşünüyorum. (...)” ★★★ Mal varlığında da maaşından tasarrufla açıklanamayacak kadar artış tespit edilen Bato, eşinin babasının çok varlıklı olduğunu, söz konusu artışın kayınpederinin zenginliğinden kaynaklandığını belirtmiş ve suçlamaları reddetmiş. Savcının dosyası yargılanmak üzere Yargıtay’a gönderilmiş. ★★★ Bu çarpıcı haberi üzülerek okudum. Çünkü FETÖ’nün, 15 Temmuz’daki hain kalkışmada başarıya ulaşması halinde Savcı Okan Bato ve arkadaşları, daha o gece infaz edilecekler arasındaydı!.. Zira FETÖ, darbeyi 15 Temmuz gecesi değil, 1 Kasım’da yapmayı planlamış, ancak Okan Bato’nun Türk Silahlı Kuvvetleri’ndeki FETÖ’cü subaylarla ilgili gözaltı listesini Genelkurmay’a göndermesi üzerine, kalkışma alelacele 15 Temmuz 2016 gecesi saat 03.00’e, sonra da daha öne alınmıştı!.. Böylece Okan Bato adı, Türk yargı tarihine “FETÖ darbesini önleyen Cumhuriyet Savcısı” olarak geçmişti. ★★★ PKK’lı teröristlerin 5 Ocak 2017’ de İzmir Adliyesi’ndeki hakim, savcı ve personele yönelik katliam girişimi, şehit polis memuru Fethi Sekin tarafından durdurulmamış olsa, teröristler önce terör suçlarına bakan Başsavcı Vekili Okan Bato ve mesai arkadaşlarını hedef alacaklardı. ★★★ Ayrıca o, HSYK’nın FETÖ hakimiyetinde bulunduğu dönemde, “mim”lenen isimler arasındaydı. İzmir’deki Askeri Casusluk ve Fuhuş Davası kumpaslarına sahte delil hazırlayan, subayları fişleyen FETÖ’cü komutanların peşine düşünce, müfettiş takibatına uğramıştı. Ama yılmamış, savcı arkadaşlarıyla birlikte çok başarılı FETÖ ve PKK operasyonlarına imza atmıştı. ★★★ Nereden nereye? FETÖ ve PKK başta olmak üzere, her türlü terör örgütüyle mücadelenin kahraman Başsavcı Vekilliğinden, FETÖ borsacılığı iddialarına... Dilerim aklanır. Çünkü tarihe “kahraman savcı” olarak geçme onurunu, miktarı ne olursa olsun para satın alabilir mi?..",https://www.sozcu.com.tr/kahraman-savciliktan-feto-borsasi-kurma-iddialarina-wp7796250
Uğur Dündar,Özgür Özel 15 Temmuz gecesi neredeydi?..,23 Eylül 2023,"“15 Temmuz 2016... O gece saat 21.00 civarında, olağan dışı hareketlenmeler olduğunu televizyonlardan öğrendik. Çok geçmeden bunun darbe girişimi olduğunu yine televizyonlardan duyduk. Olaylar başlar başlamaz telefonlaşarak Genel Merkez’de buluşmaya karar verdik. Bizi ilk arayanlardan biri Uğur Dündar oldu. Bunun hain bir kalkışma olduğunu, CHP’nin bu darbeye karşı direnmesi ve demokrasinin yanında durması gerektiğini söyledi. ★★★ Saat 22.30’a geldiğinde, Genel Merkez’de buluştuk. Genel Merkez’e ulaştığımızda, Ankara’da birçok noktada çatışmalar yaşanıyor, açık camlardan içeri keskin bir barut kokusu doluyordu. O gece bizimle birlikte 20 kadar parti yöneticimiz ve milletvekilimiz Genel Merkez’e geldi. Çatışmalar yoğunlaşınca tüm parti çalışanlarını, danışmanlarımızı ve şoförlerimizi evlerine gönderdik. Parti yöneticilerimizle ayak üstü yaptığımız toplantıda; darbe girişimi kimden gelirse gelsin açık, aktif ve cesur tavır almaya karar verdik. ★★★ Bu sırada birçok AKP’li üst düzey yönetici bizleri arıyor ve darbenin bastırılması için yardım istiyordu. Genel Başkanımız uçaktaydı. İstanbul’a iner inmez görüştük ve kendisi bizlere “darbeye karşı direnme” talimatı verdi. Hemen TBMM’ye geçerek direnişi buradan yürütmeyi kararlaştırdık. Ancak tüm şoförlerimiz ve danışmanlarımızı can güvenliklerini düşünerek evlerine gönderdiğimiz için, ne aracımız ne de bir sürücümüz vardı!.. Aykut Erdoğdu, Veli Ağbaba ve ben , üniversite yıllarındaki hayallerimizi gerçekleştirmek amacıyla birlikte 1973 model bir volkswagen kaplumbağa araç almıştık . Elimizde bir tek bu araç vardı. Ona binip TBMM’ye doğru yola koyulduk. İnönü Bulvarı üzerinde çatışmalar yaşandığı için Dikmen üzerinden TBMM’ye ulaşmaya çalışıyorduk. (Bu sırada Aykut Erdoğdu başımıza bir şey gelmesi ihtimalini düşünerek vasiyet niyetine bir kısa video çekti.) ★★★ Aracı ben kullanıyordum. Dikmen’den aşağı inerken yolda kimseler görünmüyordu. Ancak TBMM’ye yaklaştığımızda yol üzerine taş yağıyormuş hissi veren küçük toz kümeleri oluşmaya başladı. Bunların helikopterden atılan mermiler olduğunu fark edince, Aykut’un vasiyet videosu çekmesine hak verdik!.. Mermi yağmuru altında TBMM’nin Dikmen kapısına ulaştık. Aykut silahlı gelmişti. Araç durduğunda hemen atlayıp, duvar dibine siper aldı. Bulunduğumuz yer, Hava Kuvvetleri Komutanlığı’nın yanında, Genel Kurmay Başkanlığı’nın ise tam karşısındaydı. Çevreden sürekli çatışma sesleri geliyor, havadaki kesif bir barut kokusu giderek artıyordu. Aykut, TBMM kapısında bekleyen polis memurlarına Milletvekili olduğumuzu bağırdı. Ben bu sırada aracı park ettim. Hatta doğru park etmiş miyim diye, aracın etrafında dönüp dururken Aykut seslendi: “Çatışma var çabuk ol!..” Doğrusu hepimizin gençlik hayali “vosvos”umuz çok kıymetliydi ve onu yolun ortasına bırakıp gitmeye gönlüm el vermiyordu. Bu sırada Aykut silahı ile siper ala ala iç kapıya kadar ulaşmıştı. Benim sakin ve yavaş yürüdüğümü görünce, koşarak geldi ve kolumdan çekerek “Çabuk ol yoksa burada vuracaklar bizi!” diyerek çekmeye çalıştı. Sanki koşarsam darbecilerden korkuyormuşuz gibi anlaşılacak diye, inadına yavaş ve sakin yürüyordum. Neyse ki Aykut beni çeke çeke TBMM’ye soktu!.. ★★★ 3 No’lu kapıdan girip, Genel Kurul’a giden koridoru geçtik. Genel Kurul’un kapısında bizi AKP ve CHP’den bir grup milletvekili karşıladı. Hemen yanımıza dönemin TBMM Başkanı İsmail Kahraman geldi. Bana ve Aykut’a sarılıp “Bunlar demokrasi öpücüğü” diyerek yanaklarımızdan öptü. İsmail Kahraman’ın bu tavrı bana hem tuhaf hem de komik gelmişti. Genel Kurul’un kapıları kapalı olduğu için hep birlikte kapıları kırıp içeri girdik ve salonun ışıklarını yaktık. Toplantıyı açmak için Başkanlık Divanı’nın oluşması gerekiyordu. Ancak katip üye yoktu. Bu yüzden birinden ceket alıp giydim ve “Başkanlık Katibi” koltuğuna oturdum. Hatta İsmail Kahraman’ın bulup verdiği ceketi giyerken “Milli Görüş ceketi” diyerek şaka yapmayı da ihmal etmedim!.. ★★★ TBMM Başkanı resmi açılışı yaptı ve orada, CHP adına, darbe girişimine karşı olduğumuzu çok açık bir şekilde söyledim. Meclis’e gelmeden önce de TBMM Başkanvekili Ayşe Nur Bahçekapılı ve AK Parti İstanbul Milletvekili Doğan Kubat ile telefonla görüşerek, ‘Biz yanınızdayız, ne yapmak gerekiyorsa birlikte yapacağız, karşı çıkalım’ dedim. Meclis Genel Kurulu olağanüstü toplandı. Bir tarafta AK Parti adına Mehmet Muş, diğer tarafta partim adına ben, MHP adına Erkan Akçay... Divan’da katip üyelerin bulundukları koltuklarda biz görevdeydik o gece. Tepemize bombalar yağarken Meclis kürsüsünde tarihe not düştüğümüz konuşmalar yaptık. Genel Kurul Salonunu 10 metre ile ıskalayan bombanın ardından, sığınağa inme kararı alındı. ★★★ TBMM Başkanı İsmail Kahraman ve bazı milletvekilleriyle sığınakta bir odaya girerek, 16 Temmuz günü TBMM Genel Kurulu’nda okunan ve altında 4 partinin ortak imzası bulunan tarihi bildiriyi hazırladık. O günkü bildiri, bombardıman altındaki Meclis’in ertesi gün açılıp, çalışma ve darbeye karşı koyma iradesi açısından çok önemliydi...” ★★★ Değerli okurlarım, Sizlere CHP Meclis Grup Başkanı ve Genel Başkan Adayı Özgür Özel’in ağzından , 15 Temmuz 2016 tarihindeki FETÖ’nün hain darbe girişiminde yaşananları aktardım. O gece Özgür Özel ve arkadaşları kurşun ve bomba yağmuru altında Meclis’e gelerek, diğer partilerin milletvekilleriyle birlikte, bir demokrasi ve kahramanlık destanı yazdılar. Ben de tarihe not düşmek için, bu çok önemli bilgileri köşemde paylaşıyorum...",https://www.sozcu.com.tr/ozgur-ozel-15-temmuz-gecesi-neredeydi-wp7810179
Uğur Dündar,Yıkıcı İstanbul depremine hazırlananların askerden öğrenecekleri çok şey var!..,01 Eylül 2023,"“17 Ağustos 1999... O sabah 03.02’de depremle uyandık. Ne olup bittiğini anlamaya çalışırken eşim ve çocuklarımla Kasımpaşa Deniz Hastanesi’ ne gitmeye karar verdik. Yolda giderken asıl sorunun Gölcük’te olduğunu öğrendik. Hastaneden saat 05.00’de, Gölcük Deniz Hastanesi Baştabip Yardımcısı Tabip Albay Aydın Ünsal ile telefon irtibatı kurabildim. Çok zor durumda idiler. Özellikle alım safhasında olan serumlar gelmiş, ancak serumları takmak için kullanılan serum setleri kendilerine henüz ulaşmamıştı. Serum seti olmadığı için de, yaralılara serum takmakta sorun yaşıyorlardı. ★★★ Son yıllarda Kasımpaşa Deniz Hastanesi’nde başlattığımız bir uygulama vardı. Özellikle acil gereksinim duyulan branşlardaki yedek subay uzman doktorların subay orduevinde sürekli kalmaları için gerekli izin alınmış ve uygulamaya geçilmişti. Amaç hastanede mesai saatleri dışında acil olgulara, ilgili branşın uzmanıyla hızlı sağlık hizmeti sunabilmekti. Bu uygulamanın en büyük yararını depremin ilk saatlerinde gördük. Orduevinde kalan yedek subaylar, hastanedeki nöbetçi doktorlar, hemşireler ve teknisyen astsubaylardan bir grup oluşturduk. Sıhhiye malzeme deposunun kapısı zorlanarak gerekli acil ilaç ve sarf malzemeleri ile tüm serum setleri paketlendi. Kuzey Deniz Saha Komutanlığı’nın direktifi ile, süratli sahil güvenlik botuyla sağlık personeli ve tıbbi malzemeler saat 07.00’de Gölcük’e hareket etti. Yaklaşık 08.30’da da oradaki hastane bahçesinde hizmet vermeye başladılar. ★★★ Sonrasında savaş gemileri yardımıyla yaralı depremzedelerin Kasımpaşa Deniz Hastanesi’ne nakli planlandı. Gemilerle gelen yaralıların limanlardan hastaneye nakledilmesi için SSK Okmeydanı Hastanesi, Gümüşsuyu Asker Hastanesi ve Harp Akademileri ’nden ambulans desteği aldım. Hastanemizin 5 ambulansı vardı, gelenlerle ambulans sayısı 10’a ulaştı. Gölcük’ten savaş gemilerinin intikali başladıktan kısa süre sonra seviye farkı nedeniyle Karaköy limanına yanaşamayacakları, hastaları Harem üzerinden GATA’ya gönderecekleri bilgisi geldi. GATA Haydarpaşa Eğitim Hastanesi Baştabibini arayıp durumu rapor ettim. Hazırlığa başladılar , ancak ellerinde 2-3 ambulans olduğunu belirtip ihtiyaç bildirdiler. Kasımpaşa Deniz Hastanesi’nde hazır beklettiğim ambulansların 8-9’unu GATA Haydarpaşa’ya gönderdim . Saat 11.00’de hücumbotların Karaköy rıhtımına yanaşabileceğini ve yaralıların bir kısmının oraya nakledileceğini bildirdiler. Süratle durumu uygun olan hastaları taburcu ederek, gelecek yaralılar için hastaneyi hazırlamaya başladık. Ambulansları GATA’ya gönderdiğim için hastanede bir ya da iki ambulans kalmıştı. İsmini vermeyeceğim 3-4 ambulans şirketini aradım, olanları ve yapmaları gereken yardımı anlattım. Henüz ülkenin çoğunluğu işin önemini kavrayamadığından, benimle maliyet hesaplarına girmeye kalktılar. Açıkça kendilerine olayın ciddiyetini anlatıp aba altıdan sopa gösterdim. Bu kez de abarttılar ve çok sayıda ambulans gönderdiler!.. Öyle ki ambulanslar bir kaç yüz metrelik kuyruk oluşturdular ve bu görüntü gazetelere konu oldu. ★★★ Acilen Karaköy Rıhtımı’ndaki yolcu salonunda 2-3 triyaj (tıbbi müdahalede öncelik belirleme) grubu oluşturduk . Triyaj gruplarında uzman doktorlar görev aldılar. Yaralılar önce kısaca değerlendiriliyor, gerekli acil girişimler yapılıyor durumlarına uygun sağlık kurumlarına ambulanslarla sevk ediliyorlardı. Bize destek veren hastaneler; SSK Okmeydanı Hastanesi (Önceki yıllarda savaş ve afet durumlarında Kasımpaşa Deniz Hastanesi’ne her türlü desteği vermek üzere protokol yapılmıştı), Amerikan Hastanesi ve Florence Nightingale Hastanesi idi. Yoğun Bakım gerektiren hastaları Amerikan Hastanesi’ne sevk ediyorduk. ★★★ Kasımpaşa Deniz Hastanesi’ne 250’e yakın yaralı depremzede ve 50’ye yakın ölü alındı. Morg kapasitemizi aşan sayıdaki cenazeler, belediyelerin hazırladığı mekanlara nakledildi. Polislerin trafik akışını iyi organize etmeleri sonucu, çok sayıdaki ambulansla hasta nakilleri çok süratli gerçekleşti. Sadece İstanbul’un Avrupa yakasındaki üniversite hastanelerinden, taleplerimize karşın yoğun oldukları gerekçesiyle destek alamadık!.. Acil servisten kabul edilen hastalar resimleri çekilerek ve kimlik tespiti sonrası katlardaki hasta odalarına alındılar ve detaylı değerlendirmeler sonrası tedavileri (medikal veya cerrahi) planlanarak uygulamaya başlandı. Hayatını kaybeden vatandaşların resimleri çekildi, kimlik bilgileri saptandı. Başvuran yakınlarına resimleri gösterilip kesinleştirildikten sonra cenazelerin gönderildikleri morglara yönlendirildiler. ★★★ Salı günü ve gecesi, çarşamba günü ve gecesi sabahlara kadar cerrahi girişimler, önemli ve özel ameliyatlar yapıldı. SSK Okmeydanı Hastanesi’nde görevli çok sayıda doktor bu iki günde kesintisiz olarak hastanemizde çalıştılar . Bu günlerde kaybettiğimiz canlarımız törenlerle defnedildi. Perşembe günü öğle saatlerinde bir üniversite hastanesinde görevli hekimlerden biri gelerek hastanede yer hazırladıklarını ve yardımcı olabileceklerinin söyledi. Ben de kendilerine ihtiyacımız kalmadığını, depremde ve intikalde kaybettiğimiz insanlarımızın cenaze törenlerine katılabileceklerini bildirdim!.. ★★★ Çok sevdiğim birçok büyüğümü, arkadaşlarımı, eşlerini, çocuklarını, daha önce görev yaptığım Gölcük’teki asker ve sivil hastalarımı kaybetmiştim. Aynı duygular ailem ve çalışma arkadaşlarım için de geçerli idi. Yaşayan ve kurtulan sevdiklerimizle moral bulmaya çalıştık. Onlara en iyi ve en ileri sağlık desteğini vermeye odaklandık. ★★★ Deprem sonrası aldığımız derslerin gereklerini yapmak için kolları sıvadık. ■ Birinci önceliğimiz doğal afetlerde ve savaşta kullanılmak amacıyla “Seyyar Afet Hastanesi” kurulması idi. Bu amaçla hastanenin kuruluş şekli, yerleşimi, işleyişi, personel gereksinimi, konteynerlerin özellikleri, afet ve savaş öncesi konteynerlere monte edilmesi zorunlu tıbbi cihaz ve donanımlar, konteynerlerde bulunması gereken tıbbi cihaz, ilaç ve sarf malzemeleri, konteynerlerin iç dizaynı ve yerleşimini gösteren projeler oluşturulup Kuzey Deniz Saha Komutanlığı yardımıyla Deniz Kuvvetleri Komutanlığı’na iletilmesi sağlandı. Öylesine detaya girildi ki hastane yönetimi ile sağlık ekipleri arasında iletişimi sağlamak amacıyla iridyum telefon talebi bile yapıldı. ★★★ ■ İkinci önceliğimiz olarak, o yıl yapılacak tüm bilimsel toplantıları doğal afetlere yönelik biçimde planladık. Bu amaçla eğitim almak üzere AKUT ilgilileri ile birlikte çalıştık ve uygulamayı gerçekleştirdik. ■ Üçüncü önceliğimiz; maket uygulamalı CPR (Cardiopulmonary Resussitasyon-Dolaşım ve Solunumun Yeniden Canlandırılması) eğitimini süratle başlatmaktı. Çünkü depremde göçük altından canlı kurtarılan bazı ciddi yaralılar, gerekli kardiyopulmoner canlandırma yapılamadığı için yaşatılamamışlardı. Tüm detaylarıyla maket salonu ve ders alanı oluşturuldu. 1 doktor, 1 hemşire ve 1 teknisyenden oluşan eğitici tim, CPR eğitimi almak ve eğitici olmak için özel kursa gönderildi. 5 yılda yaklaşık 450 deniz subay ve astsubayı 1 hafta süreyle günde 2 saat 4’er kişilik gruplar halinde maket uygulamalı kardiyopulmoner canlandırma eğitimine alındı.■ Dördüncü önceliğimiz doğal afetlerde, özellikle yapılaşmanın çarpık olduğu büyük kentlerde deniz yolu ile ulaşımın önemini ve gereğini vurgulamaktı . ★★★ Bu konuda çeşitli bilgilendirmeler yapıldı. Emekli olduktan sonra uluslararası bir kongrede “Hastanelerimiz depreme hazır mı?“ konulu toplantıda oturum başkanlığı yaptım. Bir yabancı ülke katılımcısı söz alarak “Ben İstanbul’u çok iyi biliyorum, hastaneleriniz depreme hazır olsa bile, şehir içi yapılanmanız nedeniyle yaralıları karayolu ile hastanelere ulaştıramazsınız!” diyerek deniz ulaşımının önemini Türk katılımcılara anlatmak gereğini duydu. Bu konuda halen ciddi girişimler olduğu konusunda bilgi sahibi değilim, daha doğrusu gereğinin yapıldığını sanmıyorum!.. ★★★ Kasımpaşa Deniz Hastanesince; 12 Aralık 2002 tarihinde Ulusal düzeyde “Doğal Afetlerde Sağlık Hizmetlerinin Organizasyonu” sempozyumu düzenlendi. n Beşinci ve son önceliğimiz olarak; doğal afetlerde ve savaşta kullanılmak üzere “Doğal Afet Hastane Gemisi” projesini gündeme getirdik . Bu konuda çeşitli araştırmalar, çalışmalar ve yerinde incelemeler yaptık. Bu amaçla; Deniz Kuvvetleri Komutanlığı’nın olumlu yaklaşımı ve izni ile 2003 ve 2004 yıllarında iki kez “Doğal Afet Hastane Gemisi ” oluşturuldu. Hastaneler, sağlık desteği verecek tüm ünitelerle lojistik ve savaş gemilerinin içinde konuşlandırıldı. Tüm branş doktorları, gerekli hemşireler ve teknisyenler görevlendirildi. Karadan hasta nakli için ambulans, ulaşımı güç bölgelerdeki hastalara sağlık personelinin ulaşması için minibüs bile düşünüldü ve uygulandı. Projeyi gerçekleştirmek amacıyla T.C.G. İskenderun Gemisi geçici ve deneme amaçlı olarak “Doğal Afet Hastane Gemisi”ne dönüştürüldü.“Doğal Afet Hastane Gemisi” uygulamasının ikincisinde; 5-19 Mayıs 2004 tarihlerinde TCG İskenderun ile Karadeniz limanlarında yöre halkından 16.428 kişiye sağlık hizmeti verildi...” ★★★ Okuduğunuz satırlar, Kasımpaşa Deniz Hastanesi eski Başhekimlerinden Emekli Amiral Doktor Vehbi Alpman’ a ait. Bana gönderdiği iletide “ 17 Ağustos 1999’daki Büyük Marmara depreminden yeterince ders çıkarılmadığını ve olası İstanbul depremi için gereken hazırlıkların ihmal edildiğini üzülerek gördüğüm için bu hatırlatmada bulunmayı bir görev kabul ediyorum” demiş. Sayın Alpman çok haklı. Beklenen yıkıcı İstanbul depremine hazırlanma sorumluluğunu taşıyanların  askerden öğrenecekleri çok şey var!..",https://www.sozcu.com.tr/yikici-istanbul-depremine-hazirlananlarin-askerden-ogrenecekleri-cok-sey-var-wp7789444
Uğur Dündar,Korku filminden beter!..(2),30 Eylül 2023,"Önce “masumiyet karinesine” inancım ve cevap hakkına duyduğum saygı nedeniyle, Ayhan Bora Kaplan’ın Avukatı Mustafa Kılıç ’ın gönderdiği açıklamayı, virgülüne dokunmadan yayımlıyorum: “Köşenize taşıdığınız Muhammet Sağ, müvekkilimin asla tanımadığı biridir. Ayhan Bora Kaplan’a yapılan operasyona kadar, herhangi bir adliyede müvekkil hakkında şikayeti bulunmayan şahsın operasyon sonrasında şikayetinin varlığı ve konunun kamuoyuna sızdırılması manidardır. Bu durum Muhammet Sağ denilen şahsın kurnazca bir davranışı mıdır, yoksa birileri tarafından mı kendisi yönlendirilmiştir takdirini size bırakıyorum. ★★★ Gerçekten emniyet ve adliye sorgularında müvekkilime Muhammet Sağ isimli bir şahıs hakkında tek kelime soru sorulmamıştır . Eğer böylesi ciddi bir olay var ise emniyet birimlerinin sorgu esnasında kendisine soru tevcih etmemesi söz konusu bile olamaz. Ancak ne ilginçtir ki müvekkil Ayhan Bora Kaplan’a Muhammet Sağ konusu soru olarak dahi sorulmamıştır . Bize göre müvekkil hakkında operasyon sonrası dosya oluşturmaya çalışılmakta ve içi boş iddialarla meşgul edilen kamuoyu karşısına, en azından abartılarak bir dosya çıkartılmaya gayret edilmektedir. ★★★ Meşhur bir söz vardır; ‘Filler tepişir, çimenler ezilir!..’Müvekkil Ayhan Bora Kaplan bahse konu örgütlü suçun içinde hayatının hiçbir döneminde yer almamıştır. Bu soruşturma tamamen siyasidir . Malumunuz siyasi hasımlıklar en tehlikelisidir ve müvekkil üzerinden bu hasımlık yürütülmektedir. Müvekkilin siyasi bir cephesi yoktur, herhangi bir siyaset adamıyla açık ya da gizli suç birlikteliği hiç yoktur. Eski bir bakana uzatılmaya çalışılan konular doğru değildir, müvekkile karşı açık bir linç vardır. Atfı cürüm mahiyetinde dosya oluşturulmaya çalışıldığını görüyoruz. Ancak unutulmasın ki bu ülkede hakimler var ve hukuk er ya da geç tecelli eder. Dosya hazırlayan ilgililere tavsiyemiz; eğer siyaseten bir savaşın parçası olmak istiyorlarsa hasımlarına doğrudan saldırsınlar. Zira Ayhan Bora Kaplan üzerinden ulaşabilecekleri tek yer masumiyettir.  İlginize teşekkür ederim. Saygılarımla...” ★★★ Avukat Kılıç’ın yukarıdaki açıklamalarını virgülüne dokunmadan paylaştıktan sonra gelelim elimizdeki belgeleri konuşturmaya. 1 - Avukatı Ayhan Bora Kaplan’nın, şikayetçi ve iddia sahibi Muhammet Sağ’ı tanımadığını öne sürüyor. Ancak Sağ’ın elinde, Kaplan ile yaptığı “FaceTime” telefon görüşmesinin fotoğrafı var. 2 - Yayımladığım dosya, soruşturmayı yürüten emniyet birimleri tarafından kesinlikle sızdırılmamış, müşteki Sağ tarafından belgeleriyle bana ulaştırılmıştır. Polisin olaydan haberi, benim iddiaları soruşturmaya başlamamla olmuştur. Bu süreçte hiçbir emniyet yetkilisiyle görüşmediğimi de ayrıca belirtmeliyim. Ayhan Bora Kaplan’ın araması üzerine iddia sahibi Muhammet Sağ’ın Face Time üzerinden kendisiyle yaptığı görüşmenin fotoğrafı. 3-Polis ve adliye sorgularında Bora Ayhan Kaplan’a, Muhammet Sağ hakkında tek soru yöneltilmediği doğrudur. Çünkü müştekinin Antalya Cumhuriyet Başsavcılığı üzerinden Ankara Cumhuriyet Başsavcılığı’na iletilmek üzere 2021 yılında yaptığı suç duyurusu, işleme dahi konulmadan sümen altı edilmiştir!.. 4-Parasına, araçlarına ve itibarına çökülen, hayatı karartılan Sağ, Bora Ayhan Kaplan’ı şikayete geldiği Ankara Emniyet Müdürlüğü özel otoparkında Kaplan ve adamlarınca karşılanmış, silah zoruyla Kaplan’ın otomobilinin bagajına sokularak kaçırılmıştır. Bu iddianın doğru olup olmadığı HTS ve güvenlik kamerası kayıtlarından (eğer silinmediyse) kolaylıkla tespit edilebilir. 4-Muhammet Sağ’ın Kaplan’ı şikayet ettiği CİMER kayıtları elindedir. Sağ, Cumhurbaşkanlığı İletişim Başkanlığı’na, 16.10.2021 günü, saat 07.31’de  şu şikayette bulunmuştur: “Sayın... Beştepe’ye (Cumhurbaşkanlığı Külliyesi) bile geldim . Allah için bir çare bulun. Ben yıllardır vergi mükellefiyim. Bir lira bile SGK borcum yok . Yavaş yavaş iş adamlığına yükselirken ihracata da başlamıştım. Hayatımı aldılar, canımı yaktılar. Çocuğum gibi baktığım banka sicilimi bozdular. Yıllardır çek kullanırım, çeklerimi, kredi kartımı ve kredilerimi gününde öderdim. Borcuma sadık çalışan biriydim. Ankara’da market işine girdim neye uğradığımı bilemedim . Serdar Sertçelik ve Bora denilen şahıslar benim her şeyimi aldılar . Çeklerim gasp edildi. Çeklerin bazılarını zorla imzalattılar. Kredi kartlarımı aldılar, araçlarıma el koydular. Ayhan Bora...” Bu şikayetten iki gün sonra, yani 18.10.2021 günü saat 11.07’de CİMER, kendisini Marsilya Başkonsolosluğu’na yönlendirmiş, o da Marsilya’ya giderek oradaki iki yetkiliye durumu anlatmıştır. İddiasına göre onların önerisiyle yurda döndüğünde, daha havalimanında telefonunu açar açamaz, Ayhan Bora Kaplan tarafından aranmıştır. Bu iddiasının doğru olup olmadığı da telefon kayıtlarından rahatlıkla belirlenebilir. ★★★ Bu yeni bilgileri de toplumun gerçekleri öğrenme hakkı adına sizlerle paylaşıyorum.",https://www.sozcu.com.tr/korku-filminden-beter-2-wp7816470
Uğur Dündar,Kılıçdaroğlu değişime direndikçe koltuğuyla birlikte saygınlığını da kaybedecek,13 Eylül 2023,"Seçim yenilgisinin üzerinden aylar geçmiş olmasına karşın, muhalif seçmen, yaşadığı büyük şoku atlatabilmiş değil. Ana muhalefet partisi CHP’nin lideri Kemal Kılıçdaroğlu’nun yenilginin ardından üzerine düşeni yapmamış olması, seçmeni yılgınlığa sürüklemiş durumda. Çevreme bakıyorum, gittiğim yerlerde insanlarla sohbet ediyorum ve herkeste aynı karamsarlığı görüyorum . Öyle ki kimse siyaset konuşmak hatta televizyon kanallarında haber seyretmek bile istemiyor. ★★★ Peki yerel yönetim seçimleri yaklaşırken muhalif seçmene hakim olan bu umutsuzluk nasıl aşılabilir? Sandığa gitmeme konusunda kararlı görünen kitlelere sandık motivasyonu yeniden nasıl sağlanabilir? Bu soruların tek kelimelik cevabı var: Değişimle... ★★★ Değişim denildiğinde akla sadece Kemal Bey’in gitmesi ve yerini bir başka ismin alması gelmemeli. Ayrıntıya girmeden ana hatlarıyla belirtirsek; CHP’nin halkçı ve devrimci genlerinden alınacak güçle yapılacak değişim, parti içi demokrasiyi çağdaş düzeyde sağlamalı, kadınlarla gençler itici güç olmalı ve tüm topluma seslenen, heyecan verici yepyeni bir vizyon ortaya konulmalı. Ve tabii ki devrim gibi değişimin bayrağını CHP’nin kurucu ayarlarıyla barışık, Atatürkçülüğü asla tartışılmayan, Cumhuriyet sevdalısı ve tüm toplum kesimlerini kucaklama aşkıyla siyaset yapan genç, cesur ve dürüst bir lider taşımalı. ★★★ Kemal Beye gelince... Her zaman söylediğim gibi siyasetçiler ve pilotların benzer yanları vardır. İkisi de rüzgârı dikkate almak zorundadır. Örneğin pilotun uçağı pistten başarıyla kaldırabilmesi, ya da piste kusursuz indirebilmesi için rüzgârın izin verdiği yönü tercih etmesi gerekir. Aksi takdirde pistten yükselmek veya inmek mümkün olmaz. Uçak çakılır!.. ★★★ Siyasetçinin rüzgârı da seçmendir. Seçmen mesajını sandıkta verir. Seçimi kazanan siyasetçi uçar, yani iktidar olur. Kaybeden, hele bunu sürekli hale getiren ise sandığa çakılır... ★★★ Değişime direnen, bu nedenle giderek saygınlığını da yitirmeye başlayan Kemal Bey, rüzgârın nasıl estiğini öğrenmek istiyorsa sosyal medya mesajlarının altındaki yorumlara baksın. Onun pilotluğundaki CHP’nin hızla düşmekte olduğunu görür!..Bu öylesine hızlı bir düşüş ki Sayın Kılıçdaroğlu’na hem koltuğunu hem de saygınlığını kaybettirebilir!..",https://www.sozcu.com.tr/kilicdaroglu-degisime-direndikce-koltuguyla-birlikte-sayginligini-da-kaybedecek-wp7800795
Uğur Dündar,İstanbul’daki sel felaketinin nedeni rant çeteleridir!..,07 Eylül 2023,"Aylardır beklenen yağmur, -iklim değişikliğinin de etkisiyle- İstanbul’a sel felaketiyle birlikte geldi. Sele kapılan 2 yurttaşımız hayatını kaybetti, 20 kadar kişi de yaralandı. Özellikle kentin Avrupa yakasında su baskınına uğrayan işyerleri ve konutlardaki zarar, yüzlerce milyon lirayı buldu. ★★★ İstanbul Büyükşehir Belediye Başkanı Ekrem İmamoğlu , yaklaşık 2 saat içinde metrekareye ortalama 130 kilo yağmur düştüğünü, ıslah edilen Ayamama Deresi’nin kabarma olmasına karşın, bu yoğun su miktarını kaldırabildiğini belirtti. ★★★ Ayamama Deresi’nin taşmaması çok önemli. Hatırlayacağınız gibi, 9 Eylül 2009’ da, bu derenin taşması sele neden olmuş ve Halkalı semtiyle Basın Ekspres Yolu sular altında kalmıştı. İstanbul’un göbeği sayılan bölgedeki can pazarında yüzlerce kişi ölüm kalım mücadelesi vermiş, aynı gün tüm Marmara’yı etkisi altına alan yağışlarda 31 kişi vefat ederken 9 yurttaşımız da kaybolmuştu. Maddi zararın boyutu ise 70 milyon dolara ulaşmıştı... ★★★ İmamoğlu’nun açıklaması, 2020’de ıslah edilen Ayamama Deresi’nin bu kez taşmamasının, can ve mal kaybının korkunç boyutlara ulaşmasını önlediğini gösteriyor. ★★★ Peki bir dere neden taşar? Yapılan inşaatlarla yatağının daralması ve taşıdığı suyun denize ulaşmasını engelleyen beton setler nedeniyle taşar. İstanbul’daki tüm sel felaketlerinin ardındaki gerçek neden, rant amacıyla sürdürülen vahşi arazi ve yapı yağmacılığıdır.Tamam, iklim değişikliğinin de etkisi var ama asıl neden betonlaşmadır. ★★★ Bakın İstanbul’un eski Orman Bölge Müdürlerinden Faruk Çebi , kentin doğasına verilen zararın sel felaketlerine sebep olacağını daha 2008 yılında bakanlığa sunduğu raporunda ve daha sonra kaleme aldığı “BÜROKRANT” adlı kitabında nasıl anlatıyor: ★★★ “Büyüyen inşaat sektöründen dolayı ‘hafriyat döküm yeri’ İstanbul’da olağanüstü cazibede büyük bir gelir kaynağına dönüştü. Söz konusu kaynaktan yüksek pay almak amacıyla ‘bürokrat-siyasetçi-işadamı’ birlikteliğinde ‘hafriyat rantı çeteleri’ oluştu. Çoğunluğu kamu kaynağı da olan hafriyat gelirlerinin rantiyeye akıtılması amacıyla hafriyat çeteleri tarafından ‘yetki gaspı’ yaratılarak sorumlu kamu kurumları devre dışına itildi. ★★★ ‘Mera Islahı Projesi’, ‘Yeni Yol Projesi’, ‘Park Projesi’, ‘Sahil Dolgu Projesi’ gibi projelerle, hafriyat döküm alanları yaratıldı. Yaratılan hafriyat döküm alanlarıyla çift taraflı çok büyük soygunlar yaşandı. Hafriyata dayalı rant projelerinde bir taraftan “hafriyat temini, nakil ve dolgu bedeli” adı altında kamudan, diğer taraftan da aynı hafriyat için döküm bedeli karşılığında da vatandaşlardan milyarlarca lira para tahsil edildi. Ranta dayalı dökümlerle de İstanbul’un su havzalarında her aşırı yağmurlardan sonra büyük sel ve su baskınlarına neden olabilecek hafriyat tepeleri yükseldi. Hem milletin hem de devletin soyulmasına neden olan hafriyat rantı yüksek cazibesinden dolayı ‘İstanbul’da inşaat sektörünün’ eroini oldu. ★★★ Uyuşturduğu beyinler ahlakı ve hukuki tüm değerleri ayaklar altına alarak bir taraftan ranta dayalı hafriyat yığınlarıyla, diğer taraftan da hafriyata dayalı rant projeleriyle İstanbul’un ormanlarına, sularına ve doğasına telafisi mümkün olmayan çok  büyük zararlar verildi. Engel olmak isteyen tüm görevlilere de kamu gücüyle savaşlar açıldı. Bedelini İstanbul çamur, müsilaj, sel ve su baskınlarıyla ne yazık ki çok ağır ödüyor. Rant yaratan hafriyat dökümleri, beklenen depremden sonra, İstanbul’un en büyük sorunudur. Kalıcı önlemlerin ivedilikle alınması İstanbul’un yaşamı adına kaçınılmaz olmuştur...”",https://www.sozcu.com.tr/istanbuldaki-sel-felaketinin-nedeni-rant-ceteleridir-wp7795245
Uğur Dündar,Türkiye-Yunanistan ilişkilerinde tarihi atılım!..,29 Eylül 2023,"Değerli okurlarım, Cumhurbaşkanı Erdoğan ile Yunanistan Başbakanı Mitsotakis, Birleşmiş Milletler’in New York’taki geleneksel yıllık toplantısı sırasında bir araya gelerek; “ilişkilerindeki mevcut olumlu iklimi muhafaza ve geliştirme” konusunda olumlu kararlar aldılar. İki liderin ortak hedefleri doğrultusunda atılacak ilk adımlar için şöyle bir takvim belirlenmiş: Ekim ortasında siyasi diyalog ve pozitif gündemden sorumlu Dışişleri Bakan Yardımcıları toplanacak, Kasım ayında güven arttırıcı önlemlerin ele alınacağı bir toplantı düzenlenecek, 7 Aralık’ta da Selanik’te “Türkiye- Yunanistan Yüksek Düzeyli İşbirliği Konseyi“ toplanacak. Bu planlama, Türkiye ile Yunanistan’ın ciddi bir barış ve işbirliği projesini gerçekleştirme niyetinde oldukları izlenimini veriyor. Son yarım asır boyunca iki ülke liderleri birçok kez, maalesef sonuçsuz kalan bu tür girişimlerde bulundular. Örneğin; dönemin Başbakanı Ecevit ile Yunanistan Başbakanı Karamanlis arasında, 1978 Mayıs’ında, İsviçre’nin Montrö şehrinde yapılan müzakerelerle başlayan barış ve işbirliği girişimi bunlardan biri... Emekli Büyükelçi Şükrü Elekdağ, yazarımız Uğur Dündar’a Kıbrıs Barış Harekatı sonrası Türkiye-Yunanistan arasında yaşanan diplomatik gelişmeleri anlattı. Tüm öngörüleri doğru çıkan emekli Büyükelçi Şükrü Elekdağ ile yaptığımız söyleşilerin birinde ele aldığımız Ecevit-Karamanlis barış girişiminde iki tarafın ortaya koydukları öngörülü yaklaşım ve sorunların çözümü için sergiledikleri güçlü irade beni etkilemişti (16.09.2020, SÖZCÜ). Bu bakımdan, Yunanistan’la önümüzdeki müzakere dönemine ışık tutabileceğini düşünerek, o yıllardaki barış ve işbirliği girişimini daha ayrıntılı biçimde ve kamuoyuna yansımamış yönleriyle ele almanın yararlı olacağını öngördüm. ★★★ UĞUR DÜNDAR (UD): Sayın Elekdağ, söyleşimize Karamanlis’in menfadan (siyasi sürgün yeri) Yunanistan’a dönüşüyle başlayalım mı?.. Ne dersiniz? ŞÜKRÜ ELEKDAĞ (ŞE): Yunanistan’ı 7 yıl süreyle zulüm ve baskı rejimiyle yöneten Albaylar Cuntası, halk nezdinde kaybettikleri güven ve desteği yeniden kazanabilmek hayaliyle 1974’te çılgınca bir maceraya girişip, Kıbrıs Cumhurbaşkanı Makarios’a karşı darbe düzenlediler. Cuntanın hedefi, kendi adamları Samson’u Makarios’un yerine geçirmek, sonra da Enosis’i gerçekleştirmek, yani Kıbrıs’ın Yunanistan’a ilhakını sağlamaktı . Türkiye, garantör devlet olmasının verdiği hakkı kullanarak, hem “illegal” hamleyi önlemek hem de adadaki Türk varlığını korumak amacıyla 20 Temmuz 1974’te Kıbrıs’a askeri müdahalede bulundu. Türkiye ile savaşı göze alamayan Albaylar Cuntası,  23 Temmuz’da çöküverdi. Yunan halkının belleğine “Küçük Asya Felaketi” diye kazınmış olan Türk ordusunun 30 Ağustos Zaferi’nden sonra uğradığı bu ikinci yenilgi, Yunanistan’da şiddetli bir travmaya yol açmış, ülke allak-bullak olmuştu. Bu ortamda Yunanistan’daki sağ ve sol siyasi partiler bir araya gelerek duruma çare aradılar ve geçici bir hükümet kurmak için eski Başbakan Konstantin Karamanlis’i menfadan çağırmaya karar verdiler. Karamanlis, komünist milletvekili Lambrakis’in öldürülmesinden hükumetinin sorumlu tutulması üzerine başbakanlıktan istifa ederek 1963’te Paris’e yerleşmişti. Çağrı üzerine Karamanlis, Fransa Cumhurbaşkanı’nın uçağıyla Atina’ya döndüğü zaman büyük halk kitleleri tarafından adeta kurtarıcı gibi karşılandı. Bir süre ülkeyi geçici hükümetle yöneten Karamanlis’in kurduğu Yeni Demokrasi Partisi (YDP) 17 Kasım 1974’de yapılan seçimlerde büyük başarı kaydetti. 300 sandalyeli parlamentonun 221’ini YDP elde etti. Albaylar Cuntası ve destekçilerinin yargılanması, genel af çıkarılması, Yunanistan’ın krallık idaresinden cumhuriyete dönüşmesi, istikrarlı bir devlet idaresinin ve demokrasinin yeniden tesisi, Karamanlis yönetiminde gerçekleştirildi. (UD): Bu başlangıçtan sonra Montrö’deki müzakerelere geçebiliriz. BAŞBAKAN ECEVİT VE YUNANİSTAN BAŞBAKANI KARAMANLİS İSVİÇRE’NİN MONTRÖ KENTİNDE BAŞ BAŞA GÖRÜŞEREK TARİHİ MÜZAKERELERİ BAŞLATTILAR(ŞE): Karamanlis ve Ecevit buluştukları Montrö’de aynı otelde iki gece kaldılar ve bu süre zarfında birbirleriyle tam 12 saat görüştüler. Bu görüşmelere başbakanlar dışında Türk tarafından Dışişleri Bakanlığı Müsteşarı olarak sadece ben, Yunan tarafından da Karamanlis’in Özel Kalem Müdürü Büyükelçi Moliviadis katıldı. Karamanlis’in, müzakerelerin başlangıcında Ecevit’e hayli mesafeli davrandığı belli oluyordu. Ancak birkaç saat içinde buzların eridiğini ve aralarında güven ve kişisel dostluk havasının oluştuğunu gördüm . Görüşme dili İngilizceydi. Karamanlis İngilizce biliyordu, bu nedenle Ecevit konuştuğu zaman çevirmene ihtiyacı olmuyordu. Ancak Yunanca konuşuyor ve söyledikleri Moliviadis tarafından İngilizceye çevriliyordu. Bu görüşmelerde ikili sorunlara yaklaşımda riayet edilecek temel kurallar ve müzakere mekanizması üzerinde mutabakat sağlandı. Üstünde mutabık kalınan ilk husus, Ege sorunlarının birbirleriyle sıkı sıkıya bağlantılı olduğundan hareketle, tüm bu sorunlarda karşılıklı “al-ver”lerle bütün sorunları kapsayan bir “paket anlaşma” ortaya çıkarmaktı. İki liderin de bu konuda tam bir fikir birliği içinde olduklarının altını önemle çizmek isterim. O günlerde taraflar arasındaki en yakıcı sorun, Ege Kıta Sahanlığı meselesiydi. İki başbakan bu meseleyi de müzakere etmeyi, iki tarafı da tatmin edecek nihai sonucu Uluslararası Adalet Divanı’na (UAD) onay için beraberce götürmek hususunda mutabık kaldılar. Bu konu görüşülürken Karamanlis, Yunan halkının kıta sahanlığı konusunda çok büyük hassasiyeti olduğunu ama hukuk yoluyla varılacak sonuçları kabul edebileceğini, bunun için UAD’ye gitmenin gerekeceğini belirttikten sonra, Türkçe “şeriatın kestiği parmak acımaz” dedi.(UD): İlginç... Bu Türkçe deyimi nasıl öğrenmiş olabilir? Peki, görüşmelerin zaptı tutuldu mu? (ŞE): Karamanlis’in Osmanlı Makedonya’sındaki Kupköy’de, Türkçe konuşulan bir muhitte doğduğunu unutmamak lazım... Zabıtlar konusunda şöyle bir yöntem uygulandı: Ben tuttuğum notlara dayanarak, müzakerelerde alınan kararlar hakkında İngilizce bir rapor hazırlayacak, Başbakan Ecevit’in kontrol ve onayından sonra bu rapor Karamanlis’e iletilecek ve onun da onayından sonra görüşmelerin yol haritası niteliğini kazacaktı. Ben raporu yazdım ve Başbakan’a sundum. Ecevit 37 sayfalık bu raporu hiç geciktirmeden okudu. Metin üzerinde okunaklı el yazısıyla birkaç küçük ilave yapmıştı. Raporu bu haliyle Müsteşar Theodoropoulos’a, Karamanlis’e sunulmak üzere ilettik. Fakat Karamanlis’in onayını almış rapor metni elimize geçmedi. Karamanlis, Theodoropoulos’a “onaylı raporu ben bizzat Ecevit’e vereceğim” demiş. Bu durum çalışmalarımızı aksatmadı. (UD): ikinci Ecevit-Kararamanlis toplantısı yapılmadı mı? BARIŞ GÖRÜŞMELERİNİ SÜRDÜRÜRKEN SIRADIŞI BİR USUL UYGULUYORDUK(ŞE): Bu konuya geleceğim ancak önce üstünde mutabık kalınan müzakere mekanizmasını izah etmem yararlı olacak. Üç kademeli mekanizmanın üst kademesinde iki başbakan yer alıyordu. Başbakanlar müzakereye doğrudan angaje olmuşlardı. İkinci kademedeki “ortak müzakere kurulu” iki ülkenin Dışişleri Müsteşarlarından, yani benden ve mevkidaşım Büyükelçi Byron Theodoropoulos’tan oluşuyordu. Üçüncü kademede iki tarafın müsteşarlarına bağlı alt komiteler yer alıyordu. Türkiye tarafındaki alt komitelerden birinin başkanı Profesör Suat Bilge’ydi. Bilge, kıta sahanlığı ve buna bağlı karasuları konularını Yunanlı muhataplarıyla müzakere ediyordu... İkinci alt komitenin başında olan Büyükelçi Yüksel Söylemez’in müzakere alanı ise, hava sahası, FIR hattı, uçuş koridorları ve Doğu Ege Adaları’nın silahtan arındırılmasını kapsıyordu. Mekanizmanın işleyiş tarzı şöyleydi: Türk ve Yunan alt komiteler sorunları ele alıp ortak çözümler üretmeye çalışacak, müzakerelerde vardıkları sonuçları ve karşılaştıkları sorunları, müsteşarlarına iletip talimat alacaklardı. Belirli aralıklarla müsteşarlar düzeyindeki ortak müzakere kurulu rotasyon usulüne göre başkentlerde toplantı yapacak ve bulundukları ülkenin başbakanına müzakeredeki gelişmeleri ve karşılaşılan sorunları rapor edeceklerdi. Bu hususta sıra dışı bir usul uygulanması öngörülmüştü. Atina’da yapılacak toplantılarda Karamanlis’e sunuş benim tarafımdan, Ankara’da yapılacak toplantılarda da Ecevit’e sunuş Theodoropoulos tarafından yapılacaktı.NATO ZİRVESİNDE EN BEĞENİLEN KONUŞMAYI FEVKALADE İNGİLİZCESİYLE BAŞBAKAN BÜLENT ECEVİT YAPTI(UD): Bu müzakere şeklini uygulayabildiniz mi? (ŞE): Hatırladığım kadarıyla ortak müzakere kurulu, dört kez toplandı. Atina toplantısında Karamanlis’e müzakeredeki gelişmeleri ve takıldığımız noktaları ben izah ettim ve sorduğu soruları yanıtladım. Theodoropoulos, yazdığı birkaç kısa notu Karamanlis’in önüne koydu. Başbakan sorunlarımız hakkında bir yorumda bulunmadı, gerekli talimatları Theodoropoulos’a vereceğini söylemekle yetindi . Daha sonra görüştüğüm Theodoropoulos, azgın muhalefetin şirretlik yaptığını, Türkiye ile yakınlaşmanın ABD Kongresi’nin Türkiye’ye karşı tutumunu yumuşatacağını ve silah ambargosunu kaldıracağını vurguladığını, bu nedenle bir ikinci Karamanlis-Ecevit görüşmesinin şu sırada gündemde olmadığını söyledi. Theodoropoulos’a göre; NATO’nun Washington toplantısından (30 Mayıs 1977) sonra Karamanlis, Başkan Carter yönetimin üç senedir devam eden ambargoyu çok geçmeden kaldıracağına inanmış. Bu nedenle muhalefetin tutumunu çok hatalı buluyormuş. YUNANİSTAN’DAKİ AZGIN MUHALEFET MÜZAKERELERİ SONUÇSUZ BIRAKMAK İÇİN ŞİRRETLİK YAPIYORDU(UD): NATO toplantısındaki gelişmeleri okurlarımızla paylaşmamız yararlı olur. (ŞE): Toplantıya katılan devlet ve hükümet başkanları arasında en beğenilen etkileyici konuşmayı fevkalade İngilizcesiyle Başbakan Ecevit yaptı. Önde gelen ABD gazetecileri konuşmasını ve fikirlerini övdüler. New York Times, Ecevit’in konuşmasını birinci sayfasında manşetten verdi. Konuşmasında ambargodan hiç söz etmeyen Ecevit, NATO’nun sadece bir askeri örgüt olmadığını, insan hak ve özgürlüklerine dayanan demokrasinin de başta gelen bir destekçisi olduğunu vurgulamış ve güvenliğin sadece silahla sağlanacağına inanmanın hatalı olduğunu belirtmişti. Ertesi sabah Beyaz Saray’da Türk heyetiyle yaptığı toplantıda Başkan Carter, Ecevit’e samimi bir yakınlık gösterdi, konuşmasını övdü ve Türkiye’nin hem Amerika hem de Batı dünyası için gayet önemli bir ülke olduğunu belirterek, ambargonun kalkması gerektiğini vurguladı. Kongre’nin tutumu nedeniyle Kıbrıs konusunda “ilerleme sağlanması” gerektiğini söylemeyi de ihmal etmedi. Bu arada Pentagon’la birlikte ambargonun kalkması için gayret sarf eden Dışişleri Bakan Yardımcısı George West bana “Ecevit Türkiye’nin imajını bir günde parlattı, Türkiye’ye hasım lobiler narkoz almış gibi yere serildiler” dedi. Washington’dan Ankara’ya, ambargonun kaldırılması yönünde önemli bir adım attığımız düşüncesiyle döndük, ancak umutlarımız boşa çıktı. ABD TÜRKİYE’YE YÖNELİK SİLAH AMBARGOSUNU KALDIRINCA YUNAN MUHALEFETİ AYAKLANDI VE MÜZAKERELER SONLANDI(UD): Türkiye - Yunanistan müzakerelerin sonucunu nereye vardı? (ŞE): Yunanistan’ın seçim sathı mailine girmesiyle Atina ağırdan almaya başladı. 1978 Eylül’ünde Carter yönetimi, ambargonun kaldırılmasının Kongre’de oylanacağı, bu konudaki prosedürün oylamadan önce Kongre ile Türk tarafı arasında müzakereyi öngördüğünü bildirdi. Başbakan Ecevit’in talimatıyla Washington’a müzakereyi yürütmek için gittim. Müzakere masasındaki muhatabım Temsilciler Meclisi Dışişleri Komisyonu Başkanı Zabloki’ydi. Kongre müzakere heyetinde Türkiye’nin azgın düşmanı olan milletvekillerine ilaveten, Dışişleri ve Savunma Bakanlıklarından da birer temsilci vardı. Müzakereler olaylı oldu. Ambargonun kalkması için dayatılmak istenen şartları kabul etmedik. Buna rağmen, ambargonun kalkması önerisi önce Senato’da oylandı ve 42’ye karşı 57 oyla kabul edildi. Temsilciler Meclisi’nde de öneri 204’e karşı 208 oyla kabul edildi (12 Eylül 1978).  Washington’daki bu gelişme Yunanistan’ı ayağa kaldırdı . Muhalefet lideri PASOK Başkanı Papandreu , “Ecevit, Karamanlis’i faka bastırdı” diye kıyameti kopardı. Papandreu’ya göre, Ecevit, Karamanlis’i kandırarak, Türk-Yunan ilişkilerinde olumlu bir hava estirmiş, sonra da bu ortamdan yararlanarak ABD Kongresi’nin silah ambargosunu kaldırmasını sağlamıştı. Seçimleri PASOK kazandı ve Türk düşmanlığını meslek edinen Papandreu Başbakan oldu, müzakereler de son buldu.",https://www.sozcu.com.tr/turkiye-yunanistan-iliskilerinde-tarihi-atilim-wp7815625
Uğur Dündar,Yılın gazetecisi ödülünü aldığı haberden mahkum oldu!..,22 Eylül 2023,"“Değerli Uğur Abi, Biz sizin müthiş haberlerinizle büyüyüp örnek aldık. Bu nedenle toplumun gerçekleri öğrenme hakkına hizmet ederken yaşadıklarımı size anlatmak istiyorum. ★★★ Ağustos 2020’de Kızılay’ın ihtiyaç sahipleri için hazırladığı konserve et ve kıymaların AKP Bitlis Milletvekili Cemal Taşar ve kardeşi Kızılay Tatvan Koordinatörü Battal Taşar’a ait otelde tüketildiğine dair istihbarat aldım . Bana konuya ilişkin fotoğraflar da geldi. Bir süre takip ettim, gerçekten tüketiyorlardı. Otel mutfağında personel yemeği yapılırken, Kızılay’a ait malzemeler kullanılıyordu. Bunun üzerine kendim de görmek ve belgelemek amacıyla otele girip çektim. Normal müşteri gibi lobiden girdim, asansöre bindim, kamerayı açtım, çıkana kadar kapatmadım, asansör aynasında kendimi de görecek şekilde çektim. Restorana çıkınca, birkaç buzdolabına baktım. Çünkü bana ulaşan bilgiler bu doğrultudaydı. Gerçekten de Kızılay’a ait konserve etler buzdolabında duruyordu.İki kutu kapalıydı, 1 kutunun ise ağzı açılmış ve içindeki etler kullanılmıştı. Görüntüleri çektim ve çıktım. (Tıpkı sizin geçmişte Arena’da yaptığınız gibi.) ★★★ Otelin sahipleri ve Kızılay yöneticilerinin kimler oldukları ilginç; AKP Bitlis Milletvekili Cemal Taşar ve kardeşi Kızılay Tatvan Koordinatörü Battal Taşar otelin ortakları. Yeğenleri Feyzullah Piral otelin müdürü ve Kızılay yetkilisi. Cemal Taşar’ın damadı Av. Mesut Sayılgan Kızılay Tatvan Temsilcisi... ★★★ Bir süre sonra da Malazgirt’deki etkinlikler için Bitlis’e Cumhurbaşkanımız Tayyip Erdoğan, MHP Genel Başkanı Devlet Bahçeli geldiler. Devlet Bey o otelde konakladı. Ben de o gece “Devlet Bahçeli’yi uyarıyorum!” başlıklı bir yazı kaleme aldım. Yazıda “ Sayın Bahçeli bu gece o otelde kalacaksınız, muhtemelen yemek yiyeceksiniz, yemekte, et, kıyma, kavurma varsa sakın yemeyin! Zira o etler Kızılay’ın yoksullar için hazırladığı etler! ” dedim. ★★★ Haberim sansasyonel bir etki yarattı. Tekzip, erişimi engelleme vs. taleplerinde bulundular ancak tamamı reddedildi. Çağdaş Gazeteciler Derneği’nden (ÇGD) “Yılın Gazetecisi” ödülünü de aldım. Ancak haberden 3 yıl sonra, hakkımda “ İşyerine izinsiz giriş” iddiasıyla dava açıldı. Duruşması 19 Eylül’deydi. 6 ay hapis cezası yedim. Haber peşinde koşarken sürekli yargılandığım için cezam, tekrar suç işleyebileceğim gerekçesiyle ertelenmedi, indirim yapılmadı, paraya çevrilmedi. İstinafa itiraz edeceğim, onaylanırsa tutuklanacağım. ★★★ Haberden sonra Kızılay Genel Merkezi bir müfettiş görevlendirdi. Müfettiş raporunun ardından şahıslar görevden alındı. Ancak başka bir işlem yapılmadı. Müfettiş raporunda ise doğrudan olmasa da dolaylı olarak usulsüzlük yapıldığı, konserve etlerin önemli bir kısmının kayıp olduğu belirtiliyordu. Ayrıca haberimle ilgili hiçbir dava yok! Yapılan suç duyuruları ve erişim engelleme talepleri reddedilmiş durumda. Haberin doğruluğunu herkesin kabul etmesine karşın absürt bir şekilde “İşyerine izinsiz girişten” mahkum oldum. Savunmamda özetle şöyle söyledim; “Ben hiç kimsenin özel mülküne girmedim. Bir kamu kurumu olan Kızılay’a bağışlanan ve ihtiyaç sahiplerine dağıtılması gereken gıdaların bulunduğu bir yere girdim. Bu yerin isminin ne olduğu, otel mi, yoksa Tatvan Adliyesi mi olduğu önemli değil. Giriş amacım belli, yaptığım haberin sonuçları ortada, üstün kamu yararı söz konusu. Haber alma hakkı, aydınlanma hakkı anayasal bir haktır, işyeri dokunulmazlığı hakkı tali bir haktır, kıyası bile yapılırsa evet bir işyerine kamu yararı için izinsiz girilebilir...” Buna rağmen ceza aldım. İndirim yapılmadı, ertelenmedi, paraya çevrilmedi!.. ★★★ Ne yazık ki bu, aleyhime açılan ilk ve tek dava değil. Daha önce de bunlardan çok daha absürt konularda cezalar aldım. Son çıkan ve adına “Dezenformasyon Yasası” dedikleri sansür yasası kapsamında yargılanan, tutuklanan ve ceza alan ilk ve tek gazeteciyim! Cinsel taciz vakası ile ilgili attığım bir tweetten 2 saat sonra gözaltına alınarak tutuklandım, 10 gün tutuklu kaldım. AKP’li vekil Vahit Kiler’e ait İstanbul’daki Safir’in Halk Bankası’na satılması işinin perde arkasını yazdığım için, gece yarısı gözaltına alındım, emniyete götürüldüm, nezarete atıldım, ancak birkaç dakika sonra serbest bırakıldım! Çok garip değil mi? Bugüne kadar hakkımda 153 soruşturma açıldı. Hepsi haberlerimle ilgili! Çok büyük bölümünden takipsizlik, beraat aldım. Buna rağmen 7 kez cezaevine girdim. Halen bazı davalarım sürüyor. Bakalım bunların sonucu ne olacak değerli Uğur Abi? Sevgi ve saygılarımla” ★★★ Bugün size, toplumun gerçekleri öğrenme hakkına hizmet ederken, pişmiş tavuğun bile başına gelmeyecek eziyetler yaşayan ve her an cezaevine girmeyi bekleyen meslektaşım, Bitlis Gazeteciler Cemiyeti Başkanı Sinan Aygül’ ün mektubunu sundum. Şu dönemde gazetecilik yapmak, mangal gibi yürek gerektiriyor vesselam...",https://www.sozcu.com.tr/yilin-gazetecisi-odulunu-aldigi-haberden-mahkum-oldu-wp7809240
Uğur Dündar,Eğitim ve öğretim yılı başlarken bir çağrı!..,02 Eylül 2023,"Milli Eğitim Bakanlığı 2023-24 Eğitim ve Öğretim Yılı için ilk ders zilinin 11 Eylül Pazartesi sabahı çalacağını açıkladı. Bu yıl ekonomideki sıkıntılar, velileri ve öğrencileri çok zorlayacak. Bana gelen okur mesajlarında, bu gerçeği şimdiden haber veren çok çarpıcı, hatta yürek burkucu örnekleri okuyorum. Öyle ki; daha birkaç yıl öncesine kadar yoksul ama başarılı öğrencilere burs veren bazı velilerin, bu yıl kendi çocukları için burs talep ettiklerine tanık oluyorum. Böyle durumlarda varlığını kendisini yetiştiren okuluna adayan çok değerli bir büyüğümü hatırlayıp, şimdi okuyacağınız öyküsünü dostlarıma anlatıyorum. ★★★ Yaklaşık 15 gün boyunca telefonlarımıza cevap vermeyince, Vefalılar Derneği’nin Başkanı Hakkı Baliç ’i arayıp, sağlığından endişelendiğimi söyledim. Vefa Lisesi için adeta tek kişilik ordu gibi çalışan Hakkı Bey, “Merak etmeyin, ben gider bakarım” dedi. Telaşlanmakta haklıydım. Zira son yıllarda peş peşe ameliyatlar geçirmiş ve kalın bağırsakları belindeki bir torbaya konulmuştu. Haliç-Fener’deki evinde yalnız yaşıyor, huzur evine götürme ya da bakıcı tutma önerilerimizi geri çeviriyordu. Israrlarımız karşısında ise bunlara gerek olmadığını söylemekle yetiniyordu. İlerlemiş yaşına karşın yemeklerini kendisi yapıyor, çamaşırlarını da titreyen elleriyle yıkıyordu. Bayramları el öpmeye gittiğimizde kapıda sevinçle karşılıyor ama ikramda bulunduktan sonra yine kapıdan uğurluyordu. Neden içeriye davet etmediği, hepimiz için merak konusuydu. Hiç evlenmemişti. Sorulduğunda  “Ben okulumla evliyim, okulumuzun tüm öğrencileri de benim evlatlarım” derdi. Oysa bizim liseden sonra İktisadi Ticari Bilimler Akademisi’ni bitirmiş, çalıştığı Merkez Bankası’ndan da müdür olarak emekli olmuştu. Demek ki kalbi, aşk düzeyinde sevdiği Vefa Lisesi’nde kalmıştı. ★★★ Vefa Lisesi mezunları 1872’den bu yana eğitim veren okullarının kuruluş yıldönümünü, her yıl mayıs ayının ilk pazar günü, boza içerek kutlarlar. Onu ilk kez, yıllar önce bir  ‘Boza Günü’ şenliğinde tanıdım. Bahçedeki coşkulu kutlamadan önce konferans salonunda konuşmalar yapılıyor, okulun ihtiyaçları dile getiriliyordu. Sahnedeki sunucunun esprilerle konukları eğlendirmeye çalıştığı sırada, tüm bakışlar aniden kapıya çevrilmişti. O gelmişti. Yakaları kalkık pardesüsü, fötr şapkasının altındaki sert bakışlı yüz ifadesiyle, Casablanca filminin muhteşem aktörü Humphrey Bogart ’ı andırıyordu. Oturmadan sahneye ilerledi ve şapkasıyla herkesi selâmladıktan sonra hiç unutamadığım konuşmasına başladı. Salonda ne kadar varlıklı işadamı, ünlü avukat, doktor ve serbest meslek sahibi varsa isim isim sayıyor,  “Bugüne kadar sizi yetiştiren okulunuz için ne yaptınız? Haydi pamuk eller cebe” diyordu. Sonra da teker teker hepsinden ne kadar para tahsil edeceğini söylüyor, vermeyeni derneğin dergisinde tüm Vefa camiasına duyurmakla korkutuyordu. ★★★ Yanımdakilere Bogart ’ın beyaz perdede canlandırdığı sert karakterleri çağrıştıran kişinin kim olduğunu sordum. “Büyük Vefalı Muhittin Gelgin ağabey” dediler. O günden sonra Vefalıların korkuyla karışık bir saygıyla sevdikleri  Muhittin ağabeyle dost olduk. Her sabah işe gider gibi okula geliyor, eksikleri, öğretmen ve öğrencilerin ihtiyaçlarını tespit ederek, bunları karşılamak için hepimize görevler veriyordu. Kendisi de emekli maaşından aç kalmayacak kadar bir parayı ayırdıktan sonra, geri kalanıyla yoksul öğrencileri okutuyordu. Öylesine dürüst bir insandı ki, okulda yediği öğle yemeklerinin parasını bile muhasebeye öderdi. ★★★ Benim endişelenip haber vermemden sonra  Hakkı Bey hemen Fener’deki eve gitti. Kapıyı zorla açtırıp içeriye girdiğinde, yürek yakan yoksulluk görüntüsüyle karşılaşmış. Tek oda ve bir tuvaletten oluşan evde büyük bir masa, bir sandalye, yatak ve duvarda asılı kocaman Atatürk portresinden başka hiçbir eşya yokmuş. Muhittin ağabey, günlerdir, belki de hiçbir şey yemeden oracıkta yatıyormuş!.. Hakkı Bey koşulları anlatırken “Daha fazlasını söylemeye yüreğim el vermiyor” diyordu. Masanın üzerindeki her şey Vefa Lisesi ile ilgiliymiş. Bir de zarf duruyormuş. Zarfın içinde bir miktar para ve bunların verileceği öğrencilerin listesi varmış... 91 yaşındaki koca çınarın son nefesini vereceği yatağında bile yoksul çocuklarımızı düşünmüş olması karşısında Hakkı Bey kendini tutamayıp hüngür hüngür ağlamaya başlamış. Tabii hemen hastaneye kaldırıldı. Ancak kısa süre sonra, akciğer yetmezliğinden hayata gözlerini yumdu. ★★★ Yeni Eğitim ve Öğretim Yılı öncesinde Muhittin Gelgin ağabeyi minnet ve rahmetle anıyor, bu kez onun yerine ben, hali vakti yerinde Vefa Lisesi mezunlarına sesleniyorum: “Sizi yetiştiren okulunuz için ne yaptınız. Çok zor geçeceği besbelli olan ders yılı için pamuk eller cebe!..”“Peki sen ne yapıyorsun?” diye soracaklara da şu sözü veriyorum: “Her yıl olduğu gibi bu yıl da, üstüme düşeni yapacağım...”",https://www.sozcu.com.tr/egitim-ve-ogretim-yili-baslarken-bir-cagri-wp7790432
Uğur Dündar,O odalar inşallah başlarına yıkılır!..,21 Eylül 2023,"Önceki akşam Cumhuriyet Halk Partisi’nin (CHP) Meclis Grup Başkanı ve Genel Başkan Adayı Özgür Özel’i, SÖZCÜ Tv’de değerli meslektaşlarım İpek Özbey ve İsmail Saymaz ile soru yağmuruna tuttuk. Özel’in verdiği bazı cevapları dinlerken, şaşkınlıktan ne diyeceğimizi bilemedik. ★★★ Şu rezalete bakar mısınız? Partiyi Meclis’te temsil eden en yetkili kişi, Genel Başkanın danışmanlarının önemli bir bölümünün varlığından, seçimlerden sonra medyada çıkan haberler sayesinde haberdar olmuş!.. Hele Atatürk’e ve Kılıçdaroğlu’na hakaretler eden bir kişinin Atatürk’ün kurduğu partide danışman olmasını, dahası kendisine özel bir oda ayrılmasını, içine hiç mi hiç sindirememiş. Kemal Bey’e saygısızlık yapmamak için azami özen gösterdiği konuşması sırasında kimler tarafından önerildiklerini bilemediği, kamuoyunun büyük tepkisini çeken iki kişiden söz ederken öylesine öfkelendi ki “O odalar inşallah başlarına yıkılır!” demekten kendini alamadı. ★★★ Söyleşi sırasında, Kemal Bey’in seçim kampanyası sürecinde sosyal medya hesaplarından paylaştığı ve “kırılma anı” olarak nitelenebilecek bazı videolardan da ya haberdar edilmediklerini ya da son dakikada bilgi sahibi olduklarını belirtti. Özel’i dinledikçe 100 yıllık maziye sahip, dünyanın en köklü siyasi partilerinden biri olan CHP’nin, kerameti kendilerinden menkul danışmanların hegemonyası altında kurumsal kimliğinin zorunlu kıldığı işleyişten ne kadar uzaklaştığını ve bunun doğal sonucu olarak yanlıştan yanlışa sürüklendiğini üzülerek öğrendik. ★★★ “Peki Özgür Özel sorularımız karşısında başarılı bir sınav verdi mi?” sorusunun cevabına gelirsek. Bunun yorumunu seyircilere bırakmak gerektiğini düşünüyorum. Ama Atatürk’e olan sevgi ve saygısından en ufak kuşku duymadığım genç lider adayı, en azından hiçbir sorumuza sinirlenmedi ve kaçamak cevaplar vermek yerine, açık yüreklilikle konuştu diyebilirim.",https://www.sozcu.com.tr/o-odalar-insallah-baslarina-yikilir-wp7808365
Uğur Dündar,Kızılay ve Koç Ailesi...,15 Eylül 2023,"17 Ağustos 1999 daki Büyük Marmara Depremi korkunç pençeleriyle vura vura gelmiş, binaları, araçları, önüne çıkan her şeyi çiğneyip parçalayarak, enkaza çevirerek, bir kenara atmıştı. Gece 03.00 de başlayan ve 45 saniye süren deprem canavarının ilerlemesiyle Kocaeli, Sakarya, Yalova, İstanbul, Bolu, Eskişehir, Zonguldak, Bursa çok ağır hasar almıştı. Yirmi bine yakın insan ölmüş, yüz binlerce kişi de yaralanmıştı . O gece Türkiye, tarihin en ürkütücü yıkımlarından birini yaşamıştı... ★★★ Depremde, o ana kadar çok güvenilen insani yardım kuruluşumuz Kızılay da enkaz altında kalmıştı. Günlerce; “Kızılay nerede?” diye sordu insanlar. On binlerce kişi yaralıydı ve hemşire, doktor, ilaç, yiyecek, içecek, giyecek, çadır ihtiyacı vardı... Fakat Kızılay, en olması gereken zamanda, orada yoktu!..  O Kızılay ki, çocuklarının ölümünü tarifsiz acılar içinde yaşayan ana babalara, ana babalarını enkaz altında kaybetmiş çocuklara sarılıp teselli olamadı. Çığlıklar ve etrafta uçuşan tozlardan başka bir şey hatırlayamayan, etrafa boş gözlerle bakan zavallı, çaresiz kalmış insanlara, sıcak bir tas çorba uzatamadı. ★★★ Peki, 17 Ağustos depreminde Kızılay neden paralize olmuş ve hiçbir yere yetişememişti? Ekibimizle birlikte bunun nedenlerini araştırdık. Gördük ki Kızılay, böyle bir felakete karşı hiç hazırlıklı değilmiş. Kurum çağın çok gerisine düşmüş. Hayati öneme sahip bu yardım kuruluşu sadece bazı siyasilere hizmet eder hale dönüşmüş.  O süreçte bir ihbar üzerine Kızılay’ın Ankara Etimesgut’taki depolarına gittik. Görüntü şoke ediciydi. Vatandaşların bağışladığı giysi, yatak, yorgan, battaniye gibi eşyaların bulunduğu depoların çatılarındaki çinkolar, kağıt gibi yırtılmıştı. Yağmur suları yepyeni eşyaları çürütmüştü. ★★★ Sonra sağlık malzemelerinin bulunduğu yere geçtik. Oradaki durum da içler acısıydı. İkinci Dünya Savaşı’ndan kalma gazlı bezler, patlamış gaz maskeleri, kullanılmaz haldeki tansiyon aletleri... Rezaletin böylesi karşısında, skandalları ortaya çıkarmaya alışkın olan bizler bile ne diyeceğimizi bilememiştik. Haberin yayınlanmasıyla kamuoyu ayağa kalktı. Kızılay Genel Müdürü Kemal Demir ve yönetim görevden alındı. Birkaç yönetim değişikliğinin ardından nihayet kurumun başına Kızılay’a çağ atlatacak Tekin Küçükali getirildi. Tekin Küçükali öncekilerin aksine bizi suçlamak yerine, gösterdiğimiz eksikliklerin üstüne gitmeyi tercih ederek doğru olanı yaptı. Kısa sürede Kızılay’ı çağdaş bir kuruma dönüştürdü. Kızılay, Uzakdoğu’daki tsunami felaketinde çadır kentler kurup, en iyi şekilde işleyen, dünyada parmakla gösterilen kuruluşlardan birine dönüştü. Kızılhaç’a örnek gösterildi. Tekin Bey, her zaman bizim haberlerimizin Kızılay için bir milat olduğunu ve ARENA’nın açtığı yoldan ilerlediklerini söyledi. ★★★ Kızılayla ilgili gelişmeleri takip ederken, Türkiye’de sanayileşmenin öncülerinden, merhum iş insanı Vehbi Koç’un 1938’de Kızılay Yönetim Kurulu’nda görev yaptığını öğrendim.O yıllarda ambulans hizmetleri at arabasıyla yapılıyormuş . Vehbi Bey yönetime girince “Çağın gerisinde kalmayalım, motorlu araçlara geçelim” demiş. Bunları söylemekle yetinmeyip, 1938 model Ford marka bir otomobilin arka koltuklarını söktürmüş. İçini ince ahşap işçiliğiyle donatarak Kızılay’a bağışlamış. Böylece Kızılay’ın ilk motorlu ambulansı ortaya çıkmış. ★★★ Tekin Bey bu aracı, diğer hurdalarla birlikte preslenip Makine Kimya Endüstrisi’ne gönderilmek üzereyken, bizim çekimler yaptığımız hurdalıkta buldu. Yurt dışındaki hurdacılardan eksik parçalarını topladı. Kaportasını ve ahşap aksamını -Vehbi Beyden kalan plan doğrultusunda- yenileterek, çalışır duruma getirdi. Ve bir gün araçla birlikte, Koç Holding’in İstanbul Nakkaştepe’deki merkezine gitti. Eşi Caroline Koç ile Kızılay’a büyük bağışlarda bulunan Mustafa Koç, dede yadigarı 1938 model Ford ambulansı çalışır durumda görünce, çok mutlu oldu. Kardeşi Ali Koç’un önerisiyle hemen Kızılay’a kan bağışı kampanyası başlattılar. İlk kanları kendilerinin verdiği kampanyaya, holding bünyesindeki kuruluşlarda çalışanların yanı sıra, bayiler de katıldılar. Mustafa ve Ali Koç ayrıca kan alma işlemlerinde kullanılmak üzere Kızılay’a iki minibüs ve bir otobüs bağışladılar... (Ambulans, halen Kızılay’ın Ankara’daki müzesinde sergileniyor.) Merhum Mustafa Koç kan bağışı yaparken. ★★★ Bir kitap hazırlığı için eski belgeleri karıştırırken Vehbi Bey’in bağışladığı Kızılay’ın ilk motorlu ambulansının, Nakkaştepe’de çekilmiş fotoğraflarını ve o kan kampanyasında ilk bağışı yapan Mustafa Koç’un Kızılay şapkalı fotoğraflarını buldum. O fotoğraflara bakarken ülkemizde keşke onlarca Koç ailesi olsa demekten kendimi alamadım. Bu vesileyle merhum Vehbi Bey’i ve genç yaşında kaybettiğimiz Mustafa Koç’u sevgi, saygı ve rahmetle andım.",https://www.sozcu.com.tr/kizilay-ve-koc-ailesi-wp7802907
Uğur Dündar,9 Eylül ve Fenerbahçe Atatürk Stadyumu...,09 Eylül 2023,"“Kışlamız gömülünce karanlığa, İneceğim sokağa pencereden. Bir saat içinde varırım dağa, Gel dağa çıkalım İzmirli Teğmen...” (Nâzım Hikmet) ★★★ Yazımızın kahramanı olan Teğmen Salih, küçük yaşta öksüz kalır. Sığındığı dayısı ona kötü davranınca, henüz 12 yaşında iken, kaçak bindiği trenle Balkanlar’dan İstanbul’a gelir. Bir rastlantı sonucu dönemin İstanbul Milli Eğitim Müdürü ile karşılaşınca kaderi değişir. Müdür, Salih’in kaydını Ankara İdadisi’ne, “leyli meccani” yani ‘’parasız yatılı’’ olarak yaptırır. Yine rastlantıya bakın ki, Salih’in sınıf arkadaşlarından biri, daha sonradan ünlü iş insanı olacak Vehbi Koç’tur! İdadi’yi (Liseyi) bitiren Salih, hayvanlara olan sevgisi nedeniyle Veteriner Fakültesi’nde okumaya başlar. Kısa süre sonra da askere alınır. Çünkü savaş patlamıştır. ★★★ Osmanlı’nın son günlerinde ülke parçalanırken yıldız takıp teğmenliğe terfi eden Salih de hayranı olduğu Mustafa Kemal Paşa’nın “Milli Mücadele”yi başlatan ateşi yakması üzerine, onun saflarına katılır. İnebolu’da direnişi örgütleyen subaylar arasında yer alır! O günlerde dört ünlü isim, Mustafa Kemal’in çağrısıyla İstanbul’dan kalkıp İnebolu’ya gelir. Bunlar ’Nâzım Hikmet, Vâlâ Nureddin, Yusuf Ziya ve Faruk Nafiz’dir!..’’ Nâzım orada; “İki arkadaş tuttuk dağlara giden yolu, Öyle yükselmişiz ki sahilde İnebolu, İnce sokaklarıyla ufaldıkça ufaldı, Minareler bir çizgi, camiler nokta kaldı...” Dizeleriyle başlayan “İnebolu’’ şiirini yazar... (O Nâzım ki; Kurtuluş Savaşı’nın içeriğini bilmenin, öğrenmenin edebiyatla olanaklı olduğunu “Kurtuluş Savaşı Destanı” şiiriyle, büyük yurtsever Attilâ İlhân da “Gazi Paşa” romanıyla anlatır.)  Teğmen Salih, tarihe şehit düşen subaylarımızın çokluğu nedeniyle “Subaylar Savaşı” olarak da geçen Sakarya Savaşı’nda yaralanır, kısa sürede iyileşir, yine cepheye koşar. Bir yıl kadar sonra başlayan “Büyük Taarruz”, Dumlupınar Zaferi ile devam eder ve Türk ordusu 450 kilometre boyunca düşmanı püskürterek 9 Eylül günü İzmir’i işgalden kurtarır. Vatanın istiklali kazanılmış, düşman arkasına bakmadan kaçmıştır... ★★★ Uşak’ta esir alınan Yunan Başkomutan Trikupis’ i yakalayıp Gazi Mustafa Kemal Paşa’nın huzuruna götürenlerden biri de Teğmen Salih’tir! Salih, 9 Eylül 1922’de “işgal edildiği gün kurtuluş ve kuruluş mücadelesini başlatan kent” ünvanlı güzel İzmir’e ilk giren birliklerin içinde olmanın eşsiz gururunu da yaşar! “Mustafa Kemal’in Askerleri”nden Teğmen Salih, İstiklal Madalyası ile de ödüllendirilir ve yasa çıkınca “Erce” soyadını alır. Uzun yıllar Anadolu’nun her yerinde görev yaptıktan sonra Albay rütbesiyle emekli olur. Bundan 40 yıl önce de hayata veda eder. ★★★ Seneler sonra torunu Firat Hinchal, dedesinden kalan belgeleri karıştırırken anı notlarını bulur. Sararmış iki yaprak ilgisini çeker, çünkü dedesi aynen şunları yazmıştır; “Cephedeyiz. Ara ara evlerimizden mektuplar dağıtılıyor. Eşlerimizden, ailelerimizden, okuma yazma bilen hanım az.  Çoğunlukla bilenlere yazdırılmış mektuplar. Mektubunu alan bir köşeye çekilip sessizce ağlıyor, mektup alamayanlar mahzun, öylece bakakalıyorlar. Yine böyle bir gün Eskişehirli Teğmen arkadaşlarımızdan Seyfi, ki yaşça bizden büyüktü!Gözleri yaşlı elinde eşinin mektubuyla yanımıza geldi.‘Arkadaşlar, size okumak istiyorum ‘ dedi. Şöyle yazmış muhterem eşi;‘Seyfi, üç çocuğun yüzüne hasret, anne bizim babamız öldü mü diyorlar, seni görseler tanıyamayacaklar... Daha fazlasını okuyamadı. Dönüp, “Çocuklarımın yüzünü ben de unuttum, bir daha görebilecek miyim, açıkçası ümidimi kaybettim artık” dedi. Yıllardır savaşmaktan yorulmuş, çoluğumuza çocuğumuza hasret kalmıştık, daha ne kadar kalacağımızı da bilmiyorduk. ★★★ 26 Ağustos’ta yoğun topçumuzun ilk ateşiyle alacakaranlıkta tel örgüleri atlaya atlaya, süngü döğüşü yapa yapa, ilk cepheleri yardığımızda hava aydınlanıyordu. Bir onbaşı geldi, sayım yapmış:  ‘Seyfi Teğmenim ve 12 er şehit düştüler komutanım’ dedi. Kahrolduk, içine doğmuştu sanki! O gündür bugündür yanarım Teğmenim Seyfi’ye yanarım!..” ★★★ Tesadüfe bakın ki güzel İzmir’in kurtuluşunu kutladığımız bugün, biz Fenerbahçeliler bir gururu daha yaşayacak ve Ülker Arena’daki Tüzük Tadili Kongremizde, üyelerimizin Başkanımız Ali Koç ve Yönetim Kuruluna vereceği yetkiyi kutlayacağız. Yönetim o yetkiyle, 29 Ekim günü, yani Cumhuriyetimizin 100. Yılını kutladığımız gün, stadyumumuzun adının ATATÜRK olması için gereken girişimleri yapacak. ATATÜRK adı, Cumhuriyetin Feneri, Fenerbahçe’mizin stadyumuna çok yakışacak... ★★★ Bu ülkeyi... Ay-Yıldız’ı... Gırtlağına kadar dolu dolu sevenler adına; Milli Mücadele’nin isimli isimsiz kahramanlarına, Mustafa Kemal’in askerlerine, Bütün şehitlerimize; Minnetle... Saygıyla... Rahmetle... (Atilla Köprülüoğlu kardeşimin değerli katkılarıyla-U.D.)",https://www.sozcu.com.tr/9-eylul-ve-fenerbahce-ataturk-stadyumu-wp7797299
Uğur Dündar,Yazlıklarından dönerken kedi ve köpeklerini terk edenlere!..,14 Eylül 2023,"Dün sabah, telefonum çaldı. Fenerbahçe Yüksek Divan Kurulu’ nda sekreter olarak görev yapan değerli kardeşim Nazra Özalp ağlayarak arıyordu.“Hayrola kardeşim ne oldu?” diye sordum... Hıçkırıklar arasında “Sizi veterinerden arıyorum, kedim ölüyor Uğur Bey...” diyebildi. Onu, yüreğindeki acının ne denli derin olduğunu çok iyi anlıyorum. Çünkü kısa bir süre önce biz de, önce kedi koronasına yakalanan kedimizi, sonra da 15 yaşındaki köpeğimizi kaybettik. Nazra’nın acısını paylaşmaya çalışırken gerilere, ta 1980 yılına gittim... ★★★ İstanbul, coşkulu bir baharın ardından ilkyaza koşuyor. TRT İstanbul Televizyonu’ndaki odamda birkaç dakikalığına çalışmayı bırakıp, erguvanlarla dolu Ortaköy sırtlarını, gün boyu neredeyse mavinin tüm tonlarıyla dans eden Boğaz’ı seyre dalıyorum. O sırada ünlü film yönetmeni, yazar, merhum Halit Refiğ geliyor. Sinemamızın büyük yönetmeni, o tarihte TRT için Kemal Tahir’in aynı adlı romanından uyarladığı “Yorgun Savaşçı’’ dizisini çekiyor. Tadına doyum olmayan sohbetine başlarken “ Dizinin çekimleri sırasında Gemlik’te çok ilginç bir olayla karşılaştım. Onu size mutlaka aktarmam gerekir’’ diyor ve anlatıyor: “ Gemlik’teki Askeri Veteriner Okulu Eğitim Merkezi’nin Komutanı Veteriner Albay Orhan Öncül, tanımanız gereken çok değerli bir kişi. Silahlı Kuvvetler’e, askeri amaçlarla kullanılmak üzere köpek yetiştiriyor ve eğitiyor. Kıbrıs Barış Harekatı’ndan önce bu görevi, halk arasında ‘Kurt’ tabir edilen Alman çoban köpekleri üstlenirmiş. Ancak harekât sonrası ambargo konulunca, Almanlar, köpekleri göndermekten vazgeçmişler. Orduda sıkıntı büyüyünce, Albay Öncül de, bizim sokak köpeği ya da ‘ Karabaş’ dediğimiz, hayvanları gözüne kestirmiş. Uzun bir çaba sonucunda da adeta bir mucizeyi gerçekleştirerek, Karabaş’ı eğitmeyi başarmış. Gidip bu mucizeyi görmenizi ve Türkiye’ye tanıtmanızı öneririm.” ★★★ Ülkemizin çok özel ve değerli aydınlarından biri olan sevgili Halit Ağabeyim bir konuyu önerir de ben durur muyum? Hemen gerekli izni alıp, çekim ekibiyle Gemlik’e doğru yola koyuluyoruz. Daha sonra General olan Veteriner Albay Orhan Öncül’ü tanıdıkça, onda hayvanlarla sevgiye dayalı büyüleyici bir iletişim kurma becerisi olduğunu anlıyoruz , (Bu müşfik kalpli canlısever, 1983’te yazdığı ‘Sadık Dostumuz Köpekler Ailesi’ adlı kitabını da köpeği Kontes’e ithaf etti.) Kameraman arkadaşlarım, Karabaşların gösterilerini görüntülerken, Öncül Albay da bu inanılmaz noktaya nasıl geldiklerini anlatıyor: Halit Refiğ’in söylediği gibi, Kıbrıs Harekatı sonrası ambargo ve döviz sıkıntısı başgösterince, Albay Öncül, Amerikalıların daha önce “eğitilemez’’ raporu verdikleri Karabaş’a yönelmek zorunda kalıyor. ★★★ Programı heyecanla tamamlayıp, tek kanallı TRT televizyonunda ekrana getiriyoruz. Sınır karakollarında devriye görevi yapan, iz süren, operasyonlarda kullanılan, mayın bulan Karabaşların (Kangal) öyküsünü milyonlarca seyirci, TRT’nin tek televizyon kanalından ilgiyle seyrediyor. Öyle ki, o geceye kadar sokaklarda kimsenin ilgisini çekmeyen, itilip kakılarak horlanan Karabaşlar, bir anda halkın sevgilisi oluyor.Ünleri kısa sürede yurt sınırlarını aşıp, dünyaya yayılıyor. (Bunun en çarpıcı örneğini Amerika’da yaşıyorum. Zira Körfez Savaşı sonrası Başkan George Bush’la Beyaz Saray’da gerçekleştirdiğim röportajı görüntüleyen Amerikan TV ekibi, bir gün once de Washington dolaylarındaki bir Türk çoban köpeği çiftliğinde çekim yaptıklarını ve becerilerine hayran kaldıklarını anlatıyor.) ★★★ Büyük yazar John Steinbeck, büyük ekonomik kriz sırasında, 50 dolar aylıkla orman bekçiliği yaptığı günlerinde dostlarına yazdığı mektupların birinde şöyle der: “Dün gece kendimi köpeklerin arasında otururken gördüm. Ah bir köpek alabilecek kadar param olsa! ..’’ ★★★ Ömrümüzden bir yaz daha geçti hiç anlamadan. Okulların açılmasıyla birlikte yazlıkçılar, evlerine döndüler. Bazıları geride anılarıyla birlikte, yaz başlarken beraberlerinde getirdikleri kedilerini ve köpeklerini de bıraktılar. Covid-19 nedeniyle koca bir kışı yazlığında geçirmiş biri olarak şunu rahatlıkla söyleyebilirim ki o hayvancıklar “Ha bugün, ha yarın gelirler” umuduyla, gelecek yaza kadar, yazlık evlerin çevresinde, hüzünlü bakışlarla sahiplerinin dönmesini bekleyecekler...",https://www.sozcu.com.tr/yazliklarindan-donerken-kedi-ve-kopeklerini-terk-edenlere-wp7801861
Uğur Dündar,Harika bir eseri takdimimdir!...,24 Eylül 2023,"Dün gece yazar Hasan Baran’ın ‘Esirliğim İstanbul’ romanını okurken, Nobel ödüllü Orhan Pamuk’un ilk romanının başına gelenleri hatırladım. Bilmeyenlere anlatayım; Orhan Pamuk’ un ilk eseri olan ‘Cevdet Bey ve Oğulları’ , ‘Milliyet Roman Ödülü’nü kazandığı halde, 4 yıl boyunca hiçbir yayınevi kitabı basmamış. Orhan Pamuk o kadar zorlanmış ki, küçük bir tayyare kiralayıp İstanbullulara “Ödül Kazanmış Romana Yayıncı Aranıyor!” yazılı küçük el ilanları attırmayı bile düşünmüş. Oysa ki Nobel Edebiyat Ödülü kazanarak dünyanın en iyi yazarları arasında gösterilen Orhan Pamuk’un yayınevi bulamayan bu ilk romanı, kendisi tanındıktan sonra en başarılı eserlerinden biri olarak tüm dünyada büyük beğeni gördü. ★★★ Demem o ki; bazı yazarlar çok iyi romanlara imza da atsalar, kendilerini ve eserlerini tanıtıp, okuyucuya ulaştırmakta çok güçlük çekiyorlar. İşte Yaşar Kemal’ in büyük övgüsünü kazanan, Selim İleri’nin deyimiyle “usta romancı” olan değerli kardeşim Hasan Baran da bu yazarlardan biri... ★★★ Rahat düşünebilmek ve yazarken özgün olabilmek uğruna eş-dost çevresinden, yani büyük şehirlerden yüzlerce kilometre uzakta, bir dağın tepesindeki ıssız bir yerde, kendisini doğaya ve Türk  Edebiyatı’na yeni eserler kazandırmaya adamış... 23 yılda yeni, orijinal ve kendini tekrar etmeyen 9 roman yazmış... ★★★ Issız adadaki Robinson gibi yaşarken, durmadan yazıp roman dünyasının içinde müthiş yolculuklar yapmış. Her romanında farklı bir yol denemiş ve başarılı olmuş. Zamandan ve mekândan soyutlandığı gibi, sadece geçmişle kalmamış, günceli de yakalamış. Benim bir çırpıda okuduğum “Esirliğim İstanbul” romanında yerinde bir insanlık ve Doğu-Batı uygarlık eleştirisi yapmış. Büyülü bir dil ve muazzam bir kurguyla, çok değerli bir tarihi romana imzasını atmış. “Esirliğim İstanbul” , alışılmış tarihi roman çizgileri ve ölçüleri dışında, çok ilginç bir roman. Yetim bir kız olan Samira’nın, Sultan I. Ahmet’in hareminde yaşadıklarını “Binbir Gece Masalları”ndaki Şehrazat gibi, fakat ondan çok farklı ve okuru hemen içine çeken bir tarzla anlatmış. Sonuçta ortaya, insanın defalarca okuma isteği duyacağı ve sayfalarının sokaklarında meraklı ve heyecanlı bir kâşif gibi dolaşma arzusu uyandıran bir edebiyat başyapıtı çıkmış. ★★★ 23 yıl bir dağın başına, ıssız bir yere çekilip kendini bu romanları yazmaya adamak, herkesin göze alabileceği, hatta düşünebileceği bir yaşam biçimi değil elbette. Anadolu’nun dağlarından gelen önemli bir ayak sesi Hasan Baran. Bu ayak sesiyle birlikte bir gün bakarsınız, yanında Steinbeck,  Dostoyevski ya da Gogol ile birlikte, kol kola çıkagelir hiç belli olmaz!.. “Esirliğim İstanbul” hiç abartısız, tüm dünyada milyonlarca satan, ‘Simyacı’ romanı gibi çeşitli dillere çevrilip ilgiyle okunacak ve klasikler arasına girebilecek değerde bir eser. Filmi çekilebilir, sürükleyici bir dizi haline getirilebilir. İşte bu harika romana yayınevi arayan Hasan Baran”ı yürekten kutluyorum...",https://www.sozcu.com.tr/harika-bir-eseri-takdimimdir-wp7810904
Uğur Dündar,Tarık Akan’ı anarken...,16 Eylül 2023,"16 Ocak 2016... İstanbul, Sarıyer... İlçe Belediye Başkanı Şükrü Genç, Nazım Hikmet Kültür ve Sanat Vakfı Başkanı Rutkay Aziz, Tarık Akan, Müjdat Gezen, Nazım Hikmet’in manevi kızı Anna Stepanova ve sanatseverler, yaşadığı baskılar nedeniyle 1951 yılının Haziran ayında memleketten ayrıldığı Tarabya rıhtımında Nazım Hikmet için bir araya geldiler. ★★★ Rutkay Aziz’den sonra, Vakfın Başkan Vekili Tarık Akan söz alacaktı. Ama tam konuşmaya başlarken, hastalığının habercisi olan bir öksürük nöbetine tutuldu. Müjdat Gezen, Karadeniz’den kopup, insanı ısırırcasına esen buz gibi rüzgardan koruyabilmek için onu minibüsüne çağırdı. “ Tarık’cığım burada biraz ısın, ben konuşmamı kısa tutarım, eğer öksürüğün kesilir ve kendini iyi hissedersen, sen de konuşursun” dedi. O ısrarla konuşmak istiyor fakat öksürük nöbeti bitmek bilmiyordu. Müjdat’ın aklı ondaydı. Sadece “Benim Nazım’la tanışıklığım eski yıllara dayanır. Uzun yıllar önce bu sahilden küçük bir motorla Karadeniz’e açılmış ve gitmiş. Ama bugün görüyorum ki gitmemiş, burada” diyebildi. Tarık o gün ilk kez, Nazım Hikmet için konuşamadı... ★★★ Hastalığı teşhis edilince, kanserle savaşta moralin önemini bilen Müjdat, hemen bir proje üretti. Kadıköy’de, Taş Mektep ile Müjdat Gezen Sanat Merkezi’ni (MSM) aynı çatı altında bir araya getireceklerdi. Ama kime gittilerse destek bulamadılar!.. Böylece Tarık’ı hayata bağlayacak, onun mücadele azmine güç katacak proje gerçekleşemedi. ★★★ Hastanede yattığını öğrendiğimde yurt dışındaydım. Telefonla arayıp “Kardeş, birkaç gün sonra dönüyorum, seninle ikimizin de ortak mekanı olan Yeşilköy’deki Yüksel Balık Lokantası’nda buluşup, geçmiş günleri yad edeceğiz” dedim. Güldü “Tamam, bekliyorum kardeş” dedi. Maalesef bu, son konuşmamız oldu... ★★★ Bugün her 16 Eylül’de olduğu gibi Yüksel’ deki masası yine çiçeklerle donatılacak ve servise kapalı tutulacak... Bugün ayrıca Bakırköy’ün ünlü Taş Mektep ’inde de anma töreni yapılacak. Öğrenciler, öğretmenler, veliler ve dostları, okulun kurucusu Tarık Akan’ı, vefatının 7. yılında sevgi, özlem, minnet ve rahmetle anacaklar. ★★★ Hatırlayacaksınız, 1933 yılından itibaren ilk ve ortaokullarda  okutulan “Öğrenci Andı”, 2013 yılında kaldırılmıştı. Büyük pişmanlıklarla sonlanan ‘Çözüm Süreci ’nde PKK terör örgütü lideri Abdullah Öcalan, bunun ırkçı bir ‘And’ olduğunu öne sürerek kaldırılmasını istemiş, AKP iktidarı da ‘ yetmez ama evet’ çi yandaş liberallerin yoğun desteğiyle öneriyi hemen kabul etmişti. Ancak ‘And’sız yeni uygulama Taş Mektep’te okuyan öğrencilerin ve velilerin büyük tepkisine neden olmuştu. Atatürk ilke ve devrimleriyle Cumhuriyet’e yürekten bağlı bireyler olarak yetişen öğrenciler, okul yönetimine yazılı başvuruda bulunarak yeni bir ‘And’ istediklerini belirtmişlerdi. Israrlar karşısında harekete geçen okulun kurucusu Tarık Akan  da  Büyük Şair Ataol Behramoğlu’ ndan, bunu yazmasını rica etmişti. O da şu dizelerden oluşan ‘Andı’, okula armağan etmişti: ★★★ Türkiye yurdumuz,Türkiye sevincimiz,Türkiye umudumuz,Sen dünümüz, bugünümüz,Sen yarınımızsın.Ey büyük Atatürk,Sen aydınlığımızsın.Seni yaşatmak ülkümüzdür,Andımız doğruluk, dürüstlüktür.Uğraşımız eşitlik, adalet, özgürlüktür.İlkemiz yurtta barış, dünyada barıştır,Eşitlik, adalet ve özgürlüktür. ★★★  Öğrencilerin yeni ‘Andı’ okudukları ilk gün, okulun kurucusu da bahçedeydi. Çocuklarının yurt ve Atatürk sevgisi temelinde eşitlik, özgürlük ve adalet kavramlarıyla bezenmiş marşı hep bir ağızdan coşkuyla söylemeleri karşısında çok duygulanmış, gözlerinden süzülen yaşları öğrencilerine göstermemek  için hemen odasına koşmuştu. Tüm birikimini yatırdığı, yaşatmak ve kaliteli eğitim verebilmek için gece gündüz uğraştığı okulun çocukları dururlar mı? Bir koşuda odasına doluşmuşlardı. Artık hepsi ağlıyor ve bir ağızdan ‘Andı’ söylüyorlardı... ★★★ Eğer büyük aktör, Mustafa Kemal’in askeri, Cumhuriyet sevdalısı, milyonların sevgilisi Tarık Akan yaşıyor olsaydı, Taş Mektep’in başarıdan başarıya koşan öğrenci ve öğretmenleriyle bir kez daha gurur duyacaktı. Rahat uyu sevgili arkadaşım. Emanetin emin ellerde. Taş Mektep ailesi ve dostların seni hiç unutmayacak ve unutturmayacaklar...",https://www.sozcu.com.tr/tarik-akani-anarken-wp7803945
Uğur Dündar,Getirin ulan şu benzin bidonunu!..,03 Eylül 2023,"İktidarın aldığı bir kararla, bundan böyle ev sahibi-kiracı ihtilaflarında mahkemeden önce arabulucular devreye girecek. 1 Eylül tarihinden itibaren başlayan bu uygulamada, uzlaşı sağlanamaması halinde ihtilaf mahkemeye taşınacak. Özeti bu olan yeni gelişmeyle ilgili ayrıntıları okurken, yıllar önce yaşadığım çarpıcı bir mülk sahibi- kiracı çatışmasını hatırladım. Anlatayım: ★★★ Yıl 2006... Vaktiyle sahibi olduğumuz bir arsayı satıp, İstanbul’da, aylık geliri 3 bin lira olan küçük bir dükkan aldık. Tapu işlemlerini yapmadan önce belediyeyi arayıp, o işyerinde herhangi bir imar sorunu ya da kaçak yapılaşma bulunup bulunmadığını sordum. “Temiz” dediler. Bunun üzerine mal sahibine “Kiracınız olan kebapçı bu 3 bin lirayı her ay muntazaman öder mi?” sorusunu yönelttim. “Hiç sektirmeden öder” deyince, işlemleri yaptık. ★★★ Aybaşı yaklaşırken kebapçıyı arayarak banka hesap numaramı verdim ve “Parayı bu hesaba yatırın” diye rica ettim. Aybaşı gelince, hatta üzerinden birkaç gün de geçince, bankaya 3 bin liranın yatıp yatmadığını sordum. “Hiç sektirmez” denilen kebapçı kirasını henüz yatırmamıştı!... Birkaç gün daha bekledikten sonra yine banka şubesini aradığımda bizim kiranın hala yatırılmadığını öğrendim. Bunun üzerine kebapçıyı arayıp kirasını neden yatırmadığını sordum. “Ağabey zahmet olmazsa buraya kadar geliver, hem kebabımı yersin, hem de konuşuruz” deyince, işyerine gittim. Selamlaştıktan sonra “ Otur ağabey, sana anlatacaklarım var” dedi. Ve başladı dökülmeye; “Bak ağabey!” dedi. “Anlaşılan sen bu işlerin çaylağısın!.. Şimdi ben, her biri 1.500 liralık 12 tane senet imzalayıp sana vereceğim. Aybaşlarında geri kalan 1.500 lirayı da bankaya yatıracağım. Sen her ayın senedini bana gönderdiğinde onu yırtıp, 1.500 lirayı getiren kişiye elden vereceğim...Böylece sen de ben de daha az vergi ödeyeceğiz!..” Kebapçının sözünü kestim. “Hayır, bu öneriyi kabul edemem. Siz her ay 3 bin lirayı tam olarak bankaya yatıracaksınız, ben de yıl sonunda toplam 36 bin lirayı bulacak matrah üzerinden gelir vergimi kuruşu kuruşuna ödeyeceğim...” dedim. Kebapçı birden çılgına döndü. Garsonlara seslenerek “Getirin ulan şu benzin bidonunu! Kendimi yakayım da bu zalim adam burada çalışan 15 kişinin ekmeğiyle oynamanın ne demek olduğunu görsün!..” O avazı çıktığı kadar bağırırken dükkandan ayrıldım ve orayı satın almamda aracılık eden emlakçıyı aradım. “Kardeşim bu dükkanı aldığım fiyata derhal satıyorum!..” Kısa bir süre içinde de satıp kurtuldum. Yani dürüst vergi mükellefi olduğunuzda daha önce aklınıza hiç gelmeyecek böylesine ihtilaflar da yaşayabiliyorsunuz... Bu satırları yazarken bile kebapçının “Getirin ulan şu benzin bidonunu!..” diye bağırışı kulaklarımda çınlıyor!..",https://www.sozcu.com.tr/getirin-ulan-su-benzin-bidonunu-wp7791225
Uğur Dündar,Şehit kulüp başkanı ve futbolcu Arif Bey!..,27 Eylül 2023,"“Zayıf , uzun boylu, küçük yüzlü idi. Kendisine mahsus ciddi, hatta biraz da içli ve mahzun bakışları vardı. Aile ve spor terbiyesi fevkalade idi. Mert bir arkadaş, samimi bir dosttu. Maçlarda fırtına gibi sert oyununa rağmen kasten bir kimseyi incitmezdi. O yılmadan, kesilmeden, büyük bir fedakarlıkla, canla başla, çırpına didişe, kan ter içinde oyun oynar. Koşar, ileri gider, geri gider, sıçrar, şut çeker, demarke olur. Degajman yapar, çalım yapar, dripling yapar, kafa vurur, omuz vurur, lakin oyun oynardı...” ★★★ Yakın arkadaşı Bedri Gürsoy ’un anlatımıyla portresini çizmeye çalıştığım sporcu ve mühendis Arif Bey ’ i (Emirzade) bugün Şehit Arif Bey olarak anmamıza neden olan acı olay 15 Haziran 1919 Pazar günü yaşandı. Bağdat Demiryolu Projesi’nde yer alan Ulukışla-Niğde-Kayseri hattının güzergahında keşif yapmak için Ereğli’den Bor’a hareket eden teknik heyet, o gün Tahtaköprü mevkiinde saldırıya uğradı. Mühendis Arif Bey, göğsüne isabet eden kurşunla şehit olurken, iki jandarma eri de yaralandı. Şehit Arif Bey ★★★ Konya Valiliğince yapılan soruşturma derinleştirilince Arif Bey’i şehit eden katillerin Ulukışlalı İsmail ile arkadaşları Hacı Yahya ve Çayhan Köyü’nden Kara Mustafa olduğu belirlendi. Katillerden Ulukışlalı İsmail, “önceden beri haydutluğu ile bilinen, çeteci” biriydi!.. ★★★ Mühendisliğinin yanı sıra, futbol oynadığı kulübüne şampiyonluklar kazandıran sporcular arasında yer alan Arif Bey’in şehit olduğu haberi İstanbul’da duyulduğunda spor camiası büyük bir matem havasına girdi. Kulüp binasında yapılan tören, onun tüm spor camiasınca çok sevilen bir değer olduğunu gösteriyordu. Spor Alemi Dergisi’nin 6 Kasım 1919 tarihli sayısında bu anma töreninde sadece takım arkadaşlarının değil, İstanbul’da spor yapan herkesin bir araya geldiği duyuruluyordu. Çünkü o, 1911-12 döneminde kulübünün başkanlığını da yapmış, örnek bir sporcuydu. ★★★ Değerli okurlarım, Yazımın buraya kadar olan bölümünde Şehit Arif Bey’in hangi kulübün sporcusu ve başkanı olduğunu yazmadım. Çünkü vatanın ağır düşman saldırılarına uğradığı Balkan, Çanakkale ve I. Dünya Savaşları ile Milli Mücadele yıllarında, ülkedeki tüm kulüplerimiz, çok sayıda şehitler verdiler. Bu gerçeği paylaştıktan sonra şimdi açıklayabilirim: Başkan-futbolcu Arif Bey’in şehadetinin ardından, onun 128 kez formasını giydiği Fenerbahçe futbol takımı, 21 Kasım 1919 tarihinde Anadoluhisarı İdman Yurdu ile oynadığı ve 11-1 kazandığı maça bile isteye 10 kişi ile çıktı. Onun anısına, saha kenarına, orta çizginin hizasına boş bir koltuk konuldu. Oyuncular böylece şehit olan arkadaşlarının yerinin asla doldurulmayacağını göstermiş oldu. ★★★ Cumhuriyetimizin 100. yılını kutlamaya hazırlandığımız şu günlerde bağımsız devletimizin yurttaşları olmuşsak, şu denizlere bizim diye bakıyor, bu kutsal topraklarda ana bağrının sıcaklığını duyuyorsak, hür nefesler alıyorsak, nemiz varsa, her şeyimizi o şehitlere borçluyuz... Bu vesile ile Gazi Mustafa Kemal Atatürk başta olmak üzere canlarını vatan topraklarına siper eden aziz şehitlerimizin tümünü saygı, minnet ve rahmetle anıyorum. Mekanları cennet olsun... (Yararlanılan kaynak: Barış Kenaroğlu, fenerbahcetarihi.org)",https://www.sozcu.com.tr/sehit-kulup-baskani-ve-futbolcu-arif-bey-wp7813487
Uğur Dündar,Korku filminden beter!..,28 Eylül 2023,"Muhammet Sağ adlı kişi, Antalya’daki firmasıyla inşaat malzemeleri alım satımı, inşaat işleri ve mermer-fayans ihracatı yaparken 2021 yılında biriyle tanışıyor. Firmasının 17 yıllık geçmişinde devletine mükellefiyetini eksiksiz yerine getiren, vergi, prim vs. borcu bulunmayan Muhammet Sağ’a bu şahıs, Ankara’da faaliyet gösteren Elmacı Market zincirine ortak olmasını öneriyor. İnşaatçı olarak yeni açılacak market şubelerinin satışa hazır hale getirilmesini sağlayabileceğini düşünen Muhammet Sağ da işyerini Ankara’ya taşıyor. GİMAT’ta, Elmacı Market’ in merkezinin bulunduğu plazaya giderek şirketin ortakları olduğunu söyleyen Serdar Sertçelik ve banka müdürü iken görevinden ayrılıp Elmacı Market’in finans işlerini yürüten Koray Özdöl ile tanışıyor. Ancak bu kişilerin ortaklık için resmi işlemleri savsaklamaları üzerine, durumdan kuşkulanmaya ve araştırmaya başlıyor. Ticaret Sicili Gazetesi’ne baktığında Elmacı Marketler zincirinin gerçek sahibi olarak Serdar Sertçelik ve Koray Özdöl yerine, daha önce adını hiç duymadığı paravan bir kişinin göründüğünü belirliyor. Tuzağa düşürülme endişesiyle onları arayıp ulaştığı bu bilgiyi paylaşıyor. Kendisine “ Gereken evrakları ve çek defterini getir, sözleşme yapacağız ” denilince, yine o plazaya gidiyor. Ancak bu kez korku filmlerinden farksız bir süreç başlıyor. ★★★ İddiasına göre kendisini orada yine Serdar Sertçelik ve Koray Özdöl karşılıyor. Ancak içeri girdikten kısa bir süre sonra tartışma başlıyor ve Koray Özdöl silahını Muhammet Sağ’ın kafasına dayıyor. Ölüm tehdidiyle telefonunu gasp ediyor, ardından çek defterine çok sayıda çek yazdırıyor. Cep telefonu üzerinden bu çeklere faktöring için onay da veriyor. Ayrıca sahibi olduğu 2021 model 2 adet Wolkswagen Passat araca el koyuyorlar. (Mağdurun iddiasına göre bu çeklerin 2’si hariç, geri kalanları korkudan ödüyor.) Neye uğradığını şaşıran Muhammet Sağ, canını kurtarabilmek için istedikleri her şeyi yapmaya söz veriyor. Ayhan Bora Kaplan’ın adını telaffuz etmeye başlayan Özdöl ve Sertçelik, “Sakın bizi şikayet etme, bunlar canından değerli değil. Ayrıca kendi canını düşünmüyorsan eşini ve iki çocuğunu düşün” diyorlar. ★★★ Büyük korkuya kapılan Sağ, serbest kalınca  Antalya’ya dönüyor ve İl Emniyet Müdürlüğü’ne başvuruyor. Oradaki polisler olay yerinin Ankara olduğunu söyleyip, Ankara Emniyet Müdürlüğü’ne gitmesi gerektiğini belirtiyorlar. O da avukatı aracılığıyla Ünal M., Koray Özdöl, Serdar Sertçelik ve soy isimlerini bilmediği Uğur ve Selman adlarındaki kişiler hakkında, Ankara Cumhuriyet Başsavcılığı’na iletilmek üzere, Antalya Cumhuriyet Başsavcılığı’na suç duyurusunda bulunuyor. Gerekçe olarak da; “yağma, suç işlemek amacıyla örgüt kurma, kişiyi hürriyetinden yoksun kılma” iddiaları gösteriliyor. ★★★ Aradaki bazı yaşanmışlıkları atlıyorum. Şimdi sıkı durun! Antalya Emniyeti’nin önerisiyle şikayette bulunmak için geldiği Ankara Emniyet Müdürlüğü özel otoparkında kendisini kim karşılıyor biliyor musunuz?Ayhan Bora Kaplan ve adamları!...Kaşla göz arasında Serdar Sertçelik silahını karnına dayıyor ve Muhammet Sağ’ı aracının bagajına sokuyor. (Araçlar da karekodlu kartlar var. Bunlar gösterilerek çevirmelere takılmadan geçiliyor.) Girdiği bagajdan uzun namlulu silahlar alınıp diğer arabalara aktarıldıktan sonra bagaj kapatılıyor ve bilemediği bir yere götürülüyor. Gidilen yerde Serdar Sertçelik küfürler ederek, tekme tokat döverek “Hani şikayetçi olmayacaktın. Senin kafana sıkıp bir yere atarız... Dediklerimizi yapacaksın. Bize umumi vekaletname vereceksin” diyor. Bu arada balkonda oyun oynayan çocuğunun görüntüsünü izlettirerek “Anladık kendini düşünmüyorsun, bari onları düşün” diyor. Mağdur korkusundan yemin billah ederek her istenileni yapmaya söz veriyor ve yine canını zor kurtarıyor. Artık o kadar korkuyor ki yurt dışına kaçmaktan başka çare görmüyor. Birkaç ülke değiştirdikten sonra Avusturya’yanın başkenti Viyana’ya geçiyor . Burada e-devlet üzerinden CİMER’ e şikayette bulunuyor. Cimer kendisini Fransa’ya, Marsilya Başkonsolosluğu’na yönlendiriyor. O da gidiyor. Marsilya’da görüştüğü iki konsolosluk yetkilisi ilgi gösterip “Mutlaka Türkiye’ye dönmeli ve hakkını aramaya devam etmelisin. Türkiye bir hukuk devleti...” diyorlar. O da dönüyor!.. ★★★ Yine sıkı durun!.. Antalya Havalimanı’nda pasaport kontrolünden geçip, telefonunu açar açmaz kim arıyor biliyor musunuz? Ayhan Bora Kaplan!..“Hani bizi e-devlete şikayet etmeyecektin...” diye başladığı konuşmasında yine tehditler savuruyor. Can güvenliğinin hiç kalmadığını düşünen mağdur, ihracatçı olması nedeniyle birçok ülkenin vizesini taşıyan pasaportuyla yine kapağı yurt dışına atıyor. Bu kez soluğu Almanya’da alıyor ve iltica başvurusunda bulunuyor. ★★★ Ali Yerlikaya’nın İçişleri Bakanı olmasından ve Ankara Emniyet Müdürlüğü’ne Engin Dinç’in getirilmesinden sonra, Ayhan Bora Kaplan ve adamlarına yönelik operasyondan cesaret alarak şikayetini yeniliyor. Emniyet de iddialarının üzerine gidiyor. Bir kez daha sıkı durun! Araştırmada 2021 yılında Antalya Cumhuriyet Başsavcılığı üzerinden Ankara Cumhuriyet Başsavcılığı’na yaptığı suç duyurusunun, işleme bile konulmadan sümen altı edildiği ortaya çıkıyor! Bu arada Antalya’da yaşayan eşi, 3 gün önce çocuğunu okula bırakıp evine döndüğü sırada, yanına yaklaşan biri tarafından “Eşine söyle çok konuşuyor. Konuşmayı kessin. Eğer devam ederse senin ve çocukların için iyi olmaz” denilerek tehdit edildiğini öne sürüp, polise şikayette bulunuyor. ★★★ Yazıyı kaleme alırken, sorumlu gazetecilik anlayışım gereği Ayhan Bora Kaplan’ın avukatlığını üstlenen Doç. Dr. Sinan Kocaoğlu’ nu arayıp bu iddialara verecek cevapları olup olmadığını sordum. Kocaoğlu, Muhammet sağ adını ilk kez duyduğunu ve müvekkilinin tutuklandığı dosyada bu ismin yer almadığını söyledi. Masumiyet karinesine duyduğum saygı gereği, yazımda adı geçenlerin haklarındaki iddialara karşı verecekleri yanıtları da köşemde okurlarımla paylaşacağım. Bakalım Ayhan Bora Kaplan operasyonunda bundan sonra neler yaşanacak?..",https://www.sozcu.com.tr/korku-filminden-beter-wp7814533
Uğur Dündar,Kanlı salıncak!..,20 Ekim 2023,"Dünyanın dört bir yanındaki vicdan sahibi insanlar, Gazze’de yaşanan acımasızlığa isyan ediyor. Kimi ülkesinde protesto eylemleri düzenliyor, kimiyse haykırışını sosyal medya üzerinden duyurmaya çalışıyor. İsrail’in ruh ikizi Amerika Birleşik Devletleri’nde bile Yahudiler, Kongre’yi basıp derhal ateşkes ilan edilmesini istiyorlar.ABD Başkanı Joe Biden ise İsrail’in hastane katliamı yaptığı gecenin sabahında binlerce mil öteden Tel-Aviv’e gelip, gelecekte savaş suçundan yargılanacağı besbelli olan Başbakan Netanyahu ile kucaklaşıyor ve onu kutluyor (!..) İkili görüşmenin ardından da kendisini Birleşmiş Milletler yerine koyup hükmünü veriyor: “Gördüğüm kadarıyla hastane saldırısını İsrail değil, diğer “ekip” yapmış!..”Hastanede yüzlerce masum sivil ve çocuğun ölümlerine neden olan tarafları “ekip” olarak görme saçmalığını, tüm dünyada vicdanları kanayan insanlar tüyleri ürpererek izliyor. ★★★ Onlardan biri de değerli okurum, yazar ve anne Türkan Şanverdi Avcı. Duygularını satırlara dökerken bakın neler yazıyor: “ Akıl almaz derecede acı, acımasız, vicdansız, vahşi, kanlı bir dünyada ‘insan’ olan aldığı nefesten utanıyor. Ne savaşın onuru kaldı ne de insanın merhameti. Öyle çoklar, öyle gözleri dönmüş ki sanırsın bir savaş oyunundalar ve karşılarındaki geçmeleri gereken bir seviyeden ibaret. Can değil, masum değil, yaşlı değil, kadın değil, çocuk değil, bebek değil... Önümde bir kanlı salıncak fotoğrafı duruyor... Gazze’de bombalanan hastanenin bahçesinde çekilmiş. Üzerindeki barut izlerinin kokusu genzime, çığlıklar kulağıma doluyor sanki. Dün orada bir çocuk vardı; korkunç bir cehennemin ortasında, yine de çocukluğunu yaşamaya çalışıyordu. Sırtını arkaya yaslamış, ayaklarını gökyüzüne uzatmış, tıpkı uçacakmış gibi... Korkuyla da olsa minicik bir gülümseme yüzünde... Belki kalbinde bir umut yarına dair, belki olanı biteni anlamayacak kadar küçük ve yanında sıra bekleyen bir başka çocuğa hınzırca bir bakış sadece. Bu sabah o çocuk orada değil, ardında ise bir kanlı salıncak... ★★★ İnsan denen yaratığın kötülüğünün sonu ve sınırları yok. Hiroşima’da da karanlık ve kanlıydı gözleri, Halepçe’de de Bosna’da da Cezayir’de de Kıbrıs’ta da Almanya’da da Kongo’da da... Onlar ardında hep boş salıncaklar bıraktılar. Ve renksiz gözyaşları... Çünkü rengi yoktur gözyaşının... Her dilde, her dinde, her ırkta aynıdır... En çok da masumların gözyaşlarıyla ıslanıyor bu dünya... Savaşın, terörün, zulmün gerekçesine kimse inandıramaz beni. Koca koca devletlerin, koca koca insanların, koca koca makamlarında yaptıkları açıklamalar umurumda bile değil. O boş, o kanlı salıncaklardır yüreğimdeki isyan ve kederin nedeni...Ve sesini duyuramamış renksiz, masum milyonlarca gözyaşı...”",https://www.sozcu.com.tr/kanli-salincak-wp7835374
Uğur Dündar,Ak baldırdan ve sarı altından uzak dur!..,04 Ekim 2023,"“Belediye Başkanı seçildikten hemen sonra, bomboş olan bütçeye rağmen kişisel çabalarımla aylardır verilmeyen personel maaşlarını ödedim. ■ Sürekli göç alan ve çarpık kentleşmenin olduğu bu kentte imar planı uygulamalarını başlattım. Kamulaştırmaları yaptım. Kanun dışı yapıları ve SİT uygulamasına aykırı ne varsa yıktım. ■ Yollar açtım, trafiği düzenlemeye çalıştım. ■ Elektrik santralleri kurdum. ■ İçme suyu ve kanalizasyon gibi altyapıyı projelendirdim.■ Altın Portakal Film Festivali ’nde sansür sorunu ile karşılaştım. Sadece filmlere değil, sanatçıya ve sanata, hatta duvar resimlerine dahi uygulanan sansürleri aştım!.. ★★★ Bunları yaparken yazılara konu olan meclis çoğunluğu sorunuyla karşı karşıya kaldım. Başlangıçta 36 üyeli meclisin 18’i CHP’liydi. Sonraları 15’e düştü. Salt çoğunluğu kaybetmeme rağmen işleri yürütmeye çalıştım. Bu durumda çareyi meclis toplantılarını ve ihalelerin verilişini o günün en iyi iletişim kanalı olarak gördüğümüz belediye hoparlöründen canlı yayınlamakta buldum. Halk, ilk kez şeffaf belediyecilikle tanıştı ve kulaklarıyla tanıklık etti . Bu hamlelerim nedeniyle ölüm tehditleri aldım. Evim silahlı saldırıya uğradı, kahveme siyanür konuldu, üzerime araba sürüldü, CHP binasına bomba bırakıldı!.. Birkaç kez ölümle burun buruna gelmiş olmam beni yıldırmadı. Lara’dan Yeni Liman’a kadar olan kıyı bandını doğal sit alanı ilan ettim ve halka açtım. Halkın malını hak sahibi halka teslim ettim. Toplantıların halka açık olması beni güçlü kıldığı gibi, sorunların çözülmesinde tek yol oldu. ★★★ Güney Antalya Turizm Gelişim Projesi’ ndeki sorunlarımızı yine şeffaf belediyecilik anlayışı ile çözmeye çalıştık. Kentin güçlü ve ileri gelenlerine ait, yıkılması gereken 200 kadar yapıyı, o dönemde de başarılı ve cesur TV haberciliği yapan Uğur Dündar  aracılığı ile ifşa ettik, sesimizi bütün ülke duydu, böylece kıyılardaki yapılar yıkıldı!.. ★★★ Ben siyasete, hocam Tahsin Bekir Balta ’nın “Bu ülkeye borçlusunuz, siyasete atılmalı ve bu borcu ödemelisiniz” sözleri ile adım atıp, 1969 yılında İsmet İnönü’nün CHP’sinde en genç il başkanı olduğumda Paşa’nın bana vermiş olduğu “Ak baldırdan ve sarı altından uzak dur”  nasihati ile devam ettim!..” ★★★ Bu sözlerin sahibi, 1973-80 yılları arasında Antalya Belediye Başkanlığı yapmış olan Selahattin Tonguç. Kendisi gerek dürüst ve cesur kişiliği, gerekse Antalyalılara sunduğu  unutulmaz hizmetler nedeniyle hemşerilerince “efsane başkan” olarak anılıyor. Yerel yönetim seçimleri yaklaşırken belediye başkan adaylığını düşünenler, onu bir rol model olarak benimseyip izinde gitmeliler. Şeffaf ve hesap verebilir olmalılar. Seçilmeleri halinde ise bunu, kendilerini yetiştiren bu güzel ülkeye borç ödeme fırsatı olarak görüp, ak baldırdan ve sarı altından uzak durmalılar. Duramayanların sonlarını ibretle hatırlamalılar!.. UĞUR DÜNDAR’IN ÇAĞRISI : Fenerbahçe Spor Kulübü Başkanı Sayın Ali Y. Koç’ u, bu akşam saat 21.00’den itibaren, Sözcü Televizyonu’ndaki “Özel Röportaj” programında konuk ediyorum. Çok önemli konuların ele alınacağı bu programı kaçırmamanızı diliyorum.",https://www.sozcu.com.tr/ak-baldirdan-ve-sari-altindan-uzak-dur-wp7820098
Uğur Dündar,"Tek kanallı, siyah beyaz televizyon yayınlarının ilk yılları!..",21 Ekim 2023,"“Bugün yaşları 70 ya da üzerinde olan Ankaralıların büyük çoğunluğu anımsayacaktır, 31 Ocak 1968 tarihini. O soğuk kış gecesinin Kızılay’ını... Işıl ışıl bir Kızılay ve birkaç mağazanın vitrini önünde öbek öbek Ankaralı toplanmışlar, vitrin içerisindeki beyaz camda, devamlılık spikeri Nuran Emren’ in görüntüsünü seyrediyorlar: ‘Sayın seyirciler, burası deneme yayını yapan Ankara Televizyonu...’ Haftada 3 gece, bu anonsla toplanan seyirciler, 6-7 saat süren yayını nefeslerini tutarak izlerlerdi... ★★★ O gün ilk deneme yayınına başlayan TRT Televizyonu denebilir ki, hiçbir ülkede görülmeyen bir ilgi ile karşılanmıştı. Hareketli görüntüyü evin içine kadar getiren bu elektronik aracın toplumumuz tarafından, çeşitli yollarla bilinmesinde, kuşkusuz, Batı’da 30 yıldır izleniyor olmasının da büyük rolü vardı. Ama hiçbir ülkede bu kadar hazır bir ortam bulamamıştı televizyon yayıncılığı... ★★★ TRT’nin ilk deneme televizyon yayınından bugüne 55 yıl geçti . İnsan yaşantısında önemli bir yaş dönümü bu. Ama unutulmamalı ki, Batı’dan 30 yıl geç geldiği düşünüldüğünde, bu konudaki olgulardan teknik ve program olarak geniş ölçüde yararlanma olanağı elde etmesi, denemelerden esinlenmiş olması, TRT’nin televizyon yayınlarını kurumsal yaşın çok daha ötelerine götürüyordu. Haftanın 3 günü, 6-7 saat yayın yapan kadroya baktığımızda, 40’ı programcı, toplam 250 kişi, Mithatpaşa Caddesi’nde, yan yana 3 apartmanın bodrum katlarının birleştirilmesinden oluşan tek bir stüdyo, 5kW gücünde bir anten, sadece Ankara içine yayını yapabiliyor. Program Müdürlüğü’nün yayınlarda yer alacak yapımları şöyle: Folklor dizisi. Bale programları dizisi. Klasik Batı Müziği programları. Türk Müziği programları. Ankara’daki meşhurlar. Meşhurlarla Baş Başa... ★★★ Genel Müdür Adnan Öztrak, Televizyon Müdürü Mahmut Tali Öngören, Haber Müdürü Doğan Kasaroğlu. 1969 yılında televizyon deneme yayınları artan bir ilgiyle izleniyor. Yayın yine haftada 3 gün, programların hemen hepsi yerli yapım. Göze çarpan yabancı kaynaklı tek dizi başrollerini Robert Beatty, John Howlett ve Richard Bebb’in paylaştıkları İngiliz yapımı polisiye “999’u Çevirin.” Seslendiren ünlü Can Akbel. O günlerden geriye kalan üç beş duyurunun yanı sıra Ankara Televizyonu Müdürü Mahmut Tali Öngören , kurum içi çatışmalardan, teknik ile program arasında hâlâ bir uyum sağlanamadığından söz ediyor. ★★★ Bir yıl sonra, 1970’de ilk Genel Müdür-Yönetim Kurulu çatışmasına tanık olunuyor. Genel Müdür Adnan Öztrak, Yönetim Kurulu Üyeleri; Emil Galip Sandalcı, Muammer Sun, Prof. Hıfzı Timur, Emin Hekimgil, Sunuhi Cav, Prof. Sinan Sinanoğlu ile Prof. Uğur Alacakaptan. Karşılıklı suçlamalar ve bildiriler havada uçuşuyor... 1971’de Yönetim Kurulu çatışmalarının gölgesinde kalan yayında belirgin bir derlenip, toparlanma göze çarpıyor. Televizyon artık yaşamımızın bir parçası olmuştur. Güncel olaylar açık oturumlarda tartışılıyor. Örsan Öymen ve Zeki Sözer yönetimindeki açık oturumlar izleyicinin ilgisini çekiyor. ★★★ Ne var ki 12 Mart’taki askeri müdahale, bir çırpıda TRT’nin düzenini ve programlarını da değiştiriveriyor. Genel Müdürlüğe General Musa Öğün getiriliyor. Televizyon Daire Başkanlığına Güntekin Orkut, Haberler Dairesine Doğan Kasaroğlu ... 1972’de yayın haftada dört güne çıkıyor, TRT televizyonu dış kaynaklı dizi programlarına açılma dönemine giriyor. Sirk Dünyası, Bedava Dünya Seyahati, Shirley’in Dünyası gibi diziler yayınlanıyor. Ve “Kaçak ” la “Teletiryakilik ”e adım atılıyor. Kültür ve eğitim programlarında gözle görülür bir azalma, buna karşın BBC kaynaklı belgesellere doğru bir yönelme... Uğur Dündar televizyonun ilk yıldızı olarak, hazırladığı programlarla beğeni kazanıyor. 1973 yılı program ve içerik açısından bir önceki yıldan pek farklı değil. “Kaçak” kaçmadık yer bırakmaksızın ekrandaki yerini koruyor. “Kaçak” la birlikte izleyicinin büyük bir çoğunluğu komiserden kaçma yollarını arıyor. Varsa, yoksa “Kaçak!..” ★★★ 1974’de İsmail Cem İpekçi Genel Müdürlüğe getiriliyor . Yayın haftada 7 güne çıkıyor. Hafta Sonu ve Telepazar gibi tatil günü programlarıyla, izleyici artık tatil günleri de artık ekran başında. Yerli yapımlara ağırlık veriliyor ve “Sinekli Bakkal” , “Yaşar ne Yaşar ne Yaşamaz”, “Aşk-ı Memnu” gibi yerli yapımlar ekrana gelmeye başlıyor. 1975 yılında İsmail Cem görevden alınıyor yerine Nevzat Yalçıntaş geliyor . Yayın açısından herhangi bir değişiklik yok. Yerli yapım olarak Turgut Özakman’ın “Sarıpınar 1914 ”ü yabancı dizi olarak Amerikalı aktör Peter Falk’ un canlandırdığı “Komiser Kolombo ” dikkat çekiyor. İsmail Cem’in Danıştay kararıyla görevine iade edilmesi üzerine Nevzat Yalçıntaş istifa ediyor ve kamuoyunda genel müdür tartışması sürüyor. ★★★ 1976’da Genel Müdürlüğe, uzmanlık alanı “tavukçuluk” olan Ziraat Mühendisi Şaban Karataş atanıyor. Bu dönemde, televizyon için için kaynıyor. Çalışanlar pasif direnişin yanı sıra genel müdürün alınması için imza kampanyası başlatıyorlar ve 528 imzalı dilekçeyi Selim Esen ve Esen Ünür Kavaklıdere Postanesi’nden Cumhurbaşkanı Fahri Korutürk’e iletiyorlar. Yerli yapım oranı en alt düzeyde, yabancı kaynaklı dizilere ağırlık veriliyor. “Küçük Ev”, “Polis Dosyası”, “Kadın Polis”, “İhtiyar Delikanlı” dizilerden sadece birkaçı. Yerli yapım olarak “ Kaynanalar” ilgi çekiyor. 1976 yılının ortalarında, bir dönem gerilerde kalıyordu. Geride kalan bu dönem bir anayasal kuruluş olan TRT’nin Danıştay kararlarına, dolayısıyla Anayasa’ya aykırı bir dönem olma talihsizliğini taşıyordu. ★★★ Şaban Karataş görevden alınarak yerine Cengiz Taşer atanırken yeni bir anlayış da uygulamaya konuldu. O güne kadar TRT’nin başına hep dışarıdan kişiler getirilmiş ve bu siyasal kuşkulara, tartışmalara yol açmıştı. TRT’nin, kendi içinden yetişen ve en üst düzeylere gelen öz elemanlarını değerlendirmek gibi iyi niyetli bir düşüncenin tohumları böylece atılmıştı. Ama, atılan bu ilk tohumun amaçlananı verdiği söylenemezdi. Taşer, içinden gelmiş olmasına karşın, en kritik dönemde kurumu partizan yönetime bırakarak, anayasal yansızlık ve objektiflik çizgisinden uzaklaştırılmasına neden olmuştu. İlk tohumun verdiği zarar bu kadarla kalmamış, yeni dönemde iktidar liderlerine ayrıcalıklar tanınmış, dil devrimine çağdışı bir yaklaşımla karşı çıkılmış, halka mal olmuş sözcükler emirlerle yasaklanmıştı. ★★★ TRT’nin başlangıcından itibaren adı hep bilinen Doğan Kasaroğlu, Cengiz Taşer’den sonra Genel Müdür oluyor. TV yayınlarında, yerli yapım oranı hızla düşerken yabancı diziler ön plana çıkıyor ve 1980 bir “Dallas” yılı oluyor. Programları yerli yapımlarla doldurmak hem çok zor hem de çok pahalıydı ve tüm demokratik ülkelerde yabancı yapımlara geniş yer verildiği de bir gerçekti. Üstelik Amerikalılar, Japonlar ve İngilizler, televizyon yapımları konusunda büyük aşamalar kaydetmişlerdi. Çeşitli biçimlerde eleştirilen Dallas’ın içerik açısından olduğu kadar son derece ustaca yapımı, dramatik unsurların başarı ile kullanılması seyirciyi ekranın başına kilitlemeyi başarıyor. Burada belirtmek gerekir ki, önceki dönemlerde TRT televizyonu hiçbir zaman yeterli teknik ve parasal olanaklara sahip olmasa da İngiliz televizyonu BBC’nin ardından gelebilecek gelişmeler göstermişti. İşin ilginç yanı çok başarılı bir çizgiye ulaşan Türkiye’nin televizyonu birden, özellikle yerli yapımlar konusunda oldukça ileri bir duruma gelmişti. Ve TRT televizyonunun sürekli başarı çizgisini sürdürdüğü dublajdaki beceri ve ustalığı övünülecek düzeydeydi . Pek çok gelişmiş ülkenin Türk televizyonundaki dublaj ustalığına ulaşmadığı da bir gerçekti. Kaldı ki, kimi ülkelerin televizyon filmlerinin altında yazılı çeviriler verdiği düşünüldüğünde TRT’nin dublajdaki başarısı yadsınamazdı. ★★★ TRT’nin ilk 13 yıl yayınlarına şöyle bir bakıldığında, ülke gerçeğinde teknik olanaklar açısından büyük bir ilerleme içerisinde olduğu göze çarpıyor. Artık yayın 31 Ocak 1968’de olduğu gibi sadece Ankara’ya değil, tüm ülkeye yayılmıştır. Stüdyo imkanları genişlemiştir, elde belki de yeterinden fazla eleman vardır. Yayınlanan programlar açısından ise bir arpa boyu bile öteye gidilemediği görülür. Özellikle eğitim, kültür ve çocuk yayınlarında yerli yapımlar yok denecek kadar azdır.” ★★★ Değerli okurlarım, TRT Televizyonu’nun tek kanaldan siyah-beyaz yayın yaptığı ilk 13 yılını kurumun emektarlarından kadim dostum Selim Esen’le birlikte, yaşamayanlar için anlatmaya çalıştık. Sonrasını, yani bugüne kadar olan bölümü zaten biliyorsunuz. Ben, Selim, Neslihan Gence, Mehtap Uyguner ve Işık Selen, 1970 yılında, ayda 75 sterlin aldığımız CENTO-TRT bursuyla İngiltere’nin ünlü yayın kuruluşu BBC’ye, “Televizyonda Yapım Yönetim” kursuna gönderildik. Yaklaşık 8 ay süren bu kursta edindiğimiz bilgiler meslek hayatımızın geleceğini şekillendirmede ve başarılarımızda çok yararlı oldu. Pansiyon ve oda arkadaşım Selim’in de hiç unutamayacağım desteklerini gördüm. ★★★ Atatürk’ün Cumhuriyeti gençlere emanet ederek, Kurtuluş Savaşı’nın iki önemli tarihini ulusal bayram olarak armağan ettiği Türkiye’de bugün 100 yılı geride bıraktık. Bu süreçte, devlet radyo ve televizyonunun gençlere ve gençliğe yönelik programlara yeterince yer vermeyişini anlamak ve anlatmak olası değil. Bir de TRT’nin Cumhuriyet’in 100. yıl etkinliklerine olan ilgisizliğini!..",https://www.sozcu.com.tr/tek-kanalli-siyah-beyaz-televizyon-yayinlarinin-ilk-yillari-wp7836600
Uğur Dündar,Atatürk’ün Orta Doğu’ya bakış açısını hatırlamanın tam zamanıdır!..,14 Ekim 2023,"Ülkemizde çok sık kullanılmasa da Orta Doğu’da yaygın olarak kullanılmaktadır. İslam mitolojisinde ’’İblis’’ adıyla anılan şeytanın, cennetten kovulduğunda Şam şehrine geldiği rivayet edilir. Hikayelere göre her türlü kötülüğün kaynağı olan Şeytan, özellikle Şam tüccarlarının hırsları, haksız kazançları ve entrikaları için kullanılır. Bu nedenle şehir şüpheli faaliyetlerin mekanıdır. Oysa “Şam Şeytanı”, bir şehirden çok tüm bölgenin tutkunudur.Ve bu şeytan, dün olduğu gibi bugün de Orta Doğu’nun tamamındadır. ★★★ Mustafa Kemal, bölgeye ilk olarak 1905 yılında, henüz 24 yaşında genç bir yüzbaşı iken gider. Şehir, Orta Çağ koşullarındadır. İslam’ın Arap yüzü, Anadolu’nun Türk gelenekleriyle harmanlanmış anlayışıyla örtüşmemektedir. İk i nci Şam görevi, 12 yıl sonra mirliva (tuğgeneral) rütbesiyle gerçekleşir. O süreçte Osmanlı, cehalet ve yönetim zafiyeti nedeniyle çökmektedir. İmparatorluk parçalanırken ordu da bitap vaziyettedir... ★★★ Türk karşıtlığı, Arap-İngiliz ortaklığıyla kotarılan entrikalarla doruğa çıkmıştır. İslam kardeşliğinin ve yüzlerce yıllık birlikte yaşanmışlığın artık hiçbir önemi yoktur. Canları pahasına kutsal yerlerin korunmasını sağlayan Osmanlı askerleri arkalarından vurulmakta, açlığa, susuzluğa ve işkenceye uğratılmaktadır. Sözüm ona İslam’ın savunucuları, Hıristiyan İngilizlerle ve casuslarıyla kol koladır . (Meraklı okurlarım bu köşede 16 Ekim 2019’da yayımladığım “Araplar bizi neden sattı diyenler, bu tüfeğe iyi baksınlar” başlıklı yazımı okuyabilirler. U.D.) İngilizler; Musul’u, Bahreyn’i ve Basra’yı işgal ederken, Türk’ün öz yurdu olan Anadolu da başta yine İngilizler olmak üzere emperyalistlerin saldırısına uğrayacaktır. ★★★ Bu koşullarda Mustafa Kemal’in tek düşüncesi vardır; Orta Doğu bataklığı Türk’e vatan olamaz! Savunulması gereken yer, anavatan Anadolu’dur.Hattı müdafaa yoktur, sathı müdafaa vardır.Ve o satıh, sonsuza kadar Anadolu’dur... ★★★ Dün bölgede “Şam Şeytanları”nın başını İngilizler çekiyordu. Öyle ki, Arap’tan daha çok Müslüman(mış) gibiydiler. Ulus bilincinden yoksun Araplar, İngiliz’in altınlarını Osmanlı’nın şefkatine tercih etmişlerdi. ★★★ Günümüzde küresel güç rekabetinin bir yansıması olan “vekâlet savaşları”, işte bu coğrafyada süregelmektedir. Dün İngiliz vardı, bugün; Amerika ve Rusya var. Nisan 2003’de Bağdat’ın uydurulmuş nedenlerle ABD tarafından işgali hafızalarımızdadır. Dün bölgedeki enerji kaynağı İngilizlerin iştahını kabartıyordu, bugün Amerika ve Rusya’nın... Dün İsrail yoktu, bugün vadedilmiş (!) topraklar yetmiyor kendilerine!.. Velhasıl bugün dünyanın da bizim de işimiz çok daha zor. ★★★ Biz Türkler, Gazi Mustafa Kemal Atatürk’ten beri, ulusların kaderlerini tayin hakkına inanırız. Ancak ulusal boyutlarda bir tehlike söz konusu ise tehlikeye yakın bir konumda oluruz/olmalıyız. Yakınında olmanın, içinde olmak anlamına gelmediğini bilecek kadar deneyime sahip bir ulusuz! Ancak... Coğrafyamızdaki haritaların yeniden şekillenmesini hedefleyen Büyük Ortadoğu Projesi’nin (BOP) ülkemizi de ilgilendirdiğini, güncel durumu kesinlikle böyle okumamız gerektiğini bilmek durumundayız. Coğrafya ve tarih bizi zorlarken, güçlü bir dış politikanın, güçlü bir içyapıyı (özellikle milyonlarca sığınmacı dikkate alınarak) gerektirdiğini de unutmamalıyız. Bugüne kadar Türkleşmiş Arap hiç görmedik. İnşallah tersini de görmeyiz. Yazıma esin kaynağı olan değerli okurum Kemal Yalnız’ a teşekkür ederken, son sözümüz Atatürk’ün en yakınındaki kişilerden, büyük yazar Falih Rıfkı Atay’ dan olsun: ’’Floransa ne kadar bizden değilse, Kudüs de o kadar bizden değildir’’",https://www.sozcu.com.tr/ataturkun-orta-doguya-bakis-acisini-hatirlamanin-tam-zamanidir-wp7829731
Uğur Dündar,Uçurtmanın ipini bırakınca!..,15 Ekim 2023,"Yazdan kalma esintili hava, limonata tadındaydı. Dede torununa “ Gel bu güzel havadan yararlanıp deniz kıyısına gidelim ve sana aldığım uçurtmayı uçuralım...” dedi. Evleri sahile uzak değildi. Birkaç sokak yürüyüp kumsala vardılar. Yaşlı adam rengarenk uçurtmayı havalandırdıktan sonra ipin ucunu, heyecanla gökyüzüne bakan çocuğa verdi. Bir süre sonra çocuk; “Büyükbaba, uçurtma sanki daha da yükseklere çıkmak istiyor, ama ip ona engel oluyor” deyince, büyükbaba gülümsedi: “Öyle mi düşünüyorsun? Hadi gel ipi keselim ve ne olacağını birlikte görelim!..” Sonra cebinden küçük bir çakı çıkardı, ipi kesti ve uçurtmanın yükselişini seyre daldılar. ★★★ Uçurtma yukarılara tırmandı, tırmandı ama bir süre sonra yalpalamaya, kendi etrafında dönmeye başladı ve bir anda, sanki kanatları kırılmış bir kuş gibi hızla denize düşerek dalgaların arasında kayboldu. Çocuğun üzüldüğünü gören yaşlı adam, yüzünü avuçları içine aldı, gözlerinin içine bakarak yumuşacık bir ses tonuyla şunları söyledi: “Yavrum,İnsan-yaşam ilişkisi de çoğu kez böyledir. İnsanoğlu tıpkı uçurtma gibi havalanır ve belli bir yüksekliğe ulaştığında, başarısına katkısı olan bazı şeyleri, daha da yükselmesini engelleyen ağır yükler olarak görmeye başlar. Örneğin her gün gitmek zorunda olduğu işinin, orada kendisine omuz verip önünü açan çalışma arkadaşlarıyla meslek büyüklerinin, içinde doğduğu ve yetiştiği değerlerin, hatta çıkar beklemeksizin iyiliğini gördüğü kimi dostlarının, onun gözünde bu ipten farkları kalmaz!.. Bu yanlış ve zehirli düşüncenin tutsağı olanlar bir anda bu ipleri koparıverirler ama sonuçta çoğu, işte böyle düşüp çakılırlar!.. ★★★ Unutma yavrum, Olduğun yerde kalabilmek yükselmekten çok daha zordur!.. Ve yükseldiğin yerde kalabilmek için mutlaka vazgeçmeyeceğin değerlerin olmalıdır. Bunların başında da “dürüstlük ” ve “güven” gelir. Erdemlerimiz bizleri bulunduğumuz yükseklikte tutar, hatta daha da yükselmemizi sağlarlar. Eğer bizi biz yapan değerlerden koparsak, aynen bu uçurtma gibi çakılırız!.. Ben yaşamım boyunca ipi kopmuş sayısız ‘uçurtmayı’ düşerken izledim!..” ★★★ Ne diyor Thomas Jefferson: “Bilgelik kitabının önsözünde dürüstlük yer alır...” Hiçbir uçurtmanın ipinin kopmaması ve çakılmaması dileğiyle...",https://www.sozcu.com.tr/ucurtmanin-ipini-birakinca-wp7830442
Uğur Dündar,Atatürk’ün son Cumhuriyet Bayramı!..,27 Ekim 2023,"“Paşamın vefatından on gün önce, sağlık durumu iyice kötüleşmişti. Zar zor hareket ediyordu. Yaşamından umudu kesilmişti. Oysa Büyük Atatürk, o günkü Cumhuriyet kutlamalarına katılmayı çok istemişti. Hatta hipodromdaki kutlamalarda locasına yorulmadan çıkabilmesi için bir asansör bile yapılmıştı. ★★★ Vapur dolusu askeri lise öğrencisi ilk kez Cumhuriyet Bayramı kutlamalarına katılamayacak olan Atalarını görmek istemişti. Ellerinde bayraklar ve çiçeklerle İstiklal Marşı’nı söyleyerek Dolmabahçe Sarayı’na yaklaşıyorlardı. Gür sesleriyle “Atamızı görmek istiyoruz!” diye haykırıyorlardı. Sesleri duyan Büyük Atatürk heyecanlandı, doğruldu yatağında. Atamın bir yanında ben, diğer yanında manevi kızı Sabiha Gökçen duruyorduk.“Görüyor musunuz?” dedi. “Gençlerimin sesi... Duydunuz mu, beni istiyorlar...” “Evet, paşam! Bir vapur dolusu genç... Hepsi askeri lise öğrencisi... Cumhuriyet Bayramı törenlerinden dönüyor olmalılar...” dedim. Aziz Atatürk, zor işitilen kısık bir sesle: “Çocuklarım...Benim çocuklarım...” diye mırıldandı. ★★★ O sırada içeri Doktor Neşet Ömer ve Yaveri Salih Bozok girdi. Atatürk çocuk gibi heyecanlıydı; “Duyuyor musunuz?” diye sordu. Salih Bozok “Evet, Paşam, duyuyoruz” diye karşılık verdi. “Onlar, Cumhuriyeti emanet ettiğim gençlerimiz,” dedi Atatürk. İyice doğruldu yatağından. Nöbet odasında Kılıç Ali, pencereyi açmış, gençlere; “Gidin! Uzaklaşın!” diye bağırıyordu. “Çocuklarımı görmek istiyorum...” dedi, Büyük Atatürk. “Çocuklarımı görmek istiyorum. Buraya kadar gelmişler, hiç değilse onlara el sallamalıyım. Beni pencereye götürün!” emrini verdi. Doktor Neşet Ömer ; “Fakat Paşam...” diyerek karşı çıkmaya yeltendi. Büyük Atatürk “ Nedir fakat?” diyerek susturdu onu. Hemen pencere önüne bir koltuk koydum. Giyinmesine yardım edip koltuğa oturttuk. Aziz Atatürk hastalıktan eser yokmuş gibi gülümseyerek el salladı öğrencilere. Onu gören gençler yeri göğü inletti. Denize atlayıp yüzmeye çalışanlar bile oldu. “Büyük Atatürk...Yaşa, varol...” diye haykırdılar. ★★★ O sırada aklıma Paşamın 20 Mart 1923’te yaptığı konuşma geldi. “... Gençlerimiz ve aydınlarımız ne için yürüdüklerini ve ne yapacaklarını evvela kendi dimağlarında iyice kararlaştırmalı, onları halk tarafından kabule, hazma (sindirmeye) yarar bir hale getirmeli, bunları ancak ondan sonra ortaya atmalıdır.... Ben çok ümitliyim ki, gençlerimiz bunu yapacak derecede yetişkindir. Biliyorum ki, ihtiyarlar gibi gençlerimizin de tecrübeleri vardır. Zira, milletimizin yakın senelere ait gördüğü elemli dersler, yakın senelerin en yüklü hadiselerle dolu oluşu, devrimizin gençleri eski devrin ihtiyarları kadar, belki onlardan daha fazla vakaların şahidi, dolayısıyla gençlerimizi ihtiyarlar kadar tecrübe sahibi yaptı!..” ★★★ Ulu Önder gençlere el sallarken kolu giderek ağırlaştı ve yanına düştü. “Yoruldum...” dedi sadece. ‘Yoruldum’ sözünü kısık bir sesle, dilini güçlükle oynatarak söyleyebilmişti. Denizden yansıyan güneşin aydınlattığı odada, paşamın üzerine eğildim, onun hemen hemen donmuş dudaklarına bakıyordum. Büyük Atatürk’ün, “ Cumhuriyet’i gençlere emanet ediyorum. Onları gördüğüm için mutluyum,” derken yumduğu gözlerinden ip gibi yaşlar süzülüyordu...” (Değerli yazar Hasan Baran kardeşimin ‘Atatürk’ün Fotoğrafına Bakarken’ kitabından...)",https://www.sozcu.com.tr/ataturkun-son-cumhuriyet-bayrami-wp7842806
Uğur Dündar,Kilit isim Serdar Sertçelik gözaltına alındı!,08 Ekim 2023,"(Korku Filminden Beter-3) “Uğur Bey, Eşim, Serdar Sertçelik tarafından dolandırıldı. Kendisi fazlasıyla geri ödeme vaadiyle çok sayıda kişiden 1-2 milyon lira borç alıp dolandırdı. Bu saadet zincirine para kaptıranlar arasında sadece bizim yakın çevremizden 3 kişi var. Eşimden de 2 milyon lira aldı ve geri vermedi. Eşim, sizin geçenlerde sözünü ettiğiniz Antalyalı iş insanı Muhammet Sağ gibi korktu ve bir şey yapamadı. İşin kötü yanı, o zaman evli olduğu dizi oyuncusu kadınla paraları Dubai’de lüks oteller ve teknelerde yedi. İstanbul Zekeriyaköy’de kocaman bir villada oturuyorlardı.   Ben dolandırılmayı içime sindiremediğim için sosyal mecralardan sağa sola yazmaya başlayınca Serdar eşimi arattırdı. Eğer sesimi kesmezsem çocuğumu kaçırmakla tehdit etti ve “Başınıza gelecekler sokaktaki bir-iki adamıma bakar!” dedi. Eşim ürküp beni uyardı: “Uğraşma, başımıza iş almayalım ” dedi. Ama ben sesimi kesmedim, yorumlarıma devam ettim. Bir sabah B.Ş. isimli kişinin tehdit ve hakaret dolu İnstagram mesajlarıyla uyandım . O şahıs, susmazsam başıma çok kötü şeyler geleceğini söylüyordu. Ben de kendisini dava ettim. Basında Serdar’ın oyuncu eşiyle ayrıldıklarına dair haberler çıktı. Ben bunun paraları kaçırmak için danışıklı bir boşanma olduğunu düşünüyorum. Serdar sıkışınca Karadağ’a kaçtı. Orada 5 odalı butik bir otel ve restoran açtı. Tutunamayınca oradan da ayrıldı...” ★★★ Okuduğunuz iddialar, adı bende saklı olan bir Serdar Sertçelik mağduruna ait. Köşemizin okurları, Serdar Sertçelik isminden “Korku Filminden Beter” başlıklı iki yazımla haberdar oldular. Kısaca özetlersem; Hatırlayacağınız gibi; Antalya’da inşaat malzemesi alım satımı, ihracatı ve inşaat işleri yapan Muhammet Sağ isimli iş insanı, 2021 yılında Elmacı Marketler zincirine ortak olmak için geldiği Ankara’da, kendilerini Elmacı Market’in ortakları olarak tanıtan Serdar Sertçelik ile Koray Özdöl tarafından tuzağa düşürülerek kafasına silah dayandığını ve çekler imzalamak zorunda bırakıldığını iddia etmişti. Sağ yaşadıklarını anlatırken devreye daha sonra Ayhan Bora Kaplan’ın girdiğini, bu kişileri şikayet etmek için geldiği Ankara Emniyet Müdürlüğü özel otoparkında Ayhan Bora Kaplan ve Serdar Sertçelik tarafından silah zoruyla Kaplan’ın aracının bagajına sokulup kaçırıldığını öne sürmüştü. Ölüm tehditleriyle imzaladığı çeklerin yanı sıra 2021 model iki otomobiline de çöküldüğünü iddia eden Sağ, daha önce devlete tek kuruş vergi ve prim borcu olmamasına rağmen tuzağa düşürüldükten sonra her şeyini kaybettiğini, canını kurtarabilmek için de Almanya’ya iltica talebinde bulunduğunu belirtmişti. ★★★ Ayhan Bora Kaplan ve Koray Özdöl’ün avukatları, şikayetçi Sağ’ın iddialarının doğru olmadığını söylemişlerdi. Ancak önceki akşam çok önemli bir gelişme yaşandı. Ayhan Bora Kaplan dosyasını soruşturan Ankara Emniyet Müdürlüğü Organize Suçlarla Mücadele Şubesi ekipleri, Kuzey Kıbrıs’tan Ankara’ya dönen Serdar Sertçelik’i, Esenboğa Havalimanı’nda gözaltına aldılar. Ayhan Bora Kaplan soruşturmasında kilit isimlerden biri olan Sertçelik, bakalım nasıl bir ifade verecek?..",https://www.sozcu.com.tr/kilit-isim-serdar-sertcelik-gozaltina-alindi-wp7823901
Uğur Dündar,Büyük Ortadoğu projesi neyi hedefliyor?,18 Ekim 2023,"1997-2000 yılları arasında NATO Avrupa Yüksek Müttefik Kuvvetleri Komutanlığı (Brüksel) yapan ABD” li Orgeneral Wesley Clark anlatıyor: “11 Eylül 2001’de ABD’ye düzenlenen terör saldırısından yaklaşık 10 gün sonra, ABD Savunma Bakanlığı’nı (Pentagon) ziyaret ettim Savunma Bakanı ve yardımcısı ile görüştükten sonra aşağı kata indim. Komutanlardan biri beni çağırdı ... ‘Karar verdik Irak’la savaşa gireceğiz’ dedi. Tarih 20 Eylül gibiydi... “Irak’la mı savaş giriyoruz? Saddam ile El-Kaide arasında bir bağlantı mı buldular?’ diye sordum. “Hayır, hayır bu konuda bir gelişme yok. Sadece Irak’la savaşmaya karar verdiler...” dedi. Birkaç hafta sonra tekrar onu görmeye gittim. O sırada Afganistan’ı bombalıyorduk. “Hâlâ Irak’la savaşa girecek miyiz’ diye sordum. ‘Sorma, ondan da beter’ dedi. Uzanıp çekmecesinden bir belge aldı ve Savunma Bakanı’nın ofisini kastederek, ‘Bunu üst kattan aldım. Irak’tan başlayarak operasyonu Suriye, Lübnan, Libya, Somali, Sudan ve son olarak İran’la bitireceğiz’ dedi. Yedi ülkeyi beş yılda nasıl ortadan kaldıracağımızı anlatan çok gizli notu tekrar çekmecesine koydu!..” ★★★ SÖZCÜ’ de yazmaya başladığım 2012 yılından bu yana, yani 11 yıldır, periyodik olarak emekli Büyükelçi Şükrü Elekdağ ile dış politika söyleşileri yapıyorum. Zaman içinde tüm öngörüleri doğru çıkan değerli diplomat, sık sık şu uyarılarda bulundu: “Büyük Ortadoğu Projesi, (BOP) İsrail’in güvenliği için hayata geçirilmiştir . Irak bu nedenle işgal edildi. Zira proje, bölgedeki haritaları değiştirmeyi ve İsrail topraklarını büyütmeyi amaçlamaktadır. İktidarın Suriye politikası yanlıştır. ABD Suriye’de, Fırat’ın doğusundaki coğrafyada PKK/PYD/YPG’den oluşan garnizon devlet kurmaktadır. Türkiye için beka sorunu olan bu devlet gelecekte, Suriye”nin güneydoğusundaki sulak toprakları işgal eden İsrail’e komşu yapılacaktır. Garnizon devlet, coğrafyamızda ABD ve İsrail’in çıkarlarıyla Büyük Kürdistan hayallerine hizmet edecek ve İsrail’i koruyan jandarma gücü olacaktır. Bu oyunu bozmanın yolu, bir an önce Beşar Esad yönetimiyle iş birliği yapmaktır.BOP’un nihai hedefi İran’dır. Bugün olmazsa bile yarın mutlaka İran’a saldırılacaktır...” ★★★ Korkunç senaryoyu hâlâ anlamayanlara İsrail’in eski Başbakanı Ehud Olmert’ in şu sözlerini hatırlatalım: “Suriye’yi iç savaşa soktuk. Çünkü Esad, bizimle olma teklifimizi reddetti. Bunun üzerine Suriye’deki tüm terör örgütleri Esad’a karşı kuruldu. Ama bazı ülkeler -komik bir şekilde- bunun bir özgürlük mücadelesi olduğuna inandılar!..” ★★★ Yazımızı, Türkiye’nin son İsrail-Hamas krizinde izlediği serinkanlı ve sorunu doğru teşhis eden politikayı sürdürmesini yararlı gördüğümüzü belirterek noktalayalım...",https://www.sozcu.com.tr/buyuk-ortadogu-projesi-neyi-hedefliyor-wp7833188
Uğur Dündar,İyilik bulaşıcıdır!..,01 Ekim 2023,"İstanbul’da ’da bir kız öğrenci yurdu önü...… Baba kızını yurda bırakırken kız babasına: “Hiç olmazsa 10 lira versen!.. 10 liracığın da yok mu baba?” diye yalvarıyor. Baba eziliyor. Birkaç kez yutkunduktan sonra; “Vallahi de yok, billahi de yok kızım!” diyor. Dokunsan ağlayacakmış izlenimini veren kız, boynu bükük yurda girerken, konuşmayı duyan bir esnaf hemen babaya 100 TL uzatıyor ve “Çabuk” diyor, “Onu geri çağır ve arka cebimde kalmış, al bu parayı, de!..” Adamın gözleri daha bir doluyor. Önce “Yok, alamam!” diyor, ama esnaf üsteleyince teşekkür ediyor ve kızını çağırıp veriyor parayı... Biraz önce ağlamaklı olan kız, bu kez gülücükler saçarak yurda giriyor...… ★★★ Olaya tanık olan başka bir esnaf (karşıdaki lokantacı) yurdun danışmasına girip “Son giren öğrencinizi çağırır mısınız?” diye soruyor, çağırıyorlar. Kıza “Evladım, ne zaman acıkırsan gel, yemeğin benden. Ne zaman harçlıksız kalırsan gel, harçlığın da benden” diyor. Kızın mahcubiyetten yüzü kızarıyor. “Peki amca, gelmeye çalışırım. Sağolun… ” deyip gidiyor. ★★★ Yurttan ayrılan esnaf yolda gördüğü bir arkadaşına, ortak tanıdıkları olan bir yardım kuruluşunun yetkilisine nasıl ulaşabileceklerini soruyor ve az önceki olayı anlatıyor. Bu kez o, kızı çağırtıyor. Kız gelince “ Şu şu evrakları çıkart, sana her ay 500 TL burs veriyoruz. 10 ay boyunca alacaksın...” derken gözleri kızın ayakkabılarına takılıyor. ”Bunlar çok eskimiş!..” 500 lira çıkarıp kıza uzatıyor; “Şunu ilk taksit olarak al, ihtiyaçların vardır senin...” Kızın suratı mahcubiyetten kıpkırmızı kesiliyor. “Siz hangi vakıftansınız?” diye soruyor. “ Biz kimseye bağlı değiliz, Allah rızası için bütün bunlar. Ama tek bir şartım var; mezun olup para kazanmaya başladığında sen de bir ihtiyaç sahibi çocuğa burs vereceksin. Tamam mı?..” -Peki, bunu nasıl kontrol edeceksiniz? “Onu senin vicdanın kontrol edecek!..” Ve bursu verip ayrılıyor. Arkadaşına kahve içmeye gittiğinde anlatıyor: “Yarım saat sonra kızı caddede gördüm, elinde bir ayakkabı poşeti, yüzünde kocaman bir gülümseme vardı. O an ne kadar mutlu olduğumu bilemezsin!..” ★★★ Geçmiş yıllarda yaşanan bu olayı özellikle pazar gününe sakladım. Hem içinizi ısıtır, hem de iyiliğin bulaşıcı olmasından etkilenip, belki siz de bir öğrenciye burs verirsiniz diye düşündüm...… (Not: Vefa Lisesi öğrencilerine verdiğimiz burslar ayda 1.600 TL’ye çıktı. U.D.)",https://www.sozcu.com.tr/iyilik-bulasicidir-2-wp7817159
Uğur Dündar,"İster inan, ister inanma!..",07 Ekim 2023,"“Şimdi size eski adı Okmeydanı Eğitim ve Araştırma Hastanesi olan, yeni adıyla Prof. Dr.Cemil Taşçıoğlu Şehir Hastanesi’ nde başıma gelen ve muhtemelen diğer hastalara da yaşatılan rezaleti anlatacağım: Malum; kamusal sağlık hizmeti, doktorlar üzerinden ‘giderlerse gitsinler’ sistemine dönüştürüldüğü için, hastanelerimizde randevu bulmak çok zor. Aylarca randevu kovaladıktan sonra nihayet bir ay önce, Prof. Dr. Veli Mihmanlı’ dan randevumu alabildim. Ancak tabii ki profesöre değil, asistan ekibine görünebildim!.. ★★★ Profesörün yerine bakan doktor, ameliyat olmam gerektiğini söyledi . Ameliyat sırası alabilmek için gün boyu uğraştıktan sonra, işlem sırasında kullanılan makinenin bozulduğu ve sıranın biriktiği yanıtını aldım. “Ne zaman ameliyat olacağım? ” diye sorduğumda, şöyle denildi: “Yığılma var. Bir ay da olabilir, bir yıl da!.. Biz sizi arayacağız!..” Neyse, geçen cumartesi günü arandım. Pazartesi muayene olacağımı, salı günü de ameliyat edileceğimi söylediler. (Siz zorlayıp sormadıkça, kimin muayene edeceği ve hastaneye yatıp yatmayacağınız hakkında bilgi almanız mümkün değil!..) ★★★ Dün sabah saatlerinde hastaneye yattım ve birer saat aralıklarla iki farklı doktor tarafından muayene edildim. İlk doktor, bir ay önce muayenemi yapan asistan doktordan farklı olarak, konulan teşhisi doğrulamadı ! Yoğunluktan dolayı olsa gerek, ben kendi sorunlarımı anlatmak istediğimde ise kendimi dinletemedim, derdimi söyleyemedim. Daha doğrusu konuşmama, anlatmama müsaade edilmedi. ‘Ameliyatta bakılır işte’ yanıtını aldım. (Bu arada o şaşaalı Şehir Hastanelerinde hasta mahremiyeti kesinlikle yok! Muayeneler yapılırken kapı açık bırakılıyor, siz daha odadan çıkmadan içeri başka hastalar sokuluyor!..) ★★★ Sabah muayenem yapıldıktan yaklaşık bir saat kadar sonra, ikinci bir doktor gelip tekrar muayene etti. Beni dikkatle dinledi, sorular sordu ve asıl şikayetimi gördü. Ameliyat olmak için hastaneye yatmışken ameliyatlık bir durumumun olmadığını, sorunun kaynağını bulup, belki de ayakta tedavimin yapılabileceğini söyledi. Derken... Tahliller için kan alınacağı sırada asistanlardan birisi hemşireye acilen müdahale odasına indirileceğimi söyledi. “Bana bu bilgi verilmedi” dememe rağmen ‘Bilmiyorum’ denilerek elime bir ameliyat önlüğü tutuşturuldu ve çok hızlı olmam gerektiği söylendi. Sedyeyle hastane personeli tarafından odadan çıkarıldım. Bilgi almak için son muayene eden doktoru görmek istediğimi söyledim, ancak kendisi yoktu! Diğer doktorlara seslenerek “Bana bilgi verilmedi, ne müdahalesi’ dediysem de sağlıklı bir yanıt alamadım. Çaresiz, son anda sesimi yükseltmek zorunda kaldım. Yemek yediğimi, bu durumda nasıl anestezi olacağımı, böyle bir müdahale bilgisinin bana verilmediğini söyledim ! Şimdi sıkı durun! Bunun üzerine evraklarda yapılan kontrollerde HASTALARIN KARIŞTIRILDIĞI anlaşıldı. İsmimi tekrar tekrar telaffuz etmelerine rağmen, başka odadaki hastayla karıştırıldığımı öğrendim!..  ★★★ Tekrar odama getirildim. Tahlil sonuçlarımı beklemeye başladım. Aradan saatler geçti ama bana hiç bilgi verilmedi. Gece görevli olan doktor “Çok işim var” diyerek sonuçlarıma sonra bakacağını söyledi. Yüksek perdeden, agresif ve üslupsuz konuşmasını yoğunluğuna bağlayarak tüm gün sinirlerim fazlasıyla bozulmasına rağmen sessiz kaldım. Bu sabah ise bütün doktorlardan farklı olarak başka bir doktorun (iki günde üçüncü doktor) muayene edeceğini söylediler . Muayene odasının önünde dakikalarca bekleyişin ardından doktoru buldum, muayene edip edilmeyeceğimi sordum. Bu kez de ‘SENİ UNUTTUK’ yanıtını aldım!.. Tekrar ediyorum; hekimlere değil onları bu yoğunluğa hapseden sisteme kızıyorum... ★★★ Son muayenede de diğer doktorların söylediklerinden bambaşka şeyler söylendi. Özetle süreç içinde 4 ayrı doktora muayene oldum ve hepsi farklı şeyler söyledi. Son istenen tahlil sonucumun da normal çıkmasının ardından taburcu olabileceğim aktarıldı. Ancak şikayetlerime ilişkin hiçbir açıklama yapılmadı, şikayetlerime tanı konmadı, ağrılarımın neden kaynaklandığı, nasıl geçeceği söylenmedi!.. ★★★ Ve bir ay sonra -sanki randevuyu çok rahat bulabiliyormuşuz gibi- “poliklinikten randevu alırsınız” denildi! Bu kez verdikleri reçeteyle ilacımı almaya gittiğimde; eczacı, bastıkları kaşedeki doktorun o hastanede çalışmadığını, bu nedenle sistemin ilaca onay vermediğini söyledi. Teyit için başka bir eczaneye gittiğimde aynı yanıtı aldım. Tekrar hastaneye döndüm. Kaşedeki ismin hastanede çalıştığını, başka bir hastanın da aynı sorunu yaşadığını, eczacıların sistemlerinin güncel olmadığını ve Sağlık Bakanlığı’nın sisteminde sorun olduğunu söylediler. Tüm yaşadığım süreci şikayet etmek için yetkili birini görmek istediğimde ise ‘Haklısınız ama şikayet etseniz de bir şey olmaz zaten’ yanıtıyla karşılaştım. ★★★ Yaşadığım süreç boyunca aldığım en doğru yanıt buydu! Çürümüş bir sistem var ve herkes bunun farkında... Doktorlar nefes almadan, insanüstü bir gayretle, en ağır koşulların olduğu fabrika işçisi gibi çalıştırılıyor . Hastalarla sürekli terslenerek konuşuluyor, gerekli bilgi verilmiyor. Bilimsizlik, çürümüşlük, liyakatsizlik her yere sirayet etmiş durumda. Kendisi de hastane işletmiş olan Sağlık Bakanı Fahrettin Koca ne önerir? Acaba o hastanelere mi gidelim? ★★★ Ha bu arada çok övülen ve milyarlar harcanan şehir hastanesinde kaldığım odadaki cam bozuktu, kapanmıyordu . Gece soğuktan uyuyamadık, hastanenin farklı bölümlerine gidip ısınmaya çalıştık. Görevliye söylediğimde, ‘Ben iletirim de ne zaman bakmaya gelirler kim bilir, size verebileceğim battaniye de yok’ yanıtını aldım. Sağlıklı girdiğim hastaneden daha da hasta olmuş bir şekilde ayrıldım! Üstelik mental olarak da yorucu bir süreç yaşadık. Teşekkürler yeni Türkiye!.. ★★★ Yaptığım sosyal medya paylaşımı sonrası Sağlık Bakanlığı İletişim Merkezi tarafından arandım. Başvurum alınarak durumun idari birimlere iletileceği söylendi. Daha önce de başka bir paylaşımın ardından yine aranmıştım ancak çözüme ulaşmamıştı. Şimdi peşini bırakmayacağım. Sadece bu paylaşımda olan değil hastanenin diğer bölümünde gördüğüm ihmalleri de anlattım. Sonrasında şikayetlerimi dinleyerek ilgi gösteren Prof. Dr. Veli Mihmanlı ve ekibine teşekkürler . Gönül isterdi ki bu talihsizlikler hiç yaşanmadan süreç normal akışında da bu şekilde ilerleyebilsin. Ancak sistemdeki çürümüşlüğe ses çıkarmadıkça bazı eksiklikler giderilemeyebiliyor. Sorun o doktor, bu hastane değil. Sorun; kemikleşen ve her yerde karşılaşmaya başladığımız sistemsizlik, tekelcilik ve liyakatsizlik!.. Özetle, çöküşü izlenen sağlık sisteminde, sağlık çalışanları da hastalar da mağdur...” ★★★ Okurken “Sağlık sisteminin kendisi tedaviye muhtaç hale gelmiş” dediğinizi duyar gibi olduğum satırları, meslektaşım Nagihan Yılkın ’ın sosyal medya paylaşımından alıntıladım. Kendisine geçmiş olsun dileklerimi iletirken, yaşadıklarının yine de “iyi günlere denk geldiğini”, başta doktorlar olmak üzere liyakat sahibi değerlerimizin göçü devam ettikçe bu günleri arayacağımıza inanıyorum!",https://www.sozcu.com.tr/ister-inan-ister-inanma-wp7823078
Uğur Dündar,"Susun Sayın Davutoğlu, susun!..",25 Ekim 2023,"Yıl 2012... Suriye’de Beşar Esad’a karşı başlatılan kanlı ayaklanma tüm hızıyla sürüyor. Ülkedeki çatışmaları yerinde izleyen bir yandaş gazeteci Türkiye’ye döndükten sonra müthiş (!) bir öngörüde bulunuyor: “Arap Baharı’nın başlamasıyla Libya ve Mısır’da diktatörleri deviren mücahitler şimdi de ‘cihat’ için Suriye’deler!..” ★★★ O tarihte Dışişleri Bakanı olan Ahmet Davutoğlu ise Büyük Ortadoğu Projesi’nde emperyalizmin yeni bir adımı olan Suriye yangınına adeta körükle gidiyor: “Artık Ortadoğu’da yeni oyun kurucu ülke Türkiye’dir. Bu coğrafyada bizim haberimiz olmadan yaprak bile kıpırdamayacak. Ecdat yadigarı topraklarda Osmanlı’yı ihya ve yeniden inşa edeceğiz. En geç iki ay sonra, diktatör Esed devrilecek ve biz dört saatte gideceğimiz Şam’daki Emeviye Camisi’nde cuma namazı kılacağız...” Cumhurbaşkanı Erdoğan da kısa bir süre öncesine kadar “Kardeşim Esad” dediği Suriye liderine “Düşmanım Esed” olarak hitap ediyor ve benzer söylemlerde bulunuyor. ★★★ Tüm öngörüleri doğru çıkan emekli Büyükelçi Şükrü Elekdağ ise bu köşede sık sık yaptığımız röportajlarda Türkiye’nin Suriye krizine dahil olmasının ülkemizi cumhuriyet tarihinin en büyük yanlışına sürükleyeceğini belirterek, bu vahim hatadan dönülmesini sağlamaya uğraşıyor. Suriye’de yaşananların Büyük Ortadoğu Projesi için kurulan satranç tahtasında yeni bir hamle olduğunu, Beşar Esad’ın devrilmeyeceğini ama Suriye’nin parçalanacağını ifade ediyor. Ayrıca 911 kilometrelik Suriye sınırımızın tehlikeye gireceğini, ABD’nin Suriye topraklarında İsrail’in gelecekteki yayılması ve güvenliği için PKK/PYD/YPG’den oluşan bir “garnizon devlet” kuracağını öngörüyor. Ben de yandaş gazetecinin “Libya ve Mısır’da diktatörleri deviren mücahitler şimdi cihat için Suriye’deler” deyişinden yola çıkarak “Emperyalizmin kazanması için cihat!..” başlıklı yazılar kaleme alıyorum. Heyhat!.. Ne Elekdağ’ın ne de diğer bağımsız dış politika uzmanlarının uyarıları dikkate alınıyor!.. “Baş mücahit Davutoğlu”, cumhuriyet tarihinin en vahim dış politika yanlışında ısrar ediyor. ★★★ Ve nihayet!.. Filistin’deki son Hamas saldırısının ardından İsrail’in eski Başbakanı Ehud Olmert 15 Ekim günü , bir televizyon röportajında tarihi bir itirafta bulunuyor: “Suriye’deki iç savaşı biz başlattık. Oradaki terör örgütlerini biz kurduk. Ama bazı ülkeler komik bir şekilde bunun özgürlük mücadelesi olduğunu düşündüler!..” Neymiş?.. Suriye’deki krizi onlar başlatmışlar! IŞİD başta olmak üzere tüm terör örgütlerini onlar kurmuşlar! Bizim Osmanlı’yı ihya ve inşa edeceğimiz topraklarda onlar PKK/PYD/YPG’yi garnizon devlet için bir araya getirmişler! Ülkemize milyonlarca sığınmacının akın etmesine, milyarlarca dolarımızın heba olmasına ve beka tehdidi haline gelen PKK/PYD/YPG garnizon devletçiğini engellemek için başlatılan operasyonlarda sayısız şehitler vermemize onlar sebep olmuşlar!.. ★★★ Ve bu vahim tablonun baş sorumlusu olan Gelecek Partisi Genel Başkanı Ahmet Davutoğlu, Meclis’teki grup toplantısında kürsüye çıkıp hâlâ vatan kurtaran kahraman edasıyla konuşabiliyor!.. İktidara ne yapması gerektiğini söyleyebiliyor!.. Susun, Sayın Davutoğlu, susun!.. Hesap vermiyorsunuz, bari susun!..",https://www.sozcu.com.tr/susun-sayin-davutoglu-susun-wp7840411
Uğur Dündar,"Cumhuriyet Bayramı’nda doğdu, Mustafa Kemal’in ve Cumhuriyet’in neferi oldu!..",26 Ekim 2023,"Cumhuriyet Bayramı’nın coşkuyla kutlandığı bir 29 Ekim’de dünyaya geldi. Ağabeyi ise 30 Ağustos Zafer Bayramı törenleri yapılırken doğmuştu. ★★★ Küçüklüğünde 29 Ekimler’deki fener alaylarının kendisi için düzenlendiğini, havai fişeklerin gökyüzünü düşlerindeki renklere, yine doğum günü nedeniyle boyadığını zanneder; “Bu kadar masrafa, onca zahmete ne gerek var”  diye düşünürdü. Ta ki günün birinde arkadaşı Sabahattin’in  “Ne safsın be! O havai fişekler senin için değil, 29 Ekim Cumhuriyet Bayramı’nı kutlamak için atılıyor” deyip, tüm hayallerini yıkana kadar!.. ★★★ Bu gerçeği öğrendiğinde hayalleri yıkılmıştı ama Cumhuriyet’in böylesine coşkuyla kutlanıyor olması, tertemiz yüreğini büyük sevinç ve mutlulukla doldurmuştu. Hemen eve koşup annesine sarıldı. Kadıncağız şaşırmıştı. “Hayrola, ne oldu yavrum?” diye sorunca,  “Beni böylesine muhteşem ve çok özel bir günde dünyaya getirdiğin için sana ne kadar teşekkür etsem azdır anneciğim” dedi. Bu kez canının parçasını kucaklama sırası annesine gelmişti. Gözyaşlarını silerken “Ne mutlu bana. Artık Cumhuriyet’i, onun kurucusu Atatürk’ü çok seven, yaşadığı sürece de onun eşsiz emaneti Cumhuriyet’i severek koruyacak bir oğlum var”  diyordu. ★★★ O gün yüreğine yerleşen Atatürk sevgisi yaşamı boyunca artarak sürecekti. İlkokul sıralarından itibaren derslerde bile öğretmenlerine çaktırmadan Atatürk’ü anlatan kitaplar okumaya, kompozisyonlar yazmaya başladı. ★★★ İngiltere başbakanlarından Lloyd George ’un anılarını okurken, Atatürk ’ü yeterince anlayamadığımızı, bu nedenle de gerektiği gibi anlatamadığımızı fark etti. “Bir insanı en iyi düşmanı tanır” derler. İngiltere başbakanlarından Lloyd George da Atatürk ’ten söz ederken “Onun gibi dahiler dünyaya yüzyılda bir gelir. Bu yüzyılda o dahi, maalesef Türklere nasip oldu” diyor, böylece deha yabancısı toplumumuzun, asrın en büyük dahisi Atatürk’ü anlayamadığını ima ediyordu!.. ★★★ Zamanla Atatürk’ü okumanın yetmediğine, onu anlatmanın, Cumhuriyet’e ve devrimlere gönül vermiş herkesin görevi olduğuna inandı.  Bir yandan Atatürk’ü anlatan tüm kitapları altını çizerek okumaya devam ederken, diğer yandan da hayata geçireceği projelerini düşlüyordu. Sadece son yıllarda okuduğu kaynak kitapların sayfa sayısı 15 bini bulmuştu. Önce ilk eseri “1881-...”i yazdı. Kendi tiyatrosunda sahnelediği oyun, iki sezon kapalı gişe oynadı ve büyük beğeni aldı. Onu Atatürk ve Cumhuriyeti konu alan diğerleri izledi... ★★★ Zira ona göre cumhuriyet, bir gecede kurulmuş; mazisi sığ, temelleri zayıf, kafası karışık bir rejim değildi. Boynunda idam fermanıyla dahili ve harici düşmanlara karşı yıllarca sürdürülmüş amansız savaşların, tarifsiz badirelerin, büyük acıların, onca imkansızlıkların içinde başarıya olan mutlak inancın ve kusursuz planların sonunda Mustafa Kemal Atatürk’ün alnında parlamış bir ışıktı. Cumhuriyet; milletimiz için fazilet, gözünü Anadolu’ya dikmiş devletler için ibret, gelecek nesillerimize hakkıyla aktarmamız gereken en kıymetli emanetti. Çanakkale’den, Samsun’dan, Amasya Genelgesi’nden, Erzurum Kongresi’nden, Sivas’tan, Sakarya Meydan Muharebesi’nden, Lozan’dan birikip; yedi düvele karşı Ankara’da devrim olan; Bursa’da bir yiğidin kanatlarını hürriyete açtığı, dizlerini emperyalizmin boğazına indirdiği sarı zeybekti Cumhuriyet... ★★★ Cumhuriyet Bayramı’nda doğan, yaşamı boyunca Mustafa Kemal’in ve Cumhuriyet’in neferi olan tiyatromuzun büyük ustası Müjdat Gezen , 28 Ekim Cumartesi akşamı saat 21.00 de SÖZCÜ Televizyonu’nda konuğum olacak. İsrail-Hamas çatışmasından yola çıkarak, emperyalizmin coğrafyamıza dönük hesapları karşısında Gazi Mustafa Kemal Atatürk’ün yedi düvele direnişinin önemini ve eşsiz eseri Cumhuriyet’in giderek daha da yükselen değerini konuşacağız...",https://www.sozcu.com.tr/cumhuriyet-bayraminda-dogdu-mustafa-kemalin-ve-cumhuriyetin-neferi-oldu-wp7841786
Uğur Dündar,Cumhuriyet hiç-bir paranteze sığmayacak kadar büyüktür!,29 Ekim 2023,"UĞUR DÜNDAR (U.D.): Sayın Çıray, hak ettiği şekilde kutlanmasa da cumhuriyetimizin 100. yılına bağımsız bir Türk devleti olarak gelmemiz, Atatürk ve silah arkadaşlarına olan minnetimizi sonsuzlaştırıyor. Sizce Atatürk niye cumhuriyeti “en büyük eseri” olarak görmüştür? AYTUN ÇIRAY (A.Ç.): Cumhuriyetimizi medeni ve çağdaş dünyanın güçlü devletleri ile rekabet edebilen, yoksulu kalmamış, sosyal refahı ve hukuk devletini sağlamayı hedef olarak önüne koymuş, demokrasiyi özümsemiş, eşitlikçi ve benim tanımımla “vicdan kardeşliği” olan bir Türkiye’yi yaratma ideali diye görüyorum. Bir anlamıyla da Cumhuriyet erdemdir . Aziz Sancar bilimde, Filenin Sultanları sporda, İdil Biret müzikte, Nazım Hikmet edebiyatta, yüksek dedektifin oğlu Uğur Dündar medya dünyasında ve isimlerini buraya sığdıramayacağım çok değerli insanlar bu erdem sayesinde başararak yükselebildiler. Cumhuriyet insan haklarıdır. İşte bütün bu nedenlerle de Atatürk, “Cumhuriyet benim en büyük eserimdir” demiştir. En büyük milliyetçilik de cumhuriyeti korumaktır . U.D.: Cumhuriyetin 100. yılından geriye baktığınızda bu hedeflere ulaşıldığını düşünüyor musunuz? A.Ç.: Türkiye, Güney Kore ile aynı anda start aldı. Ama önce her on yılda bir yapılan militarist darbeler, sonra da cumhuriyetin beşte birine damgasını vuran siyasi İslamcı zihniyet bizi durdurdu. Totaliter zihniyetler cumhuriyet ve onun değerlerinden fıtratı gereği nefret ediyorlar. İngiliz-Amerikan ortak yapımı cemaatlerle “dindar nesil” adı altında cahil bırakılan ve sorgulamayan bir nesil yetiştiriliyor. Dünya ile yarışacak üniversitemiz ve bilim insanlarımız imha ediliyorlar. Bizi bir millet ve milli devlet kılan tüm değerlerimiz yerle bir ediliyor.  Önümüzdeki manzara maalesef çok üzücü. Çağdaş cumhuriyeti teşkil eden temel değerler, bu değerler üzerinde yükselen kurumlar artık ya yok veya sadece görünüşte var. “Muasır medeniyete ulaşma ve onu ileriye taşıma” hedefimizi kaybettik. Özellikle laik demokrasi gittikçe ortadan kaldırılıyor. CHP ve İYİ Parti’de önemli görevler üstlenen Aytun Çıray, Cumhuriyet ile ilgili düşüncelerini Uğur Dündar’a anlattı. İKİDE BİR TAYYİP BEY’E UYGUN ANAYASA YAPMAK DEMEK, ANAYASA TAYYİP BEY DEMEKTİRU.D.: Sözlerinizi biraz daha açar mısınız? A.Ç.: Artık bir anayasal hukuk devleti olduğumuz söylenebilir mi? Eğer bir ülkede çağdaş anlamda bir demokratik cumhuriyetin varlığından söz edilecekse ön şart mutlak kuvvetler ayrılığıdır. Sonra... Tüm vatandaşların hak ve özgürlüklerini tam bir eşitlikle garanti eden anayasal bir parlamenter demokrasidir. Bu ülkenin anayasası, siyasi ve hukuki meşruiyetleri tartışmalı referandumlarla ikide bir Tayyip Bey’e uygun bir anayasa yapmak demekse, anayasa Tayyip Bey demektir. Kuvvetlerin her biri; yani yasama, yürütme ve yargı birbirlerini kontrol edip dengeleyebiliyorlar mı? Devlet kurumları millet iradesinin tezahürü olduğunu unutmuş olamazlar, olmamalılar. Devletin bu asli üç kuvveti arasındaki dengelerin bozulması nerede, ne zaman olursa olsun büyük sorunlar doğurur. Yapanlara da yaramaz. İnanın şu andaki halimizden Türklerden hiç hoşlanmayan Ortadoğu devletleri ve batılılar çok memnunlar.DEMOKRASİ MÜCADELESİ BİZİM İŞİMİZU.D.: Ortadoğu ve Arap ülkelerinin nedenleri belli. Peki batılılar, özellikle müttefiklerimiz demokrasiyle yönetilen bir ülke istemezler mi ?A.Ç.: Demirel , Amerika’nın ve Avrupa’nın 12 Eylül darbesine karşı tutumları üzerine onları “ikiyüzlü” olmakla suçlamış ve “ABD, Vietnam savaşından sonra demokrasinin ve demokratların koruyucusu olmayı terk etti. Ülkeler kendine itaat etsin de kim veya hangi rejim tarafından yönetilirse yönetilsin,” tespitini yapmıştı. Avrupa artık AB kriterleri için AKP’ye karşı idare-i maslahat ediyor. Düzensiz göçmenleri bizim topraklarımızda tutarak Avrupa’yı onlardan koruyan AKP’yi demokrasiye tercih ediyorlar . AİHM kararlarının uygulanmaması karşısında altında bizim de imzamız olan uluslararası mekanizmaları hayata geçirmiyorlar. Bu tespitlerden sonra diyorum ki; bu işin içinden ne merde ne namerde muhtaç olmadan kendimiz çıkmalıyız. Demokrasi mücadelesi bizim kendi işimiz. TRT, 29 EKİM’İN KURUCU ÖZGÜVENİNİ DEĞERSİZLEŞTİRMEYE ÇALIŞIYORU.D.: Kolay olmayacağını son seçimlerde gördük. Bu arada benim de içinde yetişmekten gurur duyduğum TRT’nin, İsrail- Filistin çatışmasını bahane ederek 100. yıl kutlamalarını hafifletmesi ne acı değil mi? A.Ç.: Şaşırdık mı? Hep aynı şeyi yapıyorlar. Daha önce de size söylediğim gibi çocukların 23 Nisan neşesi, 19 Mayısların gençlik enerjisi, 30 Ağustosların zafer gururu, 29 Ekimlerin kurucu özgüveni, 10 Kasımların ortak hüznü değersizleştirilmeye çalışılıyor. Üzülüyorum tabii... U.D.: Peki 100 yıllık cumhuriyeti parantez arası olarak görenlere ne diyorsunuz? A.Ç.: Sayın Dündar, Türkiye Cumhuriyeti 100. yılını bu dönemi bir parantez arası görenlerin yönetiminde karşılamamalıydı . İşin gerçeği 2023 seçim sürecine giderken yapmaya çalıştığım her şeyin, naçizane gayretlerimin arkasında bu arzum vardı. Bazılarının hâlâ anlayamadığı, anlamak istemediği koskoca, tarihi kurumsal CHP’den ayrılarak İYİ Parti’ye kurucu olarak gitmemin nedeni de buydu. Nitekim başarmıştık. Millet İttifakı’na giden yolu açan Sayın Kılıçdaroğlu’na da söylediğim gibi; 2019 Yerel Seçimleri bunun göstergesiydi. Meral Hanım da 2019 başarısında eşit hak sahibidir. Yalnız unutmayalım ki Ekrem Bey’in partiler üstü liderlik sergilemesi başta gelen faktördü ve şu anda Sayın Kılıçdaroğlu’nun teklifi ile Kurultay Divan Başkanlığı’nı kabul etmekle çok doğru bir siyasi hamle yaptı. Kısacası birlikte İstanbul’u ve Mansur Bey’le Ankara’yı aldık. İşte bu başarı, milletçe Cumhurbaşkanlığı seçimlerini de kazanacağımıza dair umutlarımıza zirve yaptırdı.HAYAL KIRIKLIĞINI BAZI SİYASİLER ÖFKEYE DÖNÜŞTÜRDÜLERU.D.: Sayın Çıray seçimler öncesinde hepimizin umudu zirve yaptı. Ancak seçimlerden sonra oradan düşmek, muhalefete destek veren seçmenler için çok can yakıcı oldu. Konuştuğum CHP seçmenleri Sayın Kılıçdaroğlu’nun adaylığını dayatıp sonra da kazanamamasının çöküntüde çok etkili olduğu görüşündeler. Buna ben de katılıyorum. Sizce tepkinin öfkeye dönüşmesi nasıl oldu? A.Ç.: Derin bir hayal kırıklığını ne yazık ki bazı CHP’li siyasiler ve Meral Hanım öfkeye dönüştürdüler. İnsanlar daha sakinleşmeden herkes Kemal Bey’i “günah keçisi” ilan etti. İnşallah seçimlerde bunun bir bedeli olmaz. Çünkü; 6 Mart günü Saadet Partisi önünde üşütücü soğuğa rağmen bekleyen kalabalık içinden geçerken onların gözlerindeki umudu gördüm. Tam kıyısına ayak basmak üzereyken yeniden çok açığına düştüğümüz demokrasi fırsatı ellerimizin arasından adeta kayıp gitti. Cumhuriyetin kurucu ruhunu ve değerlerini parantez arasına almak isteyen tehlikeli zihniyet sahipleri şimdi parantezi bir de köşeli parantezle tahkim ettiklerini düşünüyorlar. Bize düşen görev şimdi bunu önlemek. “MASA KRİZİ” OLMASAYDI KAZANILACAĞI ANLAŞILAN SEÇİM ELLERİMİZDENKAYIP GİTTİU.D.: Hem Cumhur İttifakı, hem de Millet İttifakı sayesinde bazı radikal unsurlar da Meclis’e girdi. Merkez siyaseti biraz daha zayıflatan temel unsur nedir? A.Ç.: Merkez siyaset deyince onun iki kolu var; ana nehir olarak CHP ve ondan doğan Atatürkçü merkez/merkez sağ Adalet Partisi (AP) çizgisi. 12 Mart darbesiyle başlayarak 12 Eylül darbesi ile paramparça edildiler. On yılda bir yapılan darbelerle siyasi kadroları biçmişsiniz, CHP ve AP’yi kapatarak, bölerek bir daha güçlü merkez partilerin oluşmasının önüne geçmişsiniz, o kadar ki; üye listeleri dahil tüm arşivlerini SEKA’ya gönderip imha ettirmişsiniz ve siyasi İslamcıların önünü açmışsınız. Yetmedi; 16 Nisan 2017’de tam da batılıların arzu ettiği gibi “tek insan rejimini” getirip sırtımıza koymuşsunuz. Konvansiyonel basın imha edilmiş. Tayyip Bey, YSK kararı ile Anayasa’ya aykırı olarak aday olmuş, Anayasa Mahkemesi ise seçimlerde devleti Tayyip Bey’in emrine vermiş. Bir yanda tam itaatkâr anlayışla kurulmuş Cumhur İttifakı, diğer yanda demokratik olarak götürülmeye çalışılan ve berbat bir süreç yönetimine maruz Millet İttifakı. Her şeye rağmen “Masa krizi” olmasa kazanılacağı anlaşılan seçim ellerimizden kayıp gitti.U.D.: Masa krizi olmasaydı Sayın Kılıçdaroğlu ile kazanılacağını nasıl söyleyebilirsiniz ki?.. A.Ç.: Onu ben değil Sayın Akşener, Sayın Fatih Altaylı ile yaptığı söyleşide söyledi. “Ben Masa’dan kalkınca oylarımız yüzde 7 düştü” dedi. Yani o kriz olmasa İYİ Parti en az yüzde 16,5 oy alacakmış. Bu durumda seçim kazanılabilirdi. Çünkü İYİ Parti’yi terk eden o seçmenlerin eli Tayyip Bey’e oy vermeye varmadı, Sinan Oğan’a gittiler.ÖMÜR BOYU SİYASİ YASAKLIYKEN BİLE ARKADAŞLARI DEMİREL’İ TERK ETMEDİLERU.D.: Ben özellikle Sayın Kılıçdaroğlu hakkındaki kanaatimi muhafaza ederek soruyorum: Size göre ne yapılmalıydı? A.Ç.: Sayın Dündar, ülke gerçeklerini bilerek otuz yıldır devlet yönetimi ve siyasette edindiğim deneyimlerle söyleyebilirim ki; beni üç dönem milletvekilliği, Parti Meclisi Üyeliği ve Genel Başkan Yardımcılığı ile onurlandıran CHP’ye karşı bir görev biliyorum. Dikkat! Sayın Akşener “Seçilecek aday” söylemi ve politikasını sürdürüyor. Kemal Bey’i ve CHP’yi, kaybedilmesine neden olduğu seçim sonucu için tüm siyasi gelenekleri yok farz ederek ağır bir şekilde suçluyor. Ama parti içi mücadelede Kemal Bey hakkında eleştirilerinde bonkör olanlar Meral Hanım’a karşı mültefitler. “Hakkında konuşmayalım, ittifakı zorlayalım” diyorlar. Particilik böyle bir şey değil. Bakın sayın Dündar, Demirel’e ömür boyu siyaset yasağı gelmişti. Çevresine siyasi gelecek vaat edecek durumda değildi. Ama yedi yıl bir odada yaşayan Demirel’i yıllarca beraber olduğu yakın arkadaşları hiç terk etmediler.CUMHURİYET HİÇBİR PARANTEZE SIĞMAYACAK KADAR BÜYÜKTÜRU.D.: Siyasi partilerin geleneğinde ne yazık ki liderlerin kendiliğinden bırakmak gibi bir şey olmayınca... A.Ç.: Bir görüşmemizde 1990’lı yılların ilk yarısından beri tanıdığım namuslu bürokratın “güvenli limanda devir teslim edeceğini” hissetmiştim . Ama siz CHP Genel Başkanı’nı yıpratarak değiştireceğim derseniz, partiniz bundan ne kadar zarar görür, elinizde ne kalır tahmin edemezsiniz. Ama beni en çok düşündüren şey, elimizdeki tek lider kumaşı olan genç siyasetçi Sayın Ekrem İmamoğlu’nun zarar görme riskidir. Neyse... Tayyip Bey çok şanslı biriymiş. Bakın deminden beri halkın zor hayat şartlarını dile getirmedik. Fakirlik sınırının 43 bin lira olduğundan söz edemedik. Kısır siyasi tartışmalardan dijital çağın önümüze getirdiği yapay zekayı bırakın geliştirip, gerçekleştirmeyi tartışamayan bir ülke olduk. Daha da endişe verici olanı vasıfsız bir göç alırken vasıflı gençlerimizi kaybediyoruz. Maliyeti çok ağır olacak. İşte bu nedenlerle cumhuriyetimizin korunabilmesinde “olmazsa olmaz” bir kurum olarak CHP çok önemlidir.U.D.: Cumhuriyetimizin 100. yılına dönelim isterseniz. Son olarak ne söylemek istersiniz? A.Ç.: Büyük önderimiz, cennet mekan Atatürk’ün dediği gibi “ Umutsuz durumlar yoktur, umutsuz insanlar vardır. Ben hiçbir zaman umudumu yitirmedim.” O nedenle seçim sonuçlarının yarattığı derin hayal kırıklığını terk edelim. Bu kez başkanlıkları kazanırken belediye meclislerinde çoğunluğu elde edelim. Hiç kimse heveslenmesin; cumhuriyet hiçbir paranteze sığmayacak kadar büyüktür.",https://www.sozcu.com.tr/cumhuriyet-hic-bir-paranteze-sigmayacak-kadar-buyuktur-wp7844753
Uğur Dündar,Şimdi yeni şeyler söylemek lazım!..,22 Ekim 2023,"“Bu köşede genellikle AKP’yi eleştirip çuvaldız batırıyoruz. Ama bugün farklı bir yaklaşım sergileyeceğiz. AKP’yi sık sık eleştirmekten aldığımız güçle, iğneyi CHP’ye ve liderine batıracağız! Baştan söyleyeyim: CHP Genel Başkanı Kemal Kılıçdaroğlu’nu bir yolsuzluk yaparken, harama el uzatırken görsem, gözlerime inanmam. Ama yakın çevresini kuşatan ve kendisine yanlış politikalar öneren bazı tiplere uzun süredir itiraz ediyorum. Çünkü CHP’nin, bu kişilerin maksatlı yönlendirmeleri yüzünden AKP’nin neden 12 yıldır iktidarda kaldığını ve neden son seçimleri kazandığını hâlâ doğru okuyamadığına inanıyorum... Politik omurgadan yoksun ve halkı temsil etme özelliğini yitirmiş bu yoz isimlerin, CHP liderinin gerçekleri görmesini engellediğini düşünüyorum... Gücünü halk yerine sırtlarını dayadıkları çıkar odaklarından aldığını bildiğim oportünist tiplerin CHP’yi ve liderini yanlış rotaya sürüklediklerini görüyorum. ★★★ O tipler ki “Halk böyle istiyor” diyerek, Kılıçdaroğlu’na halkın asla onaylamayacağı politikalar izlettiriyor. O tipler ki “CHP’yi iktidar yapacağız” yalanıyla Cumhuriyet’in ulu çınarını içten kemirerek çürütüyor. Ve yine o tipler ki halkın hiç sevmediği şaibeli isimleri, Kılıçdaroğlu’nun ceketini koysa kazanacağı yerlerde aday listelerine yerleştiriyor. ★★★ Bu nedenle iğneyi CHP’ye batırıyorum. Çünkü bu oyunun artık yeterince deşifre olmuş aktörlerinin CHP liderinin çevresinde hâlâ bulunmalarına itiraz ediyorum. Kılıçdaroğlu’nun kendisine yapışıp kalan bu prangalardan bir an önce kurtulması gerektiğini, aksi takdirde asla iktidar olamayacağını söylüyorum. ★★★ Aslında ne Kılıçdaroğlu’nun ne de CHP’nin çıkar peşinde koşan bu Bizans kalıntılarına hiç mi hiç ihtiyacı yok. Bakın Ankara’ya... Mansur Yavaş, bilinçli seçmeni peşine takmış, acımasızca sıkılan biber gazlarına ve tazyikli suya rağmen müthiş bir demokrasi mücadelesi veriyor. Yalova’da Muharrem İnce, belediye başkanlığını AKP’den söke söke alıyor. Yurdun dört bir yanında namus saydıkları oylarına sahip çıkan kadını, erkeği, genci ve yaşlısıyla binlerce isimsiz CHP’li, seçimin gerçek galipleri olarak tarihe geçiyor. ★★★ CHP lideri destek arıyorsa, özüne dönmeli. Bin bir hesap ve çıkar beklentisiyle çevresini kuşatan kerameti kendinden menkul tiplere bir an önce kapıyı göstermeli. İktidara gelmenin, bu oportünist çevrenin destek ve önerileriyle değil, dürüst, donanımlı, yürekli ve Cumhuriyet’e inançla bağlı milletvekillerinin önünü açmakla... Gençler başta olmak üzere tüm halkı kucaklamakla mümkün olacağını bilmeli. Muhtaç olduğu kudretin CHP’nin damarlarında fazlasıyla mevcut olduğunu görmeli...” ★★★ Okuduğunuz satırları dün, ya da son seçim yenilgisinin ardından kaleme almadım. Bundan dokuz yıl önce, bu köşede yayımladığım yazımdan alıntıladım. Evet, dokuz yıl önce gördüğüm gerçeği eğip bükmeden söyledim. CHP’nin bu zihniyetle asla iktidar olamayacağını, partiyi başarıya götürecek yolun değişimden ve özüne dönmekten geçtiğini belirttim. Yüksek sesle itiraz ettim, “geçmişin arabalarıyla hiçbir yere gidemezsiniz”, “aksi takdirde siz de gidersiniz” demeye getirdim, ama sözümü dinletemedim!..",https://www.sozcu.com.tr/simdi-yeni-seyler-soylemek-lazim-wp7837479
Uğur Dündar,Karanlıkta Akan Bir Yıldız: Mustafa Kemal Atatürk ve Zübeyde Hanım’ın mektubu!..,28 Ekim 2023,"...O, saati sordu. Paşalar: ‘Üç,’ dediler. Sarışın bir kurda benziyordu. Ve mavi gözleri çakmak çakmaktı. Yürüdü uçurumun başına kadar, eğildi, durdu. Bıraksalar ince, uzun bacakları üstünde yaylanarak ve KARANLIKTA AKAN BİR YILDIZ gibi kayarak Kocatepe’den Afyon Ovası’na atlayacaktı.” ★★★ Büyük şair Nâzım Hikmet ’in Kurtuluş Savaşı Destanı’ ndaki bu dizeler, onu sevenlerin hafızalarına mıh gibi yerleşmiştir. O dev eserdeki “...KARANLIKTA AKAN BİR YILDIZ...” tanımı, Kuvayı Milliye’nin açık hava müzesi İzmir’de, göz kamaştıran bir serginin adı oldu... Nâzım’ın “Kuvâyi Milliye Destanı’ndaki dizesinden esinlenen ve hazırlanışı tam yedi yıl süren; Proje Direktörlüğü’nü Folkart Gallery Genel Koordinatörü Fahri Özdemir’in yaptığı “KARANLIKTA AKAN BİR YILDIZ: MUSTAFA KEMAL ATATÜRK ” sergisi açıldı. Sergide, Büyük Önder’in Çanakkale’de, Kurtuluş Savaşı’nda, Cumhuriyet sonrasında çekilen ve ilk kez yayınlanan fotoğrafları, dönem yazışmaları, henüz 19 yaşında iken bastırdığı kartvizitinin orijinali, ilk kullandığı kol ve kravat iğneleri, bastonu, el yazması mektupları, madalyaları, en kritik anlardaki telgraflarının ve şifrelerinin asılları, Cumhurbaşkanlığı Forsu, Padişah Vahdettin’in Mustafa Kemal ve silah arkadaşlarına yönelik ölüm fetvasının orijinal metni, Milli Mücadele sırasında padişaha karşı çıkan Ankara Müftüsü Rıfat Börekçi ve 153 müftünün fetvasının orijinali, Atatürk’ün öldüğü gün alınan maskı, annesi Zübeyde Hanım’ın mektubu, Atatürk ‘ün emeklilik yazısının aslı , Cumhuriyetin 10. yılı kutlama afişleri ile Meclis konuşma metinlerinin orijinalleri vs. yer alıyor. Folkart Yönetim Kurulu Başkanı Mesut Sancak , basın tanıtımında yaptığı konuşmada; 20. sergilerinin “ Cumhuriyetimizin 100. yılına ve kurtuluşun-kuruluşun en büyük değeri Gazi Mustafa Kemal Atatürk’e bir ‘saygı duruşu’ olduğunu ve bundan büyük onur duyduklarını” belirtti. ★★★ Zübeyde Hanım’ın, oğlunun yakın arkadaşı İsmail Hakkı Bey’e hitaben, İstanbul’da sahibi bulunduğu taşınmazların kiralarını alamamaktan yakındığı ve ilk kez orijinal haliyle sergilenen el yazısıyla kaleme alınmış mektubundan çarpıcı satırlar sunuyorum: ★★★ “İsmail Hakkı Bey oğlumuza; Oğlum efendim, Malum-u âliniz bizim, yani benim taht-ı tasarrufumda bulunan Sanayi Mektebi karşısında ve Keresteci Cafer Efendi’nin hanesi yakınında biri cadde üzerinde 7 odalı ve iltisalinde iki odalı bir de selamlık ile onların tam arkasında dar köşe içinde keza beş odalı bir ve keza aynı köşe içinde yine üç odalı iki, ve keza Papaz Çeşmesinin yanındaki köşe başında üç odalı ceman altı hanemde elyevm (halen, bugün) kimlerin ikamet eylemekte olduklarının tahkikiyle bedel-i icarlarında (kiraları) kime teslim eylemekte bulunduklarının ve icar vermedikleri suretle şimdiye kadar ikamet eyledikleri müddet için her birinden münasip miktarda icar bedeli talep ve cümlesini konturatoya rapt (tümünü kira sözleşmesine bağlamak) ile muntazaman tahsil-i icara ve münasip suretle  bana irsâle bezi-i gayret ve himmet eylemenizi hassaten rica ve temenni eylerim.Zira oğlumdan hayır yoktur. (Mustafa Kemal Paşa o sırada Milli Mücadele’yi yönetmekte ve vatanı düşman işgalinden kurtarmak için cepheden cepheye koşmaktadır.) Bana bir şey gönderdiği olmuyor. Her halde hanelerimden mühim miktar da teraküm etmiş (birikmiş) icar bedeli olduğundan düyunların her türlü mevani ve mümanaatı rağmen tarafınızdan istihsaline (elde edileceğine) muvafık olacağınızdan emin bulunduğum için pek büyük bir kanaat ve intiba ile arz ve iş’ara müsaraat eyledim. İşbu mektubun cevabını beklerim. 28 Eylül, sene 1337 (28 Eylül 1921 Çarşamba) Beşiktaş’ta (76) numroda mukim (oturan) valideniz Zübeyde Mühür (Zübeyde)”",https://www.sozcu.com.tr/karanlikta-akan-bir-yildiz-mustafa-kemal-ataturk-ve-zubeyde-hanimin-mektubu-wp7843995
Uğur Dündar,Savaş ve vahşet!..,19 Ekim 2023,"Günlerdir televizyon ekranlarından vahşet diyebileceğimiz savaş görüntüleri izliyoruz. Evet savaşın başlamasına neden olan ilk kanlı saldırıyı Hamas yaparak İsrail’in eline çok büyük koz verdi. Ama sonrasında Başbakan Netenyahu’ nun “Savaş suçlusu aramayacağız” demesiyle hedef gözetmeksizin yağdırılan roketlerle önceki akşam bir hastane hedef alındı ve çoğu çocuk 500 masum hayatlarını kaybetti. Televizyon ekranlarına yansıyan vahşetin görüntüleri, dünyanın dört bir yanında bu savaş suçuna karşı çıkan herkesin vicdanını kanattı... ★★★ Arkasına Amerika Birleşik Devletleri’ni ve İngiltere’yi alarak, zamanında Nazi Almanya’sının kendilerine yaptığı soykırımın çok daha çok daha ağırını Filistinlilere reva gören İsrail’e birilerinin “insanlık namına” acilen dur demesi, ayrıca bu savaş suçlarının hesabını sorması gerekiyor. Ama bunu kim yapabilecek? Konu Libya, Suriye, Afganistan, Irak ve Rusya olunca hemen toplanıp karar çıkartabilen Birleşmiş Milletler, İsrail söz konusu olunca vahşeti seyretmekle yetiniyor!.. ★★★ Ayrıca Libya, Irak ve Suriye parçalanırken emperyalizmin yanında yer alan, destek veren, hatta alkışlayan Arap ülkelerine de sormak gerekiyor:Eğer bu ülkeler parçalanırken sizler yangına körükle gitmeseydiniz, acaba bugün İsrail Gazze’ye böylesine vahşice saldırabilir miydi?.. ABD’li Orgeneral Wesley Clark 2007 yılındaki bir TV röportajında “Pentagon’a ziyaretim sırasında 5 yıl içinde Irak’la başlayan, sonrasında Suriye, Lübnan, Libya, Somali ve Sudan’la devam edip, İran’la bitecek 7 ülkeyi nasıl ele geçireceğimizi gösteren bir gizli belgeyi gördüm” derken, sizler ellerinizi ovuşturmak yerine, dünyayı ayağa kaldırmış olsaydınız, önceki akşam çoğunluğu bebek olan 500 masum, bombardımanda can verirler miydi? ★★★ Ayrıca Hamas’ın İsrail’e yaptığı son baskından Gazze üzerinde uçan kuşların bile nereden gelip nereye gittiğini bilen İsrail ile ortakları ABD ve İngiltere’nin, hatta Rusya’nın haberdar olmamaları mümkün mü?.. ★★★ Bize dönersek. Türkiye krizin başından itibaren sağduyulu ve kanın durdurulmasına yönelik bir politika izliyor. İktidar doğru adımları devam ettirmek zorunda. Zira ABD ve İsrail ortak yapımı olan Büyük Ortadoğu Projesi’nden en fazla zarar gören ülke biz olduk. Örneğin Suriye ile olan 911 kilometrelik sınırımızda, iç savaşla birlikte, Beşar Esad’ın askerlerinin yerini, terör üreten yapılanmalar aldı. Fırat’ın doğusunda, PKK/PYD/YPG’nin katılımıyla Türkiye için beka sorunu haline gelen garnizon devlet kurulmaya başlandı.Ülkemiz milyonlarca sığınmacı tarafından adeta istila edildi. Bazı kentlerimizdeki demografik yapı, sığınmacı tehdidi ile baş başa kaldı!.. ★★★ Krizden en az hasarla çıkmanın yolu; Büyük Önder Atatürk’ün antiemperyalist uygulamalarına ve dış politikada “Yurtta Barış, Dünyada Barış ” söylemine sıkı sıkıya sarılmaktan geçiyor.",https://www.sozcu.com.tr/savas-ve-vahset-wp7834490
Uğur Dündar,Emperyalizm Ortadoğu’da yine çok kan dökecek!..,11 Ekim 2023,"“Türkiye Afrin’de kesin bir zafere ulaşsa dahi, Fırat’ın doğusundan kaynaklanan tehdit, Türkiye’yi hedef almaya devam edecek. Zira ABD, Fırat’ın doğusunda bir PKK/PYD ‘Garnizon Devleti’ kurmaktan  vazgeçmiyor. Ayrıca ABD, Suriye’de bir ‘cephe gücü’ olarak gördüğü YPG’yi de terk etmiyor!..” ★★★ “Bölgede her an birbiriyle sıcak çatışmaya girebilecek iki ittifak var: Bunlardan birincisi, ‘Tahran-Şam-Beyrut-Hizbullah-Gazze’den oluşan Siyonist karşıtı ittifak, diğeri ise ABD ile İsrail’in oluşturduğu Siyonist ittifaktır. Suudi Arabistan tarafından da desteklenen Siyonist ittifakın temel amacı; İsrail için tehdit oluşturan Tahran-Şam-Hizbullah-Gazze ittifakının önünü kesmek, bölgede hegemon bir güç olarak yükselen İran’ı kuşatmak ve yayılmacılığını engellemektir. Siyonist ittifakın bir amacı da İsrail’in kontrolündeki Golan Tepeleri’ni koruyacak 40 km derinlikteki bir tampon bölgeyi Suriye topraklarında oluşturmaktır...” ★★★ “ABD ve İsrail, Fırat’ın doğusunda kurma yolunda oldukları garnizon devleti, İran’a karşı uygulayacakları askeri operasyonların merkezi olarak kullanmayı öngörüyorlar. Savaş sonrasında, İran üzerindeki denetimin de buradan yürütülmesi planlanıyor. ABD’nin İran’ı vuracağı hakkındaki spekülasyonların son 40 yıllık dönemde zaman zaman gündeme geldiğini, lakin kısa bir süre sonra unutulduğunu gördük. Ancak bu sefer durum çok daha değişik ve ciddi görünüyor. Nitekim, ABD Ulusal Güvenlik Danışmanı McMaster, 2018 Münih Güvenlik Konferansı ’nda yaptığı konuşmada, bölge için ciddi bir tehdit oluşturan İran’ın askeri gücünü ve bölgesel ağını devamlı artırdığını belirttikten sonra, “Şimdi İran’a karşı harekete geçmenin zamanının geldiğini düşünüyoruz”  diyerek, İran’ı alenen tehdit etmekten de öte, bir tür ültimatom vermiştir. Bu nedenle İsrail’in tampon bölge projesinin gerçekleştirilmesine Suriye ile İran’ın güçlü bir fiili direniş göstermeleri halinde, bu durumun söz konusu iki ittifak arasında savaşa yol açması kaçınılmaz olabilir. Suriye’deki dengeleri altüst edecek böyle bir gelişmenin, Suudi Arabistan’ı da içine çekerek, ABD ile İsrail’in İran’la büyük hesaplaşmasına dönüşmesi güçlü bir ihtimaldir...” ★★★ Bu sözleri, tüm öngörüleri doğru çıkan emekli Büyükelçi Şükrü Elekdağ ile 29 Şubat 2018 tarihinde yaptığımız söyleşiden alıntıladım. O yıldan bu yana köprülerin altından çok sular aktı. Ama ABD ve İsrail emperyalizminin Ortadoğu’ya dönük hesapları ve Büyük Ortadoğu Projesi (BOP) hiç değişmedi. Hamas’ın saldırısıyla da yıllardır zulüm yapan İsrail, bir anda meşru müdafaa hakkını kullanan bir ülke durumuna geldi!.. İsrail ve ABD’nin yönlendirmesiyle dünya kamuoyunda bu algı hemen yerleşti. ★★★ Şimdi herkesin zihninde şu sorular dönüp duruyor: “Gazze’de havada uçan kuşun nereye gittiğinden bile haberdar olan MOSSAD ve ortağı CIA’nın istihbarat ağı, bu saldırıdan haberdar olamadı mı?..Yoksa saldırı, İsrail’in “zalim ülke” konumundan çıkıp “mağdur ülkeye” dönüşmesini ve BOP’ta son hamle olan harita değişikliği aşamasına geçilmesini sağlamak amacıyla kurulan derin bir tuzak mıydı?.. “ Nitekim Rusya Güvenlik Konseyi Başkan Yardımcısı Medvedev , “Altı Gün Savaşlarının 50. yıldönümünde Hamas ile İsrail arasında çatışmaların başlaması, beklenebilecek bir olaydı. Washington ve müttefiklerinin ilgilenmeleri gereken buydu” açıklamasını yaptı. Soruların cevabını zaman verecek. Ancak görünen bir plan var ki o da Netenyahu’nun söyledikleri: “Bu savaş çok uzun sürecek ve Ortadoğu değişecek!..” Başta zavallı Filistin halkı olmak üzere, masum siviller bomba yağmurunun hedefi haline gelecek ve emperyalizm, BOP’a son şeklini vermek için çok kan dökecek!..",https://www.sozcu.com.tr/emperyalizm-ortadoguda-yine-cok-kan-dokecek-wp7826615
Uğur Dündar,Dünyanın en uzun yardım konvoyu misket bombaları yağarken Gazze’ye nasıl ulaştı?,12 Ekim 2023,"Şubat 2009... Sert kış koşullarına karşın, sımsıcak bir seferberlik hali yaşanıyor. Çünkü İsrail, Gazze’ye abluka uygulamakla yetinmiyor, çocuklar başta olmak üzere çok sayıda sivilin canlarını hedef alan misket bombalarını adeta yağmur gibi yağdırıyor. Uzmanların “bomba içinde yüzlerce bomba”  diyerek tanımladıkları misketler havada patlıyor, yakıcı ışıklarla üç dört futbol sahası büyüklüğündeki bir alanda bulunan herkese felaket yaşatıyor. Bu dayanılmaz zulüm, vicdanları harekete geçiriyor ve bölgeye yardım götürebilmek için, nefes kesen bir yarış başlıyor. ★★★ 9 Şubat gecesi; Bağcılar’daki Kanal-D ve Star TV koridorlarında müthiş bir koşuşturmaca yaşanıyor. Çünkü saatler 21.00’e geldiğinde, iki televizyonda “ARENA ÖZEL” ortak yayını başlayacak ve Gazze’ye bağış toplanacak. Bu amaçla değerli dizi oyuncuları Ceyda Düvenci, Cem Davran, Beren Saat, Beyazıt Öztürk, Kıvanç Tatlıtuğ, Erkan Petekkaya, Ayça Varlıer ve ARENA ekibindeki sevgili arkadaşlarım stüdyoda gece boyunca cevap verecekleri telefonların başına geçiyorlar. Çok geçmeden Kızılay’da devrim gibi değişimlere imza atarak halkımızın gönlündeki eşsiz yerini yeniden almasını sağlayan Başkan Tekin Küçükali de aramıza katılıyor. Birlikte milyonlarca lira ve büyük miktarda da yardım malzemesi bağışıyla sonuçlanacak kampanyamızı başlatıyoruz. Tekin Bey, gecenin sonunda özveriyle katkıda bulunan oyuncu kardeşlerimize ve ekibimize teşekkür ederken gözyaşlarını tutamıyor. ★★★ Seferberlik her geçen gün daha da hızlanıyor, örneğin Uncular Birliği TIR’lar dolusu un bağışlıyor. Sadece Evyap Firması’nın ücretsiz verdiği temizlik malzemeleri ve deterjan kolileri, ancak 20 TIR’a sığabiliyor ! Böylece dünyanın o güne kadar gördüğü en uzun ve kapsamlı yardım konvoyu oluşturuluyor.Ve Kızılay’ın, 149 TIR’dan oluşan dev konvoyu, törenle yola çıkıyor... ★★★ Bir Kızılay yetkilisi sonrasını şöyle anlatıyor: “Konvoyumuzun güzergahı risklerle dolu olduğu için her 10-15 TIR’ın önünde, telsizli görevlilerin bulunduğu öncü güvenlik birlikleri (eskortlar) ilerliyordu. Yol boyunca en etkileyici anlardan birini, Suriye’nin başkenti Şam’da yaşadık. Konvoyun geçeceği caddelerde gündüzleri pazar kurulduğundan, bir karışıklığa yol açmamak amacıyla Şam’dan gece geçmeyi planlamıştık. Bu nedenle kente geldiğimizde saat gecenin 03.00’ünü bulmuştu. Ama o da ne? Gecenin o kör saatinde binlerce Suriyeli, ellerinde Türk Bayrakları’yla caddeleri doldurmuş, Kızılay konvoyunu selamlıyordu!..Bu beklenmedik coşkulu karşılama, kafiledeki herkesi ağlatıyordu...” (O tarihte Suriye’deki kriz henüz patlak vermemişti. U.D.) ★★★ Kızılay’ın 149 TIR’ı Gazze’ye salimen vardığında, İsrail saldırıları sürüyor, göz gözü görmüyordu. Ama açlıktan kırılan, içecek su bile bulamayan Gazzeliler’e yardımların hiç vakit geçirmeden ulaştırılması gerekiyordu. Oldukları yere yığılacak kadar uykusuz, yorgun ve bitkin durumdaki ekip , “Biraz nefes alıp dinlenelim” bile demeden kolları sıvadı. En öne Kızılay Başkanı Tekin Küçükali geçti. Yardım malzemelerini bir at arabasına yüklediği gibi, gecenin karanlığında Gazze sokaklarına daldı. Sağda solda bombalar patlıyor, Küçükali’nin arabasının biraz ötesine misketler düşüyordu. Ama ölümün hemen yanı başlarında kol gezmesine karşın, gıda çeşitleri ve diğer ürünler havada kapışılıyor, Gazzeliler’in gökyüzüne yükselen hayır duaları, neredeyse bomba seslerini bastırıyordu. Bu yürek yakan durumu gören Kızılay ekibinin hiçbir üyesi yılmadı, korkup bir yerlere sığınmadı. Herkes, gücü tamamen tükeninceye kadar yardım dağıttı. Böylece dünya yardımseverlik tarihinin en etkileyici sayfalarından, hatta destanlarından biri, Kızılay tarafından Gazze’de yazıldı... ★★★ Gazzeliler bunu unutur mu? Filistin Devlet Başkanı Mahmut Abbas’ın da desteğiyle Kızılay’a, 1000 metrekarelik bir arsa bağışlandı. Kısa sürede, içinde konferans salonu ve misafirhanesi de bulunan Kızılay Lojistik Merkezi inşa olundu. ★★★ Dün gece Gazze’deki masum sivillerin üzerine bombalar yağarken, Kızılay’ın efsanevi Başkanı Tekin Küçükali’yi arayıp, duygularını sordum. Hamas’ın İsrail’e saldırılarından sonra yaşananlardan, yine en büyük acıyı mazlum Filistinlilerin çekeceğini belirttikten sonra Kızılay’ın acilen inisiyatif alması gerektiğini söyledi. Ayrıca şu çarpıcı anısını paylaştı: “31 Mayıs 2010’da, 10 aktivistin hayatını kaybettiği, 50 kişinin de yaralandığı Mavi Marmara olayının yaşandığı gece hiç uyuyamadım. Sabaha karşı saat 04.00’te Kızılay’ın İsrail’deki karşılığı olan Kızılkankan’ın (Magen David Adom) başkanını arayıp “Özel bir uçakla geliyorum...” dedim. Cevaben yetkililerden izin alması gerektiğini söyledi. “İzni falan bırak, ortada facia var, ben geliyorum” diye üsteleyince, kabul etmek zorunda kaldı. Biz dört Kızılay yetkilisi yarım saat sonra havalanıp Tel Aviv’e uçtuk. Havalimanında bizi Kızılkalkan Başkanı karşıladı. Onun yine “Bizimkilerden izin almamız lazım” demesine rağmen, birlikte hemen hastaneye geçtik. Yaralıları ziyaret ettikten sonra Türkiye’den ambulans uçaklar gelmesini sağladık. Gelen uçaklarla yaralılarımızın tümünü yurda göndermeyi başardık...” ★★★ Ben de Tekin Bey’in düşüncesine katılıyorum. Kızılay, Gazze’de inim inim inleyen masum sivillere insani yardım götürebilmek için vakit geçirmeden devreye girmeli...",https://www.sozcu.com.tr/dunyanin-en-uzun-yardim-konvoyu-misket-bombalari-yagarken-gazzeye-nasil-ulasti-wp7827800
Uğur Dündar,"Filistin, Siyonist Yahudilere nasıl vatan oldu? (2)",03 Kasım 2023,"26. Genelkurmay Başkanı, tarih araştırmacısı İlker Başbuğ inceledi Değerli okurlarım. Emekli olduktan sonra tarih araştırmacılığı üzerinde yoğunlaşan 26. Genelkurmay Başkanı İlker Başbuğ’un Filistin sorununun tarihçesiyle ilgili verdiği bilgilere devam ediyoruz. Winston Churchill 1921 Şubat’ında Sömürge Bakanı oldu. Churchill, Haziran 1921’de Avam Kamarası’nda yaptığı bir konuşmada şunları söylüyordu: SÖMÜRGE BAKANI CHURCHILL: “ARAPLARIN KORKMALARI İÇİN NEDEN YOK”“Arapların korkmaları için gerçekten hiçbir neden yok. Ülkenin artan refahının ve geliştirilmiş kaynaklarının besleyeceği sayının ötesinde bir tek Yahudi getirilmeyecektir. Kimsenin toprağı alınmayacaktır. Toprak satın almak bu toprağı kendilerine satan olursa ve şimdi çorak olan bölgeleri geliştirip verimli hale getirirlerse ancak o zaman hakları olacaktır.” Konuyu açıklığa kavuşturmak üzere Arap yönetimi başkanı Musa Kazım Paşa başkanlığındaki Arap heyeti Churchill ile bir araya geldiler. Araplar sadece isterlerse Yahudilere toprak satılması konusunu aslında net olarak anlamışlardı. Çünkü heyet başkanı Musa Kazım Paşa, Yahudilere toprak satanların başında geliyordu. Londra’ya getirdiği heyet üyeleri de 1920-21’de ve ondan sonraki yıllarda Yahudilere toprak satmışlardı . Topraklar özgün alış fiyatının neredeyse kırk ila seksen katına satılmıştı . Yahudi yerleşimcileri Arapların kendilerine satmak istedikleri tüm toprakları satın alacak parayı bulamıyorlardı. 22 Temmuz 1922’de Milletler Cemiyeti yeniden yazılmış olan Filistin mandasını resmen onayladı. Balfour Deklarasyonu Şeria Nehri’nin batısında da yürürlüğe konulacaktı. 1923 ile 1929 yılları arasında Filistin’de durum oldukça sakin geçti. Filistin’e gelen Yahudi sayısı çok düşüktü. 1928’de sadece on kişi gelmişti. Ancak 1929 yılında durum değişmeye başladı. 1930’lu yıllarda sayılarda büyük artışlar oldu. 1930’da 4 bin, 1933’te 30 bin ve 1935’te 62 bin Yahudi göçmen Filistin’e geldi. Bu artışta Almanya’da Hitler’in iktidara gelişi de önemli bir etken olmuştu. 1936-1938 yılları Filistin’de çatışmalara sahne oldu. 1937 yılında Filistin’de durumu kontrol edemeyen İngiltere, Filistin’in iki devlete ayrılması ve Kudüs ile Hayfa’nın İngiltere’nin mandası altında kalmasını ve Filistin’e gelecek Yahudi göçmen sayısının beş yıl için 12 bin ile sınırlandırılmasını düşünmeye başladı. Küçük Arap devleti Ürdün ile birleşecekti. Milletler Cemiyeti de bu gelişmeler üzerine Filistin’in ayrılması, bölünmesi için detaylı bir planın hazırlanmasına yetki verdi. Ancak 2. Dünya Savaşı’nın yaklaşmakta oluşu bu çalışmaların ilerlemesini engelledi. 1939’da İngiliz hükümeti Yahudi göçmen sayısını 12 binden 75 bine çıkardı . Arap nüfus halen çoğunluğunu koruyordu. Filistinli Osmanlı Paşası Musa Kazım, Yahudilere toprak satışına öncülük etti. SİYONİST HAREKETİN LİDERİ DAVİD BEN GURİON FİLİSTİN’DE YAHUDİ DEVLETİNİN KURULMASINI İSTİYOR 2.Dünya Savaşı Siyonist hareketin merkezini değiştirdi. David Ben Gurion Mayıs 1944’te New York’ta bir konferans düzenledi . Yahudi göçüne konulan kısıtlamalar kaldırılmalı ve Filistin bir Yahudi devleti olarak yeni demokratik dünyanın bir parçası olmalıydı. Filistinli Araplar ise bu dönemde sessizdi. 12 bin Filistinli Arap, İngiliz ordusuna katılmıştı. Savaş biter bitmez ABD Başkanı Truman, İngiltere’de iktidara gelen İşçi Partisi hükümetinden Filistin’e 100 bin Yahudi’nin hemen getirilmesini istedi. Buna karşılık olarak, İngiliz hükümeti Filistin’de bulunan Yahudi silahlı gücün kaldırılmasına öncelik vermeyi istiyordu. Yahudi silahlı gücü 65 bin civarındaydı. Yahudilerin bu duruma tepkisi Temmuz 1946’da, Kudüs’teki Kral David Oteli’ne yapılan bombalı saldırı oldu. Otelde asker ve sivil İngilizler vardı. Aynı anlarda 7 bağımsız Arap Devleti’nin başkanları 11 Mayıs 1946’da Mısır’da bir araya gelmişlerdi. 1948 Arap-İsrail Savaşı, yaklaşık 700 bin Filistinliyi mülteci durumuna düşürdü. BİRLEŞMİŞ MİLLETLER KARARIYLA FİLİSTİN İKİYE AYRILIYOR Toplantı sonucunda yayımladıkları bildiride, Filistin’in Arap yapısının korunmasına dikkat çektiler. İngiltere hükümeti ikilemle karşı karşıya kalmıştı. Bir tarafta Siyonist hareketi destekleyenler, diğer tarafta Yahudilerin yaptıkları katliamlardan rahatsız olanlar... İngiltere’nin üzerinde ABD baskısı da vardı. İngiltere savaş sonrası ekonomik ve finans açısından Washington’a bağımlıydı. Filistin’de Arap ve Yahudileri ortak bir plan üzerinde bir araya getiremeyen İngiltere Şubat 1947’de problemi Birleşmiş Milletlere taşıdı. Ağustos 1947’de Birleşmiş Milletler tarafından oluşturulan Filistin Özel Komitesi, Filistin’in ikiye ayrılmasını önerdi: Arap ve Yahudi devleti... Kudüs ve çevresi uluslararası bölge olarak kalacaktı.Birleşmiş Milletler Genel Kurulu’nda, 29 Kasım 1947’de 181 sayılı karar ile bu teklif 33 lehte, 13 aleyhte ve 10 çekimser oyla kabul edildi . Önemli olan ABD ve Sovyetler Birliği’nin bu kararı desteklemesiydi. Arap tarafı bu kararı uluslararası Adalet Divanı’na taşıdı. Birleşmiş Milletler Genel Kurulu böyle bir kararı alamazdı. Arapların bu görüşü reddedildi. O anda Filistin’de 1 milyon 269 bin  Arap ve 678 bin Yahudi yaşıyordu. Bu arada İngiltere, 15 Nisan 1948’de Filistin üzerinde taşıdığı mandaterliğe son vereceğini de açıklamıştı. İngiltere Birleşmiş Milletler Genel Kurulu’nun aldığı kararı uygulamaktan kaçınıyordu. Bu gelişmelerin sonucu; Filistin’de kısa zamanda büyük çaplı çatışmaların başlaması oldu. Yahudiler Filistin’in büyük kısmını ele geçirmeyi öngören Dalet Planı’nı uygulamaya koydular. Arapların gücü ise 3 bin civarındaydı. 10 Mayıs’ta çoğunlukla Arapların yaşadığı köylerde büyük katliamlar yaşandı. Hayfa, Akra, Yafa ve Kudüs’ün büyük bölümü Yahudilerin kontrolüne geçti. 200 bin ile 400 bin arasındaki Arap, komşu Arap ülkelerine kaçmak zorunda kaldı. David Ben Gurion bağımsız İsrail devletinin ilk başbakanı oldu. YAHUDİLER İNGİLİZ MANDASININ SONA ERDİĞİ GÜN İSRAİL DEVLETİNİ İLAN ETTİLER. ABD VE SOVYETLER BİRLİĞİ DE AYNI GÜN TANIDILAR 14 Mayıs 1948’de İngiltere’nin Filistin üzerindeki mandası sona erdi. İngilizler Filistin’den ayrıldılar. Aynı gün Yahudiler İsrail Devleti’nin kurulduğunu ilan ettiler. Saatler içinde ABD ve Sovyetler Birliği İsrail devletini tanıdı. Arap devletleri şaşkındı. Arap Ligi Filistin’e müdahale kararı aldı. Ancak Arap orduları arasında irtibat ve koordinasyon pek yeterli değildi. 40 milyon nüfusa sahip Arap Devletleri, 600 bin nüfuslu Siyonist Yahudiler ile karşı karşıyaydı. Mısır 10 bin, Ürdün 4500 Suriye 3000, Lübnan 1000 ve Irak 3000 asker ile oluşturulan orduya katıldı. Karşılarında ise çatışma tecrübesine sahip 60 bin Yahudi askeri vardı. Suriye ve Irak durumun pek farkında değildi. Savaşın başlarında Arap güçleri Yahudiler tarafından kontrol edilmeyen bölgeleri ele geçirdi. Mısır ordusu Gazze’ye girdi. Birleşmiş Milletler ateşkes istedi. İki taraf da reddetti. Yahudiler Nazareth ile Galile’yi ele geçirdi. Ocak 1949’da savaş sona erdi. Yahudiler Negev’den eski Mısır-Filistin sınırına kadar olan bölgeyi, Gazze Şeridi hariç, ele geçirdiler.Arapların elinde Filistin’in sadece yüzde 21’i kaldı. İsrail’in kontrol ettiği bölgede yaşayan Filistinli Arapların sayısı ise 700 bin ile 750 bin civarında azaldı. Kudüs Araplar ve Yahudiler arasında bölündü. Gazze Şeridi Mısır’ın idaresinde kaldı. Aslında; Araplar ile İsrail devleti arasında bir anlaşma imzalanmadı. Arap tarafı Filistin’den göç edenlerin geri dönmesini istiyordu. İsrail ise bunu bir barış antlaşması ile birlikte olabileceğini ileri sürdü. Mayıs 1949’a gelindiğinde; Filistin Araplarının neredeyse yarısı mülteci durumuna gelmişti!..Kaynakça: David Fromkin, “Barışa Son Veren Barış” Peter Mansfield, “A History of the Middle East”",https://www.sozcu.com.tr/filistin-siyonist-yahudilere-nasil-vatan-oldu-2-wp7850277
Uğur Dündar,Padişah Vahdettin kaçtığı San Remo’da sefalet içinde mi yaşadı?..,29 Kasım 2023,"Son günlerde Atatürk düşmanları “ Sultan Vahdettin sürgünde çok sıkıntı çekti, sefalet ve yoksulluk içinde yaşadı” söylemini daha sık kullanır oldular. Peki gerçekten de Vahdettin, yurt dışında sefalet içinde mi yaşadı? Emekli general ve akademisyen Naim Babüroğlu’nun  “Yalanlar ve Gerçekler” kitabını okuyanlar, bunların birer yalandan ibaret olduğunu görürler. Bakın Vahdettin, yurdundan düşman savaş gemisiyle kaçıp yerleştiği San Remo’da, nasıl bir yaşam sürmüş: ★★★ “Son Osmanlı Padişahı Mehmed Vahdettin, 17 Kasım 1922 günü, oğlu Ertuğrul, 5 eşi, doktoru, müzik hocası, başmabeyincisi, iki sekreteri, sandık dolusu mücevher ve 3.000 Osmanlı altın lirası ile sarayından gizlice alınarak, İngiliz Malaya savaş gemisiyle Malta Adası’na götürülmüş, ancak makamından istifa etmediğini açıklamıştı. ★★★ Malta’dan Avrupa’ya geçerek İtalya-San Remo’da bir villaya yerleşmişti . Daha sonra İstanbul’da bıraktığı eşleri ve eşlerinin yardımcıları da gelince, 40 odalı Magnoli (Manolya) villası adlı büyük bir köşkte yaşamaya başlamıştı.Nefis bir saray yavrusu olan köşk; 40 odası, 15 dönümden geniş bir portakal, limon korusu ve bahçesi bulunan beyaz renkli bir kasırdı. İstanbul’dan gelen ve köşkte yaşayanlar arasında; baş haremi Nazikeda, ikinci haremi Meveddet Kadıefendiler, son haremi Nevzat ve hemşiresi Nesrin Hanımlar ile Sultan Vahdettin’in ikinci Hazinedarı ve birkaç saraylı daha bulunuyordu. ★★★ Kadınefendileriyle, hazinedar ustalarıyla mükellef bir harem hayatı meydana gelmiş, musahipler, yaverler ve esvapçıbaşından ibriktarbaşına kadar bütün beyler kadrosu kuruluvermiş ve meşhur Mabeyn-i Hümayun (Osmanlı Sarayın’da özel kalem işlevini gören kurum) tam tertip canlanmıştı. Osmanlı İmparatorluğu’nun bütün teşrifat ve merasim usulleri olanca titizliğiyle korunuyordu. Sultan Vahdettin’in özel hizmetine ayrıca Natalina isimli, ufak tefek ve sarışın bir İtalyan kızı tayin edilmişti. ★★★ Bu kasrın tam karşısında küçük ve zarif bir kasır daha vardı. Sultan Vahdettin’in sarayı bir nevi mabeyin dairesi haline getirilmişti. Yaver Zeki bu kasırda kalıyordu. Burada dominyonlarda görevli zengin ve hakim-i mutlak İngiliz sömürgecilerine parmak ısırtacak bir refah ve konfor bolluğu içinde yüzüyordu. ★★★ Sultan Vahdettin adamlarına, padişahlığı esnasında aldıkları maaşları, gurbette de fazlasıyla ve düzenli olarak veriyordu. Bu bol maaşlı kapı yoldaşlarına gün doğmuştu. Hepsi de İstanbul’daki  ikbal günlerinde aldıkları maaşlardan yüksek aylık alıyordu. Ayrıca Yıldız Sarayı’nın meşhur mutfağını aratmayacak mükellef ve zengin mutfakta, sofra sofra yemekler hazırlanıyordu . Öğle ve akşam yemeklerine, bir de mükellef sabah ve ikindi kahvaltıları ilave edilmişti. Yıldız Sarayı’nın o zengin ve meşhur mutfağı, çeşit ve nefisliğinden  çok şey kaybetmeden San Remo’da da devam ediyordu...”  ★★★ Eğer sefalet buysa, Vahdettin gerçekten sefalet içinde yaşamış, değerli okurlarım!..",https://www.sozcu.com.tr/padisah-vahdettin-kactigi-san-remoda-sefalet-icinde-mi-yasadi-wp7875525
Uğur Dündar,Türkiye’nin iyi eğitimli vatansever gençleri!..,12 Kasım 2023,"Yurt dışında okuyan gençlerden çok mesaj alıyorum. Gençler genellikle ülkemizdeki eğitimin kalitesizliğinden yakınıyor ve istedikleri üniversiteyi bitirmiş dahi olsalar, torpile/nepotizme dayalı sistem nedeniyle iyi bir iş bulma umudu göremedikleri için yurt dışına gitmek zorunda kaldıklarını yazıyorlar. Ayrıca yurt dışında bir başına öğrenci veya yeni mezun olmanın zorluklarını da dile getiriyorlar. Yıllar önce aynı zorlukları yaşamış ve tüm engelleri aşarak başarı merdivenlerini tırmanmış değerli hukukçu-akademisyen Gönenç Gürkaynak ’ın, aşağıda alıntıladığım sosyal medya mesajlarının onlara yol gösterici olacağına inanıyorum. Ayrıca Gürkaynak gibi düşünen bilim insanlarımızın çoğalmasını diliyorum. ★★★ “Londra’da 320 Türk öğrenci ve yeni mezunu bir araya getiren yemek davetini vermemdeki maksadımın ne olduğu -samimi bir merakla ve laf sokma gayreti olmadan- çok soruluyor. O halde aynı samimiyetle cevap vereyim. Belki bu cevap buna gücü yeten başkalarının da bu yolculuğa çıkmasına vesile olur. Şudur: ■ Yurt dışında öğrenci veya yeni mezun olup da ateşli hastalığa yakalanınca alnınıza ıslak havlu koyacak insan bulmak zordur. ■ Kendinizi yalnız zannetmemek, kökünüzü, yurdunuzu kaybetmemek, tecrübe alıp tecrübe verecek dost gibi dostlar bulmak, eğitim, staj ve iş imkanlarından ve gelişim ihtimallerinden vakitlice haberdar olmak, zordur. ■ Memleketinizde deprem olduğunda hep beraber ses çıkaracak şekilde organize olmak, ülkenize katma değer yaratma kanalları bulmak, kendinize tüm potansiyelinizi yansıtabileceğiniz mecralara ulaşmak, irtibatlar kurmak, ülkenizin doğru algısını kollamak, ülkenizle irtibatınızı korumak, zordur... ★★★ Bundan 23 sene evvel ben bunları yaşıyordum, 23 sene boyunca o yolları kah yurt dışında kah yurt içinde yürümeye devam ederek belirli imkanlara sahip oldum. Bu sene University College London (UCL) bana hukuk profesörü kadrosu verince , oradaki Türk öğrencilerde bunun özel bir enerji, hareketlenme ve gurur yarattığını gördüm. Bu da aklıma bu birlikteliği hukukçu olsun olmasın, UCL’de olsun olmasın, tüm Türk öğrencilere yayma fikrini getirdi. Deprem döneminde yurt dışındaki kimi üniversiteleri Türkiye’ye yardım yapmaya kanalize ederken ağırlığımı kullanmam gerekmişti ve öğrencilerin kendi bireysel alanlarında nasıl çırpındıklarını fakat organize olmakta ne kadar zorlandıklarını bizzat tecrübe etmiştim . Bunların hepsi, öğrencileri birbirleriyle irtibatlandırma konusunda bana fikir verdi... Bu gençler de eminim -23 seneye kalmaz- daha iyilerini daha güzellerini yapacaklar ve ülkemizin de kendi koordinasyonu olan eğitimli ve etkili diasporasına kavuşmasına değerli katkılarda bulunacaklar. ★★★ Ben haftada 3 uçuş temposuyla her ay çok sayıda ülkeye iş seyahatleri yaptığım ve genellikle vaktimi İstanbul ile Londra arasında böldüğüm için genç insanların benimle sohbet etme ve bana bir şeyler sorma taleplerine layıkıyla cevap veremediğim oluyor. O yüzden, daha yapılandırılmış şekilde gençlerle sohbet edebilmeye çalışıyorum. Son bir ay içerisinde Ankara Barosu’nda ve Şanlıurfa Barosu’nda yaptığım konuşmaların gençleri kucaklaştırma maksadı ne idiyse, Londra’daki de oydu. Faydalı olduğunu da düşünüyorum, umuyorum. ★★★ Türkiye’nin yolunu aydınlık, milletini en geniş refah gereçlerine sahip kılacak olan, bence, eğitimli vatanseverlerdir. Onların birlikteliği, kendilerine, birbirlerine ve memleketlerine coşkuyla sahip çıkması, hayırlıdır. Londra’da da, Ankara’da da, Şanlıurfa’da da...”",https://www.sozcu.com.tr/turkiyenin-iyi-egitimli-vatansever-gencleri-wp7859499
Uğur Dündar,Devletin hazinesi adalettir!..,26 Kasım 2023,"İçişleri Bakanı Ali Yerlikaya ülkeyi suç çeteleri, uyuşturucu baronları ve terör örgütlerinden temizleyebilmek için operasyon üstüne operasyon yapıyor, Hazine ve Maliye Bakanı Mehmet Şimşek, yabancı sermayeyi getirebilmek amacıyla diyar diyar geziyor ama iş yargıya gelince, soru işaretleri başlıyor. Sayıları giderek azalan dürüst savcı ve hakimlerimizi ayırarak ve üzülerek belirtiyorum ki; bağımsızlığını kaybetmesi yetmiyormuş gibi, bir de bazı hükümlerin çıkar ilişkileriyle verildiğinin ortaya çıkmasıyla, yargıya duyulan güven neredeyse sıfırlanmış durumda. Yarım asrı aşkın meslek hayatımda her şey aklıma gelirdi de, günün birinde yargının bu durumlara düşeceği asla gelmezdi!.. ★★★ Şimdi soruyorum: Siz yurt dışında yaşayan ve temiz yoldan edinilmiş parasını başka ülkelerde yatırıma dönüştürmek isteyen büyük bir girişimci ya da dev bir finans kuruluşu olsanız, kırmızı bültenle aranan uluslararası suç örgütü liderlerine 400 bin dolar karşılığında ( Çoğu kez bu kadar da alınmıyor) vatandaşlık verilen ve yargısı bağımsız olmayan bir ülkeye paranızı getirir misiniz?.. ★★★ Yargıya güven duyulmayan bir toplumda kamu düzeninin sağlanmasında büyük güçlükler yaşanacağını belirterek, şu özlü sözleri bir kez daha hatırlatmakta yarar görüyorum: ■ Adalet gücü bağımsız olmayan bir milletin, devlet halinde varlığı kabul olunmaz.■ Adaletin kuvvetli, kuvvetlilerin de adil olmaları gerekir.■ Adaletsizliği işleyen, çekenden daha sefildir.■ Adaletsizlik hükme acılık, geciktirme de tatsızlık verir.■ Bir saat adaletle hükmetmek, bir sene ibadet etmekten daha hayırlıdır.■ Devletin hazinesi adalettir.■ İnsanın en büyüğü, en yüksek mevkide iken tevazu gösteren, kudret sahibi iken affeden ve kuvvetli olduğu vakit adaletle hareket edendir.■ Her iki tarafı da dinlemeden karar veren, kararı doğru olsa dahi, doğru hareket etmiş olmaz.■ Hukukun kuvvetinin azaldığı yerde, kuvvetlinin hukuku geçerli olmaya başlar.■ Adaleti çiğneyenleri cezalandırmayan milletler, çökmek zorundadırlar. ★★★ Sivil toplumu ayakta tutan kurum; adalettir. Güven duyulan adalet, herkes için gereklidir!..",https://www.sozcu.com.tr/devletin-hazinesi-adalettir-wp7872907
Uğur Dündar,Korku filminden beter (3),18 Kasım 2023,"Bu başlık altında kaleme aldığım ilk yazımı, 28 Ekim günkü köşemde yayımlamıştım. Önce o yazıyı hatırlayalım: “Muhammet Sağ adlı kişi, Antalya’daki firmasıyla inşaat malzemeleri alım satımı, inşaat işleri ve mermer-fayans ihracatı yaparken 2021 yılında biriyle tanışıyor. Firmasının 17 yıllık geçmişinde devletine mükellefiyetini eksiksiz yerine getiren, vergi, prim vs. borcu bulunmayan Muhammet Sağ’a bu şahıs, o tarihte Ankara’da faaliyet gösteren Elmacı Market zincirine ortak olmasını öneriyor. İnşaatçı olarak yeni açılacak market şubelerinin satışa hazır hale getirilmesini sağlayabileceğini düşünen Muhammet Sağ da işyerini Ankara’ya taşıyor. GİMAT’ta, Elmacı Market’in merkezinin bulunduğu plazaya giderek şirketin ortakları olduğunu söyleyen Serdar Sertçelik ve banka müdürü iken görevinden ayrılıp Elmacı Market’in finans işlerini yürüten Koray Özdöl ile tanışıyor. Ancak bu kişilerin ortaklık için resmi işlemleri savsaklamaları üzerine, durumdan kuşkulanmaya ve araştırmaya başlıyor. Ticaret Sicili Gazetesi’ne baktığında Elmacı Marketler zincirinin gerçek sahibi olarak Serdar Sertçelik ve Koray Özdöl yerine, daha önce adını hiç duymadığı paravan bir kişinin göründüğünü belirliyor. Tuzağa düşürülüp dolandırılma endişesiyle onları arayarak bu bilgiyi paylaşıyor. Kendisine “Gereken evrakları ve çek defterini getir, sözleşme yapacağız” denilince, yine o plazaya gidiyor. Ancak bu kez korku filmlerinden farksız bir süreç başlıyor. ★★★ İddiasına göre kendisini orada yine Serdar Sertçelik ve Koray Özdöl karşılıyor. Ancak içeri girdikten kısa bir süre sonra tartışma başlıyor ve Koray Özdöl silahını Muhammet Sağ’ın kafasına dayıyor. Ölüm tehdidiyle telefonunu gasp ediyor, ardından çek defterine çok sayıda çek yazdırıyor. Cep telefonu üzerinden bu çeklere faktöring için onay da veriyor. Ayrıca sahibi olduğu 2021 model 2 adet Wolkswagen Passat araca el koyuyorlar. (Mağdurun iddiasına göre bu çeklerin 2’si hariç, geri kalanları korkudan ödüyor.) Neye uğradığını şaşıran Muhammet Sağ, canını kurtarabilmek için istedikleri her şeyi yapmaya söz veriyor. Ayhan Bora Kaplan’ın adını telaffuz etmeye başlayan Özdöl ve Sertçelik, “Sakın bizi şikayet etme, bunlar canından değerli değil. Ayrıca kendi canını düşünmüyorsan eşini ve iki çocuğunu düşün” diyorlar. ★★★ Büyük korkuya kapılan Sağ, serbest kalınca Antalya’ya dönüyor ve İl Emniyet Müdürlüğü’ne başvuruyor. Oradaki polisler olay yerinin Ankara olduğunu söyleyip, Ankara Emniyet Müdürlüğü’ne gitmesi gerektiğini belirtiyorlar. O da avukatı aracılığıyla Ünal M., Koray Özdöl, Serdar Sertçelik ve soy isimlerini bilmediği Uğur ve Selman adlarındaki kişiler hakkında, Ankara Cumhuriyet Başsavcılığı’na iletilmek üzere, Antalya Cumhuriyet Başsavcılığı’na suç duyurusunda bulunuyor. Gerekçe olarak da; “yağma, suç işlemek amacıyla örgüt kurma, kişiyi hürriyetinden yoksun kılma” iddiaları gösteriliyor. ★★★ Aradaki bazı yaşanmışlıkları atlıyorum. Şimdi sıkı durun! Antalya Emniyeti’nin önerisiyle şikayette bulunmak için geldiği Ankara Emniyet Müdürlüğü özel otoparkında kendisini kim karşılıyor biliyor musunuz? Ayhan Bora Kaplan ve adamları!.. Kaşla göz arasında Serdar Sertçelik silahını karnına dayıyor ve Muhammet Sağ’ı aracının bagajına sokuyor. (Araçlarda karekodlu kartlar var. Bunlar gösterilerek çevirmelere takılmadan geçiliyor.) Girdiği bagajdan uzun namlulu silahlar alınıp, diğer arabalara aktarıldıktan sonra, bagaj kapatılıyor ve bilemediği bir yere götürülüyor. Gidilen yerde Serdar Sertçelik küfürler ederek, tekme tokat döverek “Hani şikayetçi olmayacaktın. Senin kafana sıkıp bir yere atarız... Dediklerimizi yapacaksın. Bize umumi vekaletname vereceksin” diyor. Bu arada balkonda oyun oynayan çocuğunun görüntüsünü izlettirerek “Anladık kendini düşünmüyorsun, bari onları düşün” diyor. Mağdur korkusundan yemin billah ederek her istenileni yapmaya söz veriyor ve yine canını zor kurtarıyor. Artık o kadar korkuyor ki yurt dışına kaçmaktan başka çare görmüyor. Birkaç ülke değiştirdikten sonra Avusturya’nın başkenti Viyana’ya geçiyor. Burada e-devlet üzerinden CİMER’e şikayette bulunuyor. CİMER kendisini Fransa’ya, Marsilya Başkonsolosluğu’na yönlendiriyor. O da gidiyor. Marsilya’da görüştüğü iki konsolosluk yetkilisi ilgi gösterip “Mutlaka Türkiye’ye dönmeli ve hakkını aramaya devam etmelisin. Türkiye bir hukuk devleti...” diyorlar. O da dönüyor!.. ★★★ Yine sıkı durun!.. Antalya Havalimanı’nda pasaport kontrolünden geçip, telefonunu açar açmaz kim arıyor biliyor musunuz? Ayhan Bora Kaplan!.. “Hani bizi e-devlete şikayet etmeyecektin...” diye başladığı konuşmasında yine tehditler savuruyor. Can güvenliğinin hiç kalmadığını düşünen mağdur, ihracatçı olması nedeniyle birçok ülkenin vizesini taşıyan pasaportuyla yine kapağı yurt dışına atıyor. Bu kez soluğu Almanya’da alıyor ve iltica başvurusunda bulunuyor. ★★★ Ali Yerlikaya’nın İçişleri Bakanı olmasından ve Ankara Emniyet Müdürlüğü’ne Engin Dinç’in getirilmesinden sonra, Ayhan Bora Kaplan ve adamlarına yönelik operasyondan cesaret alarak şikayetini yurt dışından yeniliyor. Emniyet de iddialarının üzerine gidiyor. Araştırmada 2021 yılında Antalya Cumhuriyet Başsavcılığı üzerinden Ankara Cumhuriyet Başsavcılığı’na yaptığı suç duyurusunun, işleme bile konulmadan sümen altı edildiği ortaya çıkıyor! Bu arada Antalya’da yaşayan eşi, 3 gün önce çocuğunu okula bırakıp evine döndüğü sırada, yanına yaklaşan biri tarafından “Eşine söyle çok konuşuyor. Konuşmayı kessin. Eğer devam ederse senin ve çocukların için iyi olmaz” denilerek tehdit edildiğini öne sürüp, polise şikayette bulunuyor.” ★★★ İlk yazımız böyle... Muhammet Sağ, çetenin amacının sadece parasına ve araçlarına çökmek değil, o güne kadar temiz olan sicilini kullanıp, kamu bankalarından kredi çekerek, daha büyük paraları ceplere indirmek olduğunu iddia ediyor. Kendisinin bir ilk olmadığını, daha birçok kişinin benzer şekilde hayatlarının karartıldığını, ancak korkularından sineye çekmek zorunda kaldıklarını öne sürüyor. İddiasını doğrulayacak gelişme önceki gün Halk Bankası’nda yaşandı. İYİ Parti Balıkesir Milletvekili Dr. Turhan Çömez ve gazeteci Erk Acarer, bankanın Ankara 1. Bölge Koordinatörü Kubilay Özdöl’ün açığa alındığını duyurdu. Şimdi bir kez daha sıkı durun: Kim bu Kubilay Özdöl? Muhammet Sağ’ın kafasına silah dayayarak çekler imzalatan Koray Özdöl’ün kardeşi!.. İddiaya göre; Ayhan Bora Kaplan suç örgütü, Koray Özdöl aracılığıyla Halk Bankası’nda KOBİ kredilerinden sorumlu konumda olan Kubilay Özdöl’ü kullanarak, Kredi Garanti Fonu’nun desteğiyle teminatsız verilen kredilerden 700 milyon lira çekiyor. İşlemlerde biraz önce bahsettiğim çökülen sicili temiz firmalar kullanılıyor. Bakalım Ayhan Bora Kaplan suç örgütü soruşturmasında bundan sonra neler yaşayacağız?..     CEVAP VE DÜZELTME METNİ Bankamız Türkiye Halk Bankası A.Ş. aleyhine, 18.11.2023 tarihinde basılı ve internet gazetenizde yayımlanan asılsız ve gerçek dışı yazıya ilişkin cevap ve düzeltme metnimizdir: ""Sözcü Gazetesi'nin 18.11.2023 tarihinde, basılı ve internet gazetesinde yayımlanan Uğur Dündar'ın yazısında Ayhan Bora Kaplan'ın veya ortağı olduğu firmalara Bankamızca teminatsız olarak 700 milyon Türk Lirası tutarında kredi kullandırıldığı belirtilmiştir. Söz konusu yazıda yer alan haber ve söylentiler, tamamen gerçeğe aykırı, Bankamızın güven ve itibarını sarsıcı olduğu gibi kamuoyunu ve yatırımcıları yanıltıcı niteliktedir. Bankamızda kredilerin tahsis, teminat ve kullandırım işlemleri, 5411 sayılı Bankacılık Kanunu ve Bankamız iç düzenlemeleri uyarınca yerine getirilmektedir. Eski bölge yöneticimizin görev değişiminin söz konusu işlemlerle hiçbir ilgisi bulunmamaktadır. Bu kapsamda; Bankamızın itibarını, şöhretini ve marka değerini zedeleyici, gerçeğe aykırı, asılsız isnatlara itibar edilmemesi gerektiği kamuoyuna saygıyla duyurulur."" Türkiye Halk Bankası A.Ş. Vekili Av. Melike MERCAN",https://www.sozcu.com.tr/korku-filminden-beter-3-wp7865163
Uğur Dündar,"Sayın Sağlık Bakanı, siz göçmenliğin ne demek olduğunu bilir misiniz?..",16 Kasım 2023,"İNGİLTERE ’ye göç etmek zorunda kalan bir doktorumuzun yüreğinden koparak kaleme aldığı aşağıdaki satırları okurken gözlerim buğulandı. “Sağlık Bakanının dediği gibi para için değil, kız çocuk eğitebilmek için çıktık biz memleketten. Onların yerle bir ettiği değerleri kızımıza verebilmek için çıktık. Atatürk’ün dediği gibi; kıvılcım kızımızı aleve dönüştürme gayreti için çıktık.” diyen Dr. İrem Sezer’in yazdıkları, inanıyorum ki sizleri de çok etkileyecek. ★★★ “Sevgili Uğur Dündar, Pazar günkü yazınızın bana düşündürttüklerini ve bende depreştirdiklerini size yazmak istedim. İşin içinde biraz da Sağlık Bakanının son hareketine duyduğum öfke de var. Londra’ya yeni göç etmiş bir doktorum ben. Hiç bu kadar vatansız, yalnız ama haklı hissetmemiştim kendimi... 1950’lerde Yunanistan’dan göçe zorlanmış bir ailenin torunuyum. Göçmenliği ancak yaşayanlar bilir. İlk nesil toprağa tutunmak ve hayatta kalmak için uğraşır. İkinci nesil kök salmaya, büyümeye çalışır. Üçüncü nesil ancak meyve verir. Sahip oldukları tek şey emekleridir, çok çalışkandırlar bu sebeple. Göçmenler vatanın kıymetini çok iyi bilirler; Atatürk gibi... ★★★ Emekçi, orta halli bir ailede büyüdüm. Ailemin benden tek beklentisi vardı; oku kızım. Okudum. Hayalim doktor olmaktı. İnsana dokunacaktım, varoluşum anlam kazanacaktı. Para için değil, insanlığa hizmet için çalışacaktım . Çok okudum. İlk ve orta öğrenimimi dereceyle bitirdiğim devlet okullarında okudum. Kütüphanelerde ne kadar kitap varsa okumaya çalıştım. Günde 1500-2000 soru çözerek girdiğim, babamın kitap ücretlerini karşılamak için yakınlarından borç aldığını çok sonradan öğrendiğim İngilizce Tıp Fakültesinde okudum. Günde 10-12 saat çalışarak uzmanlık sınavına hazırlandım, en eski, en köklü üniversitelerden birinde uzmanlık eğitimi aldım. Uzmanlık döneminde benim gibi göçmen çocuğu bir meslektaşımla evlendim . Düğün altınlarımızı, çoğunluğun ev peşinatı yaptığı parayı, Londra’da mesleki üst düzey eğitim ve yaşam tecrübesi satın almak için kullandık. Ve hizmet etmek için memleketimize döndük. ★★★ Buradan sonra acı gerçekle yüzleştik. Artık bizim emekle, çalışmakla, adanmakla alabileceğimiz yol yoktu. Eskiden saygıdan karşılarında titrediğimiz hocalarımızın üniversite kadroları artık cemaatlerindi. Mısır patlağı gibi profesör üreten özel hastaneler cemaatlerindi.Devlet hastaneleri kadroları cemaatlerindi. Bu memlekette fetöcü, menzilci, mason ya da bilmem neci olmadan mesleki hazzı yaşamana izin veren 1-2 kurum dışında çalışabileceğimiz yer bile yoktu. Direndik. Yine de elimizden geldiğince çalıştık. Kızımız oldu. ★★★ Biz yine de şanslıydık. Son yirmi senelik kasırga bizim eğitim hayatımızdan değil, meslek hayatımızdan çaldı. Eğitim için harcadığımız emeğimizin karşılığı vardı. Şimdiki çocukların ise maalesef emeklerinin karşılığı yok. Biz kızımızı Tarık Akan’ın Taş Mektebine verebilecek kadar şanslıydık. Kızıma sosyal görgü ve özgüven veremiyordum ama... Evden okula 2 durak trenle yalnız gitmeye teşvik edemiyorduk, korkudan... 12 yaşında çocuğun şort boyuna karışırken buluyordum kendimi... 9 yaşında kız çocuğuyla evlenme hayali kuranların sokakta dolaştıklarını ve kızıma ne gözle baktıklarını düşününce midem bulanıyordu. Eğitim sisteminin vahameti, kendilerini bulmaları, denemeleri gereken zamanları test çözmekle harcamak zorunda olmaları zaten bambaşka bir paragraf... Peki orta öğrenim sonrası ne olacaktı? Hangi lise, hangi üniversite onu dünya vatandaşı olarak yetiştirecekti? Herkesin kafasında aynı çözüm; üniversitede yurt dışına çıksın, kurtarsın kendini. ★★★ Ben tüm konfor alanımı yerle bir edip, büyüklerimi-arkadaşlarımı ve 46 yılda biriktirdiğim her şeyi bırakıp aldım kızımı çıktım memleketteki kasırgadan. Sadece o dünya standartlarında bir eğitim alabilsin, gerçek dünyayı görsün ve dünya vatandaşı olabilsin diye... Eşimle kızımıza yat, kat, banka hesabında para bırakmaktansa iyi bir eğitim bırakmanın çok daha kıymetli olduğuna karar verip tüm birikimimizi koyduk ortaya. Memlekette LGS’ye hazırlanmak için sadece test çözecek çocuk, şimdi İngilizcesini geliştiriyor, Fransızca ve Latince öğreniyor. Haftada 3 farklı spor yapıyor Affınıza sığınıyorum. Aslında diyeceğim o ki Sağlık Bakanının dediği gibi para için değil, kız çocuk eğitebilmek için çıktık biz memleketten. Onların yerle bir ettiği değerleri kızımıza verebilmek için çıktık. Atatürk’ün dediği gibi ‘kıvılcım’ kızımızı ‘aleve’ dönüştürme gayreti için çıktık. Yalnızlığı, üçüncü nesilde ne olduğunu bile bile, sil baştan göçmenliği göze alarak çıktık memleketten. Memleket sevdamız bittiği için değil. Size sonsuz saygılarımı iletiyorum. İrem Sezer”",https://www.sozcu.com.tr/sayin-saglik-bakani-siz-gocmenligin-ne-demek-oldugunu-bilir-misiniz-wp7863266
Uğur Dündar,Atatürk’ün idama mahkum edildiği günler!..,30 Kasım 2023,"Ankara ’da, Milli Meclis’in açılmasından hemen sonra, 11 Mayıs 1920’de, Kuvayı Milliye’nin lideri Mustafa Kemal Paşa idama mahkum edildi. Sultan Vahdettin, idam kararını onayladı. İki hafta sonra İsmet İnönü, Fevzi Çakmak, Ali Fuat Cebesoy, Fahrettin Altay, Ankara Müftüsü Rıfat Börekçi, Halide Edip Adıvar gibi Milli Mücadele yolculuğuna Mustafa Kemal Paşa’nın yanında  katılanların bazıları daha idama mahkum edildiler. Vahdettin, bu kararları da hemen onayladı. ★★★ Şevket Süreyya Aydemir, “Tek Adam” adlı kitabında Mustafa Kemal Paşa’nın yaşadığı hayatının en sıkıntılı günlerini şöyle anlatır: “Ankara dışında, bir tepenin üzerinde iki katlı, soğuk ve çıplak okul binasına kapanarak, gece gündüz didinen, çaba harcayan bu Tek Adam, o günlerde denilebilir ki, kaderiyle tek başına boğuşuyordu. Ne askeri, ne de ordusu vardı. Dünyanın en büyük devletlerine karşı çıkmıştı. Padişah onu asi ilan etmiş, başını getirenlere ödül koymuştu. Anzavurlar, Gavur İmamlar, Gürcü, Abaza, Çerkez Beyleri ayaklanmışlardı. Yerli-yabancı casuslar ortalıkta kol gezmekte, her taşın altında bir yılan kaynamaktaydı. Hilafet Ordusu’nun bildirilerini, isyan bölgelerinde; İngiliz konsoloslar, Ermeni doktorlar, Rum komitacıları dağıtmaktaydı... Mustafa Kemal Paşa ve yanındakilerin barındıkları Ankara Ziraat Okulu’na, dört yandan azgın bir kin ve düşmanlık dalgası gelmekteydi....” ★★★ Halide Edip ise cendere içinde geçen o sıkıntılı günlerden şöyle söz eder: “Genellikle birkaç saat uyuyabilmek için sabahın erken saatlerinde odalara çekilirdik. Fakat uyumak mümkün olmazdı. Hilafet Ordusu mensuplarının ne zaman bizim yerimizi de basıp, yatağımızda bizi boğazlayacağını tahmin edemiyorduk. Hepimiz yorgunluktan bitkin haldeydik . Mustafa kemal Paşa’yı o günlerdeki kadar yorgun, üzgün ve bazen de ümitsiz görmüş değilim...” ★★★ Kurtuluş Savaşı sırasında İngiliz İstihbarat Subayı olan H.C.Armstrong ise anılarında şunları anlatır: “Mustafa Kemal sırtını duvara vererek dövüştü. Sık sık hasta oluyordu. Böbreklerindeki sorun nedeniyle, zaman zaman büyük acılar çekiyor ve ateşleniyordu. Yaşamı sürekli tehlike altındaydı. Ankara çevresindeki köyler birer birer Hilafet Ordusu’na katılmaya başlamışlardı . Ziraat Mektebi’nin her an basılma ihtimali vardı. Bu durumda kuşkusuz linç edilerek öldürülecekti. Nöbetçiler geceleri çevrede kuşkulu kişiler görüyorlardı. Mustafa Kemal ve Albay Arif, giysilerini çıkarmadan uyuyordu. Arif akşamları uyuyor, daha sonra Mustafa Kemal’in uyuduğu sabah saatlerine kadar nöbet tutuyordu. Avluda dizginleri hazır, eyerlenmiş ve yalnızca kolonlarının sıkıştırılmasını bekleyen atları, bir mahmuz darbesiyle Sivas’a doğru yola koyulmak üzere hazır bekliyordu. Halide Edip, silah kullanmayı öğrenmişti. Adnan (Adıvar) yanında zehir bulunduruyordu. Padişahın adamlarının yakaladıkları millicilerin tümüne yaptığı işkenceyle karşılaşmaktansa, zehri kullanmayı tercih edeceklerdi. Mustafa Kemal, köşeye sıkışan soylu bir kurt gibi dövüştü...” ★★★ İşte düşmanların savaş gemisiyle yurdundan kaçarken, beraberinde sandık dolusu mücevher, 3.000 Osmanlı altını, Saray erkanı ve haremini götüren Mehmed Vahdettin’in, başta Mustafa Kemal Paşa olmak üzere Milli Mücadele kahramanlarına bakış açısı buydu!..",https://www.sozcu.com.tr/ataturkun-idama-mahkum-edildigi-gunler-wp7876554
Uğur Dündar,Özgür Özel...,09 Kasım 2023,"“Özgür Özel 49 yaşında. Annesi, babası emekli öğretmen . Ailenin iki çocuğunun en büyüğü. Kardeşinin adı Barış. İsimlere da bakınca, anne ve babanın dünya görüşünü tahmin etmek zor olmuyor. Özgür 10 yaşına kadar, okullardaki öğretmen odalarında büyüyor . Sonra Anadolu Lisesi ve devlet parasız yatılı sınavlarına girip, birinde Manisa birincisi, diğerinde ise Manisa ikincisi oluyor. Böylece o dönemin en prestijli okullarından biri olan İzmir Bornova Anadolu Lisesini (BAL) kazanıyor. Lisenin ardından girdiği Ege Üniversitesi Eczacılık bölümünü büyük başarıyla, dönem 2’ncisi olarak bitiriyor. Birkaç iş denemesinden sonra kendi eczanesini açıyor. Böylece Eczacı Odası serüveni de başlamış oluyor. Henüz 27 yaşındayken Türkiye’nin en genç oda başkanı oluyor . İki dönem bu görevi yaptıktan sonra, Türk Eczacıları Birliği’ne (TEB) seçiliyor. Burada da kısa süre içinde genel sekreterliğe yükseliyor. Özgür Özel, kurultay sonrası partililerle kucaklaştı. ★★★ Çalışkanlığı ve başarıları nedeniyle eczacılık camiasında “Atom Sekreter” lakabıyla ünleniyor. Özellikle iktidarın tüm meslek grupları üzerinde baskısını artırdığı bir süreçte, eczacılara yapılan dayatmaya karşı sergilediği mücadele ile Türkiye’nin dört bir yanındaki her siyasi görüşten eczacının kahramanı oluyor. İlaçların markette satılması gündeme gelip, birilerinin zincir eczaneler açma niyeti ortaya çıkınca sağlık alanında Türkiye tarihinde yapılmış en büyük mitingi organize ederek, hükümete geri adım attırıyor. Böylece yöneticilik hayatının alkışlanan başarılarından birini sağlıyor. 2011’de Manisa’dan milletvekili seçiliyor. Meclis’te yoldaşı Veli Ağbaba’nın Başkanlığındaki Cezaevleri Komisyonu’nda görev alıyor. Bu Komisyon Pozantı Cezaevini kapattırıyor. Bu süreçte hiç bitmeyen bir enerji sergileyerek, başarılı çalışmalarını sürdürüyor. ★★★ Ama Türkiye onu, Soma faciasından 15 gün önce yaptığı konuşma ile yakından tanıyor.Çünkü o konuşmayla “geliyorum” diyen faciayı haber vererek, iktidarı önlem almaya çağırıyor. Peki dinleyen kim? Facia sonrasında acılı Soma ve Kınık halkı, ona adeta “kurtarıcı” gözüyle bakıyor ve yörenin umudu haline geliyor. Kısa süre önce de Siirt ’e gidiyor. Dört yurttaşımızın baraj kapaklarının açılması sonucu yaşamlarını yitirdiği Siirt’te “halk siren çalınarak uyarıldı ” açıklamasına karşılık yaptığı tatbikatla siren sesinin hiç duyulmadığını tüm Türkiye’ye kanıtlıyor. Kısacası çok çalışkan, mücadeleci, etkin muhalefet anlayışını benimsemiş, genç ve idealist bir siyasetçi Özgür Özel...Evli ve bir kız çocuk babası...” ★★★ Buraya kadar okuduklarınızı, 2014 yılında bu köşede yayımladığım bir yazımdan alıntıladım.Aradan geçen zaman içinde başarı merdivenlerini hızla tırmanarak önce partisinin Meclis Grup Başkanvekili, seçimlerin ardından da Grup Başkanı oldu.Son Kurultayda da CHP’nin 8. Genel Başkanı seçildi. Kendisini yakından tanıyanlara göre o, en karmaşık ve içinden çıkılmaz gibi görünen durumlarda bile telaşlanmadan hareket edebilen serinkanlı ve cesur bir kişilik.15 Temmuz gecesi yaptıkları da bu görüşü doğruluyor: ★★★ “O gece saat 21.00 civarında, olağan dışı hareketlenmeler olduğunu televizyonlardan öğrendik. Çok geçmeden bunun darbe girişimi olduğunu yine televizyonlardan duyduk. Olaylar başlar başlamaz telefonlaşarak Genel Merkez’de buluşmaya karar verdik. Bizi ilk arayanlardan biri Uğur Dündar oldu. Bunun hain bir kalkışma olduğunu, CHP’nin bu darbeye karşı direnmesi ve demokrasinin yanında durması gerektiğini söyledi. ★★★ Saat 22.30’a geldiğinde, Genel Merkez’de buluştuk. Genel Merkez’e ulaştığımızda, Ankara’da birçok noktada çatışmalar yaşanıyor, açık camlardan içeri keskin bir barut kokusu doluyordu.  Parti yöneticilerimizle ayak üstü yaptığımız toplantıda; darbe girişimi kimden gelirse gelsin açık, aktif ve cesur tavır almaya karar verdik. ★★★ Hemen TBMM’ye geçerek direnişi buradan yürütmeyi kararlaştırdık. Ancak tüm şoförlerimiz ve danışmanlarımızı can güvenliklerini düşünerek evlerine gönderdiğimiz için ne aracımız ne de bir sürücümüz vardı!.. Aykut Erdoğdu, Veli Ağbaba ve ben , üniversite yıllarındaki hayallerimizi gerçekleştirmek amacıyla birlikte 1973 model bir volkswagen kaplumbağa araç almıştık . Elimizde bir tek bu araç vardı. Ona binip TBMM’ye doğru yola koyulduk. (Bu sırada Aykut Erdoğdu başımıza bir şey gelmesi ihtimalini düşünerek vasiyet niyetine bir kısa video çekti.) ★★★ Aracı ben kullanıyordum.Dikmen’den aşağı inerken yolda kimseler görünmüyordu.Ancak TBMM’ye yaklaştığımızda yol üzerine taş yağıyormuş hissi veren küçük toz kümeleri oluşmaya başladı. Bunların helikopterden atılan mermiler olduğunu fark edince, Aykut’un vasiyet videosu çekmesine hak verdik!.. Mermi yağmuru altında TBMM’nin Dikmen kapısına ulaştık. Aykut silahlı gelmişti. Araç durduğunda hemen atlayıp, duvar dibine siper aldı. Bulunduğumuz yer, Hava Kuvvetleri Komutanlığı’nın yanında, Genel Kurmay Başkanlığı’nın ise tam karşısındaydı. Çevreden sürekli çatışma sesleri geliyor, havadaki kesif barut kokusu giderek artıyordu. Aykut, TBMM kapısında bekleyen polis memurlarına Milletvekili olduğumuzu bağırdı. Ben bu sırada aracı park ettim. Hatta doğru park etmiş miyim diye, aracın etrafında dönüp dururken Aykut seslendi: “Çatışma var çabuk ol!..” Doğrusu hepimizin gençlik hayali “vosvos”umuz çok kıymetliydi ve onu yolun ortasına bırakıp gitmeye gönlüm el vermiyordu. Bu sırada Aykut silahı ile siper ala ala iç kapıya kadar ulaşmıştı. Benim sakin ve yavaş yürüdüğümü görünce, koşarak geldi ve kolumdan tutarak “Çabuk ol yoksa burada vuracaklar bizi!” diyerek çekmeye çalıştı. Sanki koşarsam darbecilerden korkuyormuşuz gibi anlaşılacak diye, inadına yavaş ve sakin yürüyordum. Neyse ki Aykut beni çeke çeke TBMM’ye soktu!.. ★★★ 3 No’lu kapıdan girip, Genel Kurul’a giden koridoru geçtik. Genel Kurul’un kapısında bizi AKP ve CHP’den bir grup milletvekili karşıladı. Hemen yanımıza dönemin TBMM Başkanı İsmail Kahraman geldi. Bana ve Aykut’a sarılıp “Bunlar demokrasi öpücüğü” diyerek yanaklarımızdan öptü. İsmail Kahraman’ın bu tavrı bana hem tuhaf hem de komik gelmişti. Genel Kurul’un kapıları kapalı olduğu için hep birlikte kapıları kırıp içeri girdik ve salonun ışıklarını yaktık. Toplantıyı açmak için Başkanlık Divanı’nın oluşması gerekiyordu. Ancak katip üye yoktu. Bu yüzden birinden ceket alıp giydim ve “Başkanlık Katibi” koltuğuna oturdum. Hatta İsmail Kahraman’ın bulup verdiği ceketi giyerken “Milli Görüş ceketi” diyerek şaka yapmayı da ihmal etmedim!.. ★★★ TBMM Başkanı resmi açılışı yaptı ve orada, CHP adına, darbe girişimine karşı olduğumuzu çok açık bir şekilde söyledim. Meclis’e gelmeden önce de TBMM Başkanvekili Ayşe Nur Bahçekapılı ve AK Parti İstanbul Milletvekili Doğan Kubat ile telefonla görüşerek, ‘Biz yanınızdayız, ne yapmak gerekiyorsa birlikte yapacağız, karşı çıkalım’ dedim. Meclis Genel Kurulu olağanüstü toplandı. Bir tarafta AK Parti adına Mehmet Muş, diğer tarafta partim adına ben, MHP adına Erkan Akçay... Divan’da katip üyelerin bulundukları koltuklarda biz görevdeydik o gece. Tepemize bombalar yağarken Meclis kürsüsünde tarihe not düştüğümüz konuşmalar yaptık. Genel Kurul Salonunu 10 metre ile ıskalayan bombanın ardından, sığınağa inme kararı alındı. ★★★ TBMM Başkanı İsmail Kahraman ve bazı milletvekilleriyle sığınakta bir odaya girerek,  16 Temmuz günü TBMM Genel Kurulu’nda okunan ve altında 4 partinin ortak imzası bulunan tarihi bildiriyi hazırladık. O günkü bildiri, bombardıman altındaki Meclis’in ertesi gün açılıp, çalışma ve darbeye karşı koyma iradesi açısından çok önemliydi...” ★★★ Sizlere CHP’nin yeni Genel Başkanı Özgür Özel’in ağzından , 15 Temmuz 2016 tarihindeki FETÖ’nün hain darbe girişiminde yaşananları aktardım. O gece Özgür Özel ve arkadaşları kurşun ve bomba yağmuru altında Meclis’e gelerek, diğer partilerin milletvekilleriyle birlikte, bir demokrasi ve kahramanlık destanı yazdılar. Zeki, çok çalışkan, dürüst, cesur, Atatürk ilke ve devrimlerine yürekten bağlı ve bagajı dolu olmayan genç Genel Başkan’a başarılar diliyorum.",https://www.sozcu.com.tr/ozgur-ozel-wp7856130
Uğur Dündar,Dev Atatürk resmi ve Fenerbahçe Atatürk Stadyumu...,11 Kasım 2023,"Dev Atatürk resmi ve Fenerbahçe Yüksek Divan Kurulu Başkanlık Divanı...(soldan-Gürhan Saatçioğlu, Didem Üretmen, Uğur Dündar, Elizabet Uğurlu, İsmail Tepecik. Fenerbahçeliler her 10 Kasım’da olduğu gibi, dün sabah da saat dokuzu beş geçe, Başkan Ali Koç, yönetim kurulu üyeleri, yüksek divan kurulu, kongre üyeleri, sporcular, kadın-erkek taraftarları taşıyan bir gemiyle Dolmabahçe Sarayı önüne geldiler. Gemidekiler, Cumhuriyetimizin kurucusu Büyük Önderimiz Gazi Mustafa Kemal Atatürk’ ün aziz hatırası önünde saygı duruşunda bulunduktan sonra, hep birlikte İstiklal Marşımızı söylediler. Ayrıca denize şanlı bayrağımızın renkleri olan kırmızı beyaz karanfiller attılar. Sadece Fenerbahçeliler mi? Bu yıl geçen seneye oranla çok daha fazla tekne, saygı duruşu için Saray’ın önündeydi... ★★★ Daha sonra bir başka tören için Fenerbahçe Şükrü Saraçoğlu Stadyumu’na geçildi. Zira Fenerium mağazasının bulunduğu dış cepheye, boydan boya dev bir Atatürk kompozisyonu resmedilmişti. Burada da saygı duruşu ve İstiklal Marşımızın söylenmesinin ardından, eserin sahibi ressam Sevda Türkseven söz aldı. Onun paylaştığı bilgiye göre; 50 metrekarelik Atatürk resmi, Kadıköy Belediye Başkanı Şerdil Dara Odabaşı’nın desteği ve Başkan Ali Koç’un onayıyla yapılmış. Dört ayda biten eserde; 16 adet özel alaşım metal panel, 80 kiloya yakın boya ve kimyasal madde, 10 kilo uçak verniği ve 85 adet fırça kullanılmış.Böylece toplam ağırlığı 450 kiloyu bulan, bugüne kadar yapılmış ikinci en büyük Atatürk resmi ortaya çıkmış. Fenerbahçe Başkanı Ali Koç, Kadıköy Belediye Başkanı Şerdil Dara Odabaşı ve Ressam Sevda Türkseven eserin açılışını Cumhuriyetimizin 100. yılı için üretilen Fenerbahçe formalarıyla yaptılar...  ★★★ Açılışını Fenerbahçe Spor Kulübü Başkanı Ali Koç, Ressam Sevda Türkseven, Kadıköy Belediye Başkanı Şerdil Dara Odabaşı ve en yaşlı Fenerbahçe Kongre Üyesi Turan Demirel’in (97) birlikte yaptıkları bu dev Atatürk resmi ile stadyumun adı; dünden itibaren, resmen olmasa bile fiilen Fenerbahçe Atatürk Stadyumu oldu. Ne mutlu Fenerbahçelilere...",https://www.sozcu.com.tr/dev-ataturk-resmi-ve-fenerbahce-ataturk-stadyumu-wp7858619
Uğur Dündar,"Filistin, Siyonist Yahudilere nasıl vatan oldu?",02 Kasım 2023,"26. Genelkurmay Başkanı, tarih araştırmacısı İlker Başbuğ inceledi Değerli okurlarım. Emekli olduktan sonra tarih araştırmacılığı üzerinde yoğunlaşan ve kitaplar yazan 26. Genelkurmay Başkanı İlker Başbuğ ile bir sohbetimizde Filistin sorununun tarihçesini incelediğini ve çok çarpıcı notlar çıkardığını söyledi . Bunun üzerine tespitlerini kaleme almasını rica ettim. O da kırmayıp yazdı . İşte Filistin topraklarında adım adım İsrail Devleti’nin kurulması ve yaşanan ibret verici olaylar... 26. Genelkurmay Başkanı İlker Başbuğ, Filistin sorununun tarihçesini Uğur Dündar için kaleme aldı. ★★★ Dünyada Siyonist hareketi başlatan kişi Dr. Theodore Herzl’dir . Herzl (1860-1904) bir Viyana gazetesinin Paris muhabiriydi. Asimile bir Yahudi idi. 1896 yılında “Yahudi Devleti: Yahudi Sorununa Modern Çözüm” isimli kitabı yayımlanmıştı. Siyonist hareketin amacı Roma İmparatorluğu tarafından 2. yüzyılda Filistin’den sürgün edilen Yahudilere bir yurt bulunmasıydı. Herzl, ilk Siyonist Kongresi’ni 1897’de İsviçre-Basel’de topladı. Daha sonra Viyana’da Dünya Siyonist Örgütü kuruldu. 1901 yılında da Filistin’den toprak alınması için Yahudi Milli Fonu oluşturuldu. Dönemin Birleşik Krallık Dışişleri Bakanı Arthur Balfour’un deklarasyonu İsrail Devleti’nin kurulması sonucunu getirdi. YAHUDİLERE FİLİSTİN’DEN TOPRAK ALINMASI İÇİN ÖNCE SULTAN 2. ABDÜLHAMİD İLE GÖRÜŞÜLDÜHerzl, öncelikle Filistin’de kazanılacak bir yurt için 2. Abdülhamid ile görüştü. Olumlu cevap alamadı. Daha sonra İngiltere Sömürgeler Bakanı Joseph Chamberlain ile önemli bir görüşme yaptı. Herzl için başlangıçta yer çok önemli değildi. Herzl ona Kıbrıs’tan ya da Sina Yarımadası’nın kıyısındaki El Ariş şeridinden söz etti. Buralar, ismen Osmanlı İmparatorluğu’na aitse de İngiltere tarafından işgal edilmiş durumdaydı. Chamberlain Kıbrıs’ın söz konusu bile olamayacağını söyledi. El Ariş görüşmeye açıktı. Herzl, konuyu ilerletmek için 1903 yılında politika işlerinde bilgili bir avukat olan Londra’daki Lloyd George ve Roberts şirketine başvurdu. El Ariş konusunda da sonuç alınamadı. Bu sefer Chamberlain Herzl’e, İngiliz Doğu Afrikası’nda Uganda’yı önerdi. Herzl bu teklifi kabul etti. 1903’te İngiltere Dışişleri Bakanlığı gelecek yıl yapılacak araştırmalar başarılı olursa Krallık hükümetinin bir Yahudi kolonisi kurulmasına ilişkin teklifi uygun karşılayabileceğini bildirdi. Bu aslında Birinci Balfour Deklarasyonu idi. Ancak, kısa bir süre sonra toplanan Dünya Siyonist Konferansında, delegelerin çoğunluğu bu teklife karşı çıktı. Siyonist hareketi için Filistin düşünülüyordu . Herzl 1904 yazında öldüğünde arkasında derin fikir ayrılıkları olan bir liderlik bırakmıştı. Theodore Herzl’in avukatlığını yapan Lloyd George 6 Aralık 1916’da Birleşik Krallığın Başbakanı oldu. Lloyd George Manchester’da doğmuştu. Manchester Londra’dan sonra en çok Yahudi nüfusu barındıran ikinci kentti. Eğitimini İncil’e dayanan bir okulda almıştı. 1916-1922 yılları arasında İngiltere Birleşik Krallık Başbakanı olan David Lloyd George, Filistin’e Yahudilerin yerleşmesine büyük destek verdi. EVANGELİST İNGİLTERE BAŞBAKANI LLOYD GEORGE YAHUDİLERE FİLİSTİN’DE YURT VERİLMESİNİ SAVUNUYORDU Evangelist düşüncesinde olan L. George, Yahudilere Filistin’de bir yurt verilmesi düşüncesinin kuvvetli savunucularından birisiydi. Lloyd George (1863-1945) Ortadoğu’yu ve özelde Filistin’i İngiltere için yaşamsal bir çıkar alanı olarak görüyordu. Siyonizm ile ittifakın İngiltere’nin savaş ve barış ihtiyaçları için yararlı olacağına inanıyordu. Ancak, L. George hükümetinde Filistin’i isteyen tek kişi gibiydi. 1914 yılında; Filistin’de 80 bin Yahudi vardı. Filistinli Arapların sayısı ise 650 bindi. Kabinede yer alan Lord Curzon , Filistin’in orada yerleşmeyi uman milyonlarca Yahudi’yi besleyemeyecek kadar kısır bir toprak olduğunu söyleyerek Siyonizm’e karşı çıkıyordu. Filistin’in daha fazla insanı alamayacak bir yer olduğunu iddia edenlerden Arap sözcüsü George Antonius da şunları yazıyordu: “Filistin’in ikinci bir millet için yurt yapılması ancak şimdi orada bulunan milleti yerinden ederek ya da ortadan kaldırarak mümkün olabilir.” Başbakan olan L. George’un ilk yaptığı işlerden birisi Mısır’daki ordularına taarruz için hazırlıklara başlaması emrini vermesi oldu. L. George aynı zamanda, Osmanlı İmparatorluğu’nun savaş sonrasında Almanya’nın kontrolü altına gireceğinden de endişe duyuyordu. Bu ise; Hindistan yolunun düşmanın eline geçmesi anlamına geliyordu. 1917 Şubat’ında İngiliz Siyonist Federasyonu Başkanlığı’na seçilen Hayim Weizmonn, İngiliz Hükümeti’nden Filistin’de bir Yahudi yurdunu desteklediğini açıklamasını resmen istedi. Savaş Kabinesi’nde bulunan Lord Kitchener ve Genelkurmay Başkanı William Robertson Batı Cephesi’nden kuvvet kaydırılmasına karşı çıkarak, Başbakan L. George’un Ortadoğu’ya bakışını özel bir saplantı olarak değerlendiriyorlardı. Yahudiler, 20. yüzyıl başlarında Filistin’de Araplardan çok geniş toprakları satın alarak yerleşti. FİLİSTİN’İN YAHUDİ VATANI YAPILMASI İÇİN İNGİLİZ ORDUSU GAZZE’DEKİ OSMANLI ORDUSUNA SALDIRIYOR Neticede Başbakan’ın dediği oldu. 1917’nin ilk yarısında Mısır’daki İngiliz Ordusunun komutanı General Archibald Murray birliklerini parça parça Filistin’e gönderdi. 26 Mart sabahı İngiliz ordusu Gazze’de Osmanlı ordusuna saldırdı. Başarılı olamadılar. Aynı saldırı 29 Nisan’da da tekrarlandı. İngilizler ağır kayıplara uğradılar. L. George sonbaharda yeniden taarruza başlanılmasına karar verdi. Bölge takviye edilecekti. Askerler buna pek sıcak bakmıyorlardı. Aynı günlerde Mustafa Kemal Paşa 15 Temmuz 1917’de teşkil edilen Yıldırım Ordular Grubu’nda 7. Ordu Komutanı olarak Halep’te göreve başlamıştı . Yıldırım Ordular Grup Komutanı Mareşal Falkenhayn idi. Falkenhayn’ın emrinde komutanlığını Mirliva Halil (Kut) Paşa’nın yaptığı 6. Ordu da bulunuyordu. Mustafa Kemal Paşa düşüncelerini 20 Eylül 1917’de kaleme aldığı bir raporla, Harbiye Nazırı Enver Paşa ve Sadrazam Talat Paşa’ya gönderdi. M. Kemal, raporda Filistin konusuna şöyle değiniyordu: 1. Dünya Savaşı’nda Yıldırım Orduları Grubu 7. Ordu Komutanı olan Mustafa Kemal Paşa’nın Filistin isteği kabul edilmedi. MUSTAFA KEMAL PAŞA FİLİSTİN’İN ADIM ADIM SAVUNULMASI GEREKTİĞİNDE ISRAR EDİYOR VE İNGİLTERE’NİN HİMAYESİNDE BİR HIRİSTİYAN HÜKÜMETİN KURULMASINA ŞİDDETLE KARŞI ÇIKIYOR “Sina cephesinde düşman askeri siyasi hedeflerine henüz ulaşamamıştır. Anlaşıldığına göre bunun için büyük bir çabayla hazırlanmaktadır. İngiltere’ye hizmet eden ve İngiltere nüfuzuna tabii bir Filistin Hıristiyan hükümetinin kurulması ve bu şekilde Mısır, Süveyş ve Kızıldeniz’in sonsuza kadar ele geçirilmesi, İngiltere için 1. Dünya Savaşı’nın diğer hedeflerinden daha önemli olacak, bizim için telafisi mümkün olmayan hayat darbelerinden sayılmalıdır. En kuvvetli düşman daha hazır olarak Sina’dadır. Bu düşmanın çekilmesi de beklenemez. Sina cephesinin emniyeti için bugün uygulama alanına konulacak karar, özellikle 7. Ordu birliklerinin hemen güneye hareket ettirilmesi olabilir. Bu kuvvetle Filistin’in adım adım savunulmasından başka bir karar yoktur. İçinde bulunduğumuz bataklıktan Almanlarla kurtulmak zaruridir. Almanların harbin uzamasından yararlanarak bizi sömürge şekline sokmak ve memleketimizin bütün kaynaklarını ellerine almak siyasetinin karşısındayım. Memleketin savunma meselesinin herhangi bir yabancı nüfuz ve idare altına verilmesi, saltanat hayatını kesinlikle bozar ve ortadan kaldırır. Sina’nın savunması yalnız 7. Ordu Komutanı’na ait olur. Ya da ben 7. Ordu’nun komutasından affolunurum. Bulunduğum mevki sebebiyle bunları anlatmakla vicdanımın üzerindeki bir yükü kaldırmış olduğuma inanıyorum.” FİLİSTİN’İN SAVUNULMASI GEREKTİĞİNİ KABUL ETTİREMEYEN MUSTAFA KEMAL PAŞA 7. ORDU KOMUTANLIĞINDAN İSTİFA EDİYOR İstediği sonucu alamayan Mustafa Kemal Paşa; 9 Ekim 1917’de 7. Ordu Komutanlığı’ndan istifa etti. 31 Ekim’de de General Allenby komutasındaki İngiliz kuvvetleri taarruza başladı. Gazze – Birüssebi Muharebesi’nde 7 Kasım’da Türk mevzileri yarıldı. 8 Aralık 1917’de ise Kudüs düştü. Sina cephesinde bunlar yaşanırken, İngiltere hükümeti içinde de Yahudilere bir yurt sağlanması konusundaki tartışmalar devam ediyordu. Kabinede Hindistan Bakanı Edwin Montagu muhalefetin başını çekiyordu. Sömürgeler Bakanı Lord Curzon da Montagu ile beraber hareket ediyordu. Ancak Kabine 31 Ekim 1917’de, yani Sina cephesinde taarruzun başladığı gün; muhalif görüşleri aşarak, Dışişleri Bakanı Balfour’u Hayim Weizman’ın istediği destek güvencesini açıklamakla görevlendirdi . Dışişleri Bakanı’nın İngiliz Yahudileri arasında en parlak isme Lord Rotschild’ e hitap eden 2 Kasım 1917 tarihli mektubu şöyleydi: “Krallık hükümeti Filistin’de Yahudi halkı için bir milli yurt kurulmasını uygun karşılamaktadır ve bu hedefin gerçekleştirilmesini kolaylaştırmak için elinden geleni yapacaktır. Filistin’deki Yahudi olmayan toplumların sivil ve dini haklarına ya da başka ülkelerde yaşayan Yahudilerin hak ve politik statülerine zarar verecek hiçbir şey yapılmayacağı kabul edilmektedir.” İngiliz hükümeti Arap müttefiklerinden ters bir tepki beklemiyordu. Kral Hüseyin ve Prens Faysal konu hakkında bilgilendirildi. Hicaz Kralı Şerif Hüseyin Balfour Deklarasyonu’nu Filistin’de doğacak bir Yahudi devletinin işareti olarak görmüştü. Ancak daha sonra kendisine verilen garantiler ve Filistin’e Yahudilerin gelmesinin sağlayacağı avantajları dikkate alarak konuya muhalefet etmekten vazgeçti. Balfour Deklarasyonu Amerika’da yaşayan üç milyona yakın Yahudi arasında Siyonist hareketin ve düşüncelerin gelişmesinde önemli rol oynadı. General Allenby Filistin’i Osmanlılardan 1917 yılında almasını müteakip orada bir İngiliz askeri yönetimi oluşturdu. Filistin’de çatışmalar 1919 yılında başladı. Yukarı Galile’de Yahudi yerleşim yerlerine saldırılar oldu. 1920 yılında da çatışmalar devam etti. Bu arada Filistin’i elde bulundurmak İngiltere’ye yılda altı milyon pounda mal oluyor ve Siyonist hareket, Araplarla sürtüşmelere de neden oluyordu. 5 Mayıs 1920’de Milletler Cemiyeti (Cemiyet-i Akvam) Suriye’nin ikiye ayrılması ve oluşacak Suriye ve Lübnan’ın Fransa’nın mandasına, Filistin’in ise İngiltere’nin mandasına bırakılması kararını aldı. İngiltere mandaterliğini Balfour Dekorasyonu çerçevesinde yürütecekti. YARIN: FİLİSTİN NASIL İKİYE BÖLÜNDÜ?",https://www.sozcu.com.tr/filistin-siyonist-yahudilere-nasil-vatan-oldu-wp7849295
Uğur Dündar,Bilal Erdoğan ve arkadaşlarıyla yollarımız nerede kesişti?..,25 Kasım 2023,"‘Bu da nereden çıktı?’ diyeceğinizi biliyorum. O halde hemen anlatayım. Geçenlerde şöyle bir mesaj aldım: “Merhaba Uğur Bey, Ben Kartal Anadolu İmam Hatip Lisesi üzerine bir doktora çalışması yapıyorum. Bu kapsamda okulun kuruluş hikayesini araştırdığımda sizinle karşılaştım. Sizin 1980’lerin ilk yarısında Almanya’da gurbetçi çocuklarla yaptığınız bir haberin, Kartal Anadolu İHL’nin kuruluşunu tetiklediği söyleniyor. Bu haberde gurbetçi çocuklarının dinlerini, dillerini ve kültürlerini unutmaya başladıklarına vurgu yaptığınız belirtiliyor. Bunun sonucunda da Almanya’daki Türk çocuklarına dinleri ve kültürlerini öğretmek için din adamı yetiştirmek üzere Almanca eğitim veren bir İmam Hatip Lisesi’nin kurulmasına karar veriliyor ve okul, 1985 yılında, Almanca temelli olarak eğitime başlıyor. 1990 yılında eğitim programına İngilizce de ilave ediliyor. Bu yıldan itibaren İngilizce ağırlık kazanıyor. 2011 yılına gelindiğinde ise Almanca bölüm tamamen kapatılıyor. ★★★ Okulun kurulduğu ilk yıllarda öğrencilerin yaklaşık yüzde 25’i Almanya’dan gelmiş. Fakat zamanla bu oran azalmış. Bugün Almanya’dan öğrenci gelmiyor. 2000’li yıllara kadar Almanya’dan ciddi bir öğrenci kitlesinin geldiği söyleniyor. Okul ilk kurulduğu yıllarda ve özellikle ilk mezunlarını vermeye başladığı 1993’ten itibaren hem Türkiye hem de dünya basının ilgisini çekmiş. Daha sonra katsayı uygulaması devreye girince okul eski şöhretini kaybetmiş. Bugün ise Türkiye’deki en yüksek puanla öğrenci kabul eden ilk 20 lise arasında yer alıyor.” ★★★ İletiyi gönderen doktora öğrencisi Yunus Karaman, benden o haberimin görüntülerini rica etti. Ancak ben ilkesel olarak çalıştığım kurum ve kuruluşlardan ayrılırken arşivi de beraberimde götürmediğim için kendisine yardımcı olamadım ve TRT’ye başvurması gerektiğini söyledim. Karaman’ın edindiği bilgiler doğruydu. 80’li yılların başında Almanya’da ikinci kuşak Türk gençlerinin sorunlarını anlatan “Kayıp Kuşak” adlı bir belgesel hazırlamıştım. Zira gittikleri ülkeye uyum sağlayıp eğitimlerine başarıyla devam eden gurbetçi çocuklarının yanı sıra azımsanmayacak sayıdaki gençler büyük sorunlar yaşıyorlardı. Bu çocuklar, Almanya’ya uyum sağlayamadıkları gibi, kendi öz kültürlerinden de kopmuşlar, düştükleri uyuşturucu batağında çeteleşip çeşitli suçlar işlemeye başlamışlardı. Sokaktaki röportajlara ilaveten, ilk suç basamağındaki 18 yaş altı gençlere eğitim verilen, iş becerisi kazandırılan rehabilitasyon kurumlarında çekimler yaptım, ıslah olmayıp suç işlemeye devam edenlerin düştükleri cezaevlerinde söyleşiler gerçekleştirdim. Batağa saplanmış gençlerimizin içtenlikle anlattıkları ve yaşadıkları çaresizlik yürek yakıcıydı. Bu çarpıcı görüntü ve röportajlar TRT televizyonunda yayınlandığında kamuoyunu ayağa kaldırmakla kalmadı, acilen bir şeyler yapması gereken sorumlu mevkidekileri de harekete geçirdi. Ben gerçeklere ayna tutup ekrana yansıtarak toplumu bilgilendirmiş ve haberciliğin gereğini yerine getirmiştim. Artık bundan sonrası sorunu çözecek yetkililere kalıyordu. Nitekim Çalışma Bakanlığı ve Milli Eğitim Bakanlığı yurt dışına müfettişler ve uzmanlar gönderdiler. O süreçte doktora öğrencisi Yunus Karaman’ın belirttiği gibi Almanca bilen din adamı yetiştirmek amacıyla Kartal Anadolu İmam Hatip Lisesi eğitim hayatına başladı. ★★★ Gelelim başlıktaki sorumuzun cevabına: Cumhurbaşkanı Tayyip Erdoğan’ın oğlu Bilal Erdoğan ile Türk Hava Yolları ve TRT başta olmak üzere, çeşitli kurum ve kuruluşlarda üst düzey görevlerde bulunan arkadaşları işte bu okuldan mezun oldular!..",https://www.sozcu.com.tr/bilal-erdogan-ve-arkadaslariyla-yollarimiz-nerede-kesisti-wp7871992
Uğur Dündar,10 Kasım…,10 Kasım 2023,"Trenle hareket etti. Atatürk, Hatay konusunda her türlü girişimde bulunabileceğini göstermek, bütün dünyaya bir mesaj vermek istiyordu. Tren metal bir su gibi uçsuz bucaksız bozkırda akıp gidiyordu. “Trende yolculuk ederken aslında en güzel okunacak kitap Tolstoy’un Anna Karenina romanıdır” dedi. “Vronsky ile Moskova Tren İstasyonu’nda karşılaşan ve yine yaşamına bir tren istasyonunda son veren Anna Karenina...” ★★★ Atatürk için tren çok güçlü bir simgeydi. Hayatının bir yerinde mutlaka tren vardı. “Tren, siz fark etmeseniz de size bir hikaye anlatır” diyordu. “Belki gençliğinizi, belki ailenizden miras anıları; yoksulluğu, memleketi, cumhuriyeti... Bu kadar güçlü bir simgenin böyle güzel bir rotayla kesişmesinin sonucudur Doğu Ekspresi” diyordu. Doktorların yatak istirahati önerilerini, hastalığının dayanılmaz ağrılar veren halini umursamıyordu. Hangi tedavi uygulanırsa uygulansın, karnı yine şişiveriyordu. İçinde dert, yara vardı ama yüreğinde de Hatay’ı alacağına dair umut vardı. Çukurova bölgesinde beş gün süren yorucu gezide, ağır hasta olmasına rağmen askeri birlikleri denetledi. Adana ve Mersin’de düzenlenen geçit törenlerini ayakta izledi. ★★★ Milli Mücadele’ye başladığı dönemde Misakı Milli sınırları konusunda daima çok hassastı. Mondros Ateşkes Antlaşması 30 Ekim 1918’de imzalandıktan hemen sonra Yıldırım Orduları Komutanlığı’na atanan Mustafa Kemal Paşa’nın Adana’dan İstanbul’a gönderdiği telgraflar, Türk vatanının bütünlüğü ve sınırları konusunda ne derece titiz olduğunu gösteriyordu. Mondros’tan hemen sonra vatan toprakları üzerinde işgaller başlamıştı. Sivas Kongresi’nde 30 Ekim 1918’de imzalanan ateşkes antlaşmasındaki hududumuz içinde kalan vatan parçası bir bütündür kararı alınmıştı. Zafer kazanılıp, TBMM’nin delegeler kurulu İsmet İnönü’nün başkanlığında Lozan’a giderken ‘Milli Misak’ büyük ölçüde gerçekleşmişti. Ancak Batı Trakya, Hatay, Musul ve Kerkük birer sorundu. Lozan’da Hatay milli sınırlarımızın dışında kalmıştı. Suriye ile Türkiye arasında yapılan sınır tespiti çalışmaları uzatılıyordu. Lozan Konferansı sürerken, Atatürk’ün direktifleriyle 30 Mayıs 1923’te Antakya-İskenderun havalisi Müdafaa-i Hukuk Cemiyeti kuruldu. Mustafa Kemal’in, “Benim şahsi davam” dediği ve kafasında Hatay’ın vatan topraklarına katılması konusu her zaman birinci önceliğini koruyordu. Atatürk’ün “Kırk asırlık Türk yurdu düşman elinde kalamaz” söylemi, Hatay konusundaki düşüncesini belirtiyordu. Atatürk ölümünden önceki son yolculuğunu Hatay için Mersin’e yapmıştı. Atatürk, 1 Kasım 1936’da Türkiye Büyük Millet Meclisi’ni açış konuşmasında; “...Milletimizi gece gündüz meşgul eden başlıca büyük mesele, gerçek sahibi öz Türk olan İskenderun, Antakya çevresinin geleceğidir. Bunun üzerinde ciddiyet ve kesinlikle duruyoruz ” demişti. ★★★ Hatay, Fransız işgali altındaydı ve konu Milletler Cemiyeti’ne aktarılmıştı. Atatürk, Fransız büyükelçisine, “Hatay benim şahsi davamdır. Şakaya gelmeyeceğini bilmelisiniz” dedi. Fransızlar, Hatay için silah gücünün kullanılacağını anlamaya başladılar. Atatürk’ün son hastalığı 1937 yılı kış aylarında baş göstermiş ve karaciğer hastalığı 1938 yılının ocak ayında saptanmıştı. Bursa’da yapımı biten Merinos fabrikasının açılış törenine katılmak için Yalova’ya geldiğinde kendisini muayene eden Prof. Dr. Nihat Reşat Belger, karaciğerinin büyüdüğünü ve biraz da sertleştiğini belirlemişti. Kesin tanı için Ankara’dan çağrılan Dr. Neşet Ömer İrdelp de bu görüşe katılmıştı . Böyle olmasına karşın 2 Şubat’ta Merinos Fabrikası’nın açılış törenini izleyen Atatürk, üstelik akşam düzenlenen baloda da Sarı Zeybek oynamıştı. O sıralarda Hatay sorunu en üst düzeyde seyrediyordu. Atatürk, Cumhurbaşkanlığı görevlerini aksatmadan yürütmeye ve özellikle çok önem verdiği Hatay sorununu çözüme ulaştırabilmek için bütün gücünü toplayarak hasta görünmemeye çalışıyordu. Bununla birlikte 28 Şubat 1938’de Balkan Dışişleri Bakanlarına verilen yemek öncesi burun kanaması geçirdi. 6 Mart 1938’de Çankaya Köşkü’nde yapılan muayenede karaciğerde büyüme saptandı . Atatürk’ün hastalığına dair ilk resmi bildiri 30 Mart 1938’de yayınlandı. Bu arada Hatay konusu ciddiyetini koruyordu. Hatay konusunda, her türlü girişimde bulunabileceğini göstermek için bütün dünyaya bir mesaj vermek istiyordu. 19 Mayıs 1938’de Ankara’daki törenden hemen sonra trenle Adana’ya hareket etti. ★★★ Hastalığını umursamıyordu. Çukurova bölgesinde beş gün süren yorucu gezide hasta olmasına rağmen askeri birlikleri denetledi. Adana ve Mersin’de düzenlenen geçit törenlerini ayakta izledi. Epeyce yorulduğunu hissedince askeri geçidin sonuna doğru, “Marş-marş ile geçsinler” diye emir verdi. Benzi iyice solmuş, alnından soğuk terler akıyordu. O günlerde burnunda sürekli kanama görülüyordu. Amacı, bütün dünyaya ayakta olduğunu ve Hatay davasından ödün vermeyeceğini göstermekti. Bu arada da Fransa’yla yapılan bir anlaşma gereğince, Atatürk’ün direktifleriyle, Kurmay Albay Şükrü Kanatlı kumandasındaki birliklerimiz Hatay’a girdi. 13 Ağustos’ta seçimler yapıldı ve Hatay Cumhuriyeti kuruldu. Hatay Cumhurbaşkanlığına Tayfur Sökmen seçildi. Atatürk ölmeden önce bu gelişmeleri görmek ve duyumsamak mutluluğuna erişti. Hatay Cumhuriyeti, 30 Haziran 1939’da Türkiye’ye iltihak kararını aldı . Ana yurdun bölünmez, vazgeçilmez bir parçası olan Hatay, ana yurtla bütünleşti. Başından beri gördüğümüz üzere Hatay, Atatürk’ün siyasi ve askeri dehasının güçlü eseridir; onun son kahramanlığının gerçek belgesidir. “Geldikleri gibi giderler” deyip, idam fermanıyla çıktığı yolda bir milletin dirilişine ışık tutan, kurtuluşa ve zafere inandıran ve modern Türkiye’nin temelini atan ebedi Başkomutan Mustafa Kemal Atatürk’ün kısacık ömründe nice kahramanlıklarını yaşadık. Hayata gözlerini yumuşunun 85. yıldönümünde dünya tarihinin gördüğü en büyük liderlerden biri olan Gazi Mustafa Kemal Atatürk’ü sevgi, saygı, minnet ve rahmetle anıyorum.",https://www.sozcu.com.tr/10-kasim-3-wp7857321
Uğur Dündar,Dünya nereye koşuyor?,23 Kasım 2023,"26. Genelkurmay Başkanı İlker Başbuğ ile çarpıcı bir beyin fırtınası Değerli okurlarım, Yeni yıl yaklaşırken 26. Genelkurmay Başkanı, tarih araştırmacısı-yazar İlker Başbuğ ile dünyanın nereye gittiği ve yeni yılda neler yaşanabileceği konusunda uzun bir sohbet yaptım. İşte o sohbetimizden çıkardığım notlar: 26. Genelkurmay Başkanı İlker Başbuğ, dünyadaki siyasi ve askeri gelişmelerle ilgili düşüncelerini Uğur Dündar’a anlattı. GELECEK NE VADEDİYOR? 2023 yılı dünya insanlığını mutsuzluk ve ümitsizlik içinde bırakarak sona yaklaşıyor. 2024 yılı dünyaya neler getirecek? Sorunlar çözülecek mi? Yoksa dünya yine acımasız çatışmalara, kavgalara mı sahne olacak? 2023 yılında Ukrayna’da ve Gazze’de acımasız savaşlar yaşandı. Gazze’de insanlığa karşı işlenilen suçlar, birçok devlet tarafından sadece izlenildi. Bir şey yapılamadı. Peki, gelecek bize ne vadediyor? AMERİKA CİDDİ BİR DURUMLA KARŞI KARŞIYA  Ukrayna’da yaşanan trajediden başlarsak; Amerika’nın, Afganistan’dan 30 Ağustos 2021’de curcuna şeklinde ayrılışı hiç şüphesiz Amerika’nın güvenilirliğine ciddi zarar verdi. Acaba bu sonuç, Rusya’nın 24 Şubat 2022’de Ukrayna’ya saldırmasında onlara cesaret verdi mi? Hiç şüphesiz, Rusya’nın saldırma kararını rahatlıkla ve cesaretle alabilmesinin arkasındaki nelerden birisi bu oldu. Bu duruma farklı bakanlar da var. Amerika’nın Afganistan’dan ayrılmış olması, Ukrayna - Rusya savaşına Amerika’nın daha etkili olarak katılmasına olanak yarattı.  Amerika şu anda ciddi bir durumla karşı karşıya. Amerika “aynı anda” Ukrayna, Tayvan ve İsrail’e silah, mühimmat ve malzeme yardımı yapıyor. Bu pek kolay değil, örneğin 155 milimetrelik topçu mühimmatının zamanında üretiminde sıkıntılar var. Bu nedenle de Amerika, Ukrayna’ya göndereceği bu mühimmatı İsrail’e göndermeye başlayınca, Ukrayna ordusu cephede sorunlarla karşı karşıya kaldı. Özellikle uzun menzilli gemilere karşı kullanılan füze üretiminde ve ihtiyaçların karşılanmasında bazı sorunlar var. Başkan Biden Kongre’den milli güvenlik harcamaları için 106 milyar dolarlık ek bir bütçe istedi. Ancak bu sorunlar yalnız parayla çözülemiyor. Zaman da istiyor. Rusya - Ukrayna Savaşı ne zaman ve nasıl bitecek? Şu an orada bir “yıpratma savaşı” yaşanıyor. Tıpkı Birinci Dünya Savaşı’nda yaşandığı gibi... Ukrayna ordusunun icra ettiği karşı taarruzlar beş ay boyunca devam etti. Ancak 17 kilometre ilerleme kaydedebildiler. Şimdi ise durdu. Halbuki normal standartlarda günde 30 kilometre ilerlemeleri bekleniyordu. Böyle olsaydı bugün Kırım’a çoktan ulaşmış olurlardı. Rus ve Ukrayna orduları bazen birkaç yüz metre ilerlemek için haftaları harcadılar. Peki bunun nedeni ne? Ukrayna Genelkurmay Başkanı Zaluzhny’ye göre; savaş alanında iki tarafın sahip olduğu teknoloji, iki tarafa da karşı tarafın her hareketini tespit etmeye ve tam isabetle hedefleri vurmaya imkan tanıyor. UKRAYNA GENELKURMAY BAŞKANI: SAVAŞ UZARSA UKRAYNA’NIN ELİNDE SAVAŞACAK ASKER KALMAYACAK Amerika ve Batı, Ukrayna’yı teknoloji, silah ve mühimmat ve malzeme yönünden destekliyor. Zaluzhny’ye göre bu sadece Ukrayna’nın savaşı devam ettirebilmesine şimdilik imkan sağlıyor. Fakat Ukrayna’nın savaşı kazanabilmesi için yeterli değil . Uzun menzilli füze sistemleri, tanklar ancak şimdi gelebildi. F-16’lar ise seneye kaldı. Şimdi burada sorulması gereken soru şu: Acaba, Biden yönetimi Ukrayna’nın yenilmemesini ancak Ukrayna’nın da bir askeri zafer kazanmamasını mı istiyor? Unutulmamalı ki Putin Kırım’da hassas durumda. Amerika, Rusya ile karşı karşıya kalmayı istemiyor. Savaşın uzaması şüphesiz Rusya’nın lehine. Rusya nüfus olarak Ukrayna’dan üç defa, ekonomik olarak ise on defa güçlü. Zaluzhny Rusya’nın insan kaybının en az 150 bin olduğunu söylüyor. Büyük nüfusuna göre Rusya bu zayiatı karşılamakta zorlanıyor. Bu bir gerçek. Ancak Ukrayna’nın durumu daha zor. Zaluzhny eğer savaş böyle çok uzarsa, bir gün ellerinde savaşacak asker kalmayacağını açıkça söylemekten çekinmiyor. İlk günlerde insanlar bu savaşı televizyonlarda adeta heyecanlı bir film, dizi seyreder gibi izliyorlardı. Bugün neredeyse Ukrayna - Rusya Savaşı dünya gündeminin alt sıralarında. Ama orada bir insanlık trajedisi yaşanıyor. Gazze’de yaşanan insanlık dramına gelince. İlk önce şunu söyleyelim; Amerika, Ukrayna’ya yaptığı yardımı Birleşmiş Milletler Antlaşmasına dayanarak yapıyor. Ortada bağımsız bir devletin sınırlarının çiğnenmesi var. GAZZE’DEKİ SALDIRILARI İSRAİL’İ TERÖR DEVLETİ DURUMUNA TAŞIYOR İsrail’e yapılan askeri yardım ise çok farklı bir konumda. Kim ne derse desin, bu yardımlar Batı Şeria’da işgal edilen topraklarda uluslararası hukuku hiçe sayarak Yahudi yerleşim alanlarını genişleten, Filistin’in ayrı bir devlet olmasını kabul etmeyen, Gazze’de sivil halkı toplu olarak cezalandıran İsrail devletine yapılıyor. Bu nedenlerde İsrail’i bir terör devleti durumuna taşıyor. Gazze ile ilgili geleceğe yönelik sorular şunlar olabilir: Birincisi, İsrail ne zaman ve hangi şartlarda Gazze’deki katliama son verecek? Görülen o ki İsrail ve Amerika, Hamas’ın marjinal hale getirilmesini hedefliyor. Ancak Hamas binlerce militana sahip. İsrail Gazze’de bir batağın içine de düşebilir. Gazze’de savaş bittikten sonra ne olacak? Mahmud Abbas yönetimi buranın sorumluluğunu alır mı? Abbas yönetimi bugün Batı Şeria’da bile pek istenmiyor. Buradaki Filistinlilerin neredeyse yüzde sekseni Abbas’ın istifa etmesini istiyor. Belki de savaş sonrası süreçte iyi günlerin, barışın ve çözümün ön koşulu, İsrail’de başbakanın ve Batı Şeria’da Filistin yönetiminin değişimi olacak . Umarım Gazze’de yaşanılanlar, İsrail’in iki devletli çözümü kabul etmesine yol açar. GELECEK YILLARIN ASIL KORKULU RÜYASI AMERİKA İLE ÇİN ARASINDA BİR ÇATIŞMA OLASILIĞIGelecek yılların asıl korkulu rüyası ise Amerika ile Çin arasında meydana gelebilecek bir çatışma olasılığı. Nedeni de Tayvan... Çin her fırsatta barış yanlısı olduğunu ifade ediyor. Ama her fırsatta da; kendi değer ölçülerine göre alternatif küresel kuruluşların yapılandırılmasını, demokrasinin ve insan haklarının yine kendi anlayışına göre tanımlanmasını açıkça savunmaktan da kaçınmıyor. Daha da önemlisi Çin Devlet Başkanı Xi 2012’de devlet başkanı olduğunda Çin’in askeri harcamalarının toplamı 50 milyar doların altındaydı. Bugün ise neredeyse 220 milyar dolar civarında. Amerikan istihbarat kaynaklarına göre; Çin Devlet Başkanı, 2027 yılında Çin’in Tayvan’ı işgal etme imkanına erişilmesi için yetkililere direktif vermiş. Amerika’daki bazı düşünce kuruluşlarının bilinen bir davranışı var. Bu kuruluşların çoğu Pentagon tarafından desteklenir. Ve Pentagon’un istediği tabloyu göstermeye çalışırlar. Bu istihbaratın doğru olduğunu kabul edelim, 2027 bile Çin için pek kolay erişilebilecek bir hedef değil. İki tarafın deniz ve hava gücüne bakılırsa bunun doğruluğu ortaya çıkar. Amerika’nın 122 ana savaş gemisi sayısına karşı Çin’in sayısı 92. Uçak gemisi ise 11’e karşı sadece 2. Savaş uçağı 988’e karşı 456. Nükleer taarruz denizaltı sayısı 53’e karşı 6. Nükleer füze denizaltı sayısı ise şu an 14’e karşı 6. Bu bir gerçek. Yalnız başka bir gerçek daha var. Bu gerçeği de anlamaya çalışmak lazım. ÇİN, PUTİN’İN UKRAYNA’YA SALDIRIRKEN YAPTIĞINA BENZER BİR HATAYLA TAYVAN’A SALDIRIRSA... Ya bir gün Çin Devlet Başkanı Xi, Rusya Devlet Başkanı Putin’in Ukrayna’ya saldırma kararı alırken yaptığı yanlış hesaplara benzer, yapacağı yanlış hesaplara dayanarak Tayvan’a saldırırsa? Bu nedenle Amerika, Çin Devlet Başkanı’nın yapacağı bir yanlışı önlemek için bölgede güçlü ve caydırıcı nitelikte olmaya birinci öncelik veriyor. Amerika aslında Gazze’de yaşananlardan çok da memnun değil. Ama Biden’ın elini kolunu bağlayan nedenlerden birisinin Kasım 2024’te yapılacak başkanlık seçimlerinin olduğu da gözden kaçırılmamalı. Çin Devlet Başkanı’nın Tayvan konusunda elini güçlendirebilecek bir seçim de çok yakında. 13 Ocak 2024’te Tayvan’da seçim var. İktidarda olan Demokratik Gelişim Partisi, Amerika ile olan ilişkilerin güçlendirilmesini savunuyor. Muhalefet partisi ise Çin ile diplomatik ilişkilerin yeniden açılmasını savunuyor. Çin’e sıcak yaklaşıyor. Ya Tayvan’daki seçimi muhalefet partisi kazanırsa? Kim ne derse desin; Tayvan konusu Amerika için adeta bir turnusol kağıdı. Amerika’nın Tayvan’ı kaybetmesi, belirli bir zaman sonra dünyadaki siyasi, askeri ve ekonomik üstünlüğünün kaybetmesinin başlangıcı olabilir. Buraya kadar yapılan değerlendirmeler veya öngörüler dünya insanlarının gelecek yıllara pek olumlu bakmasına maalesef izin vermiyor. Bütün bunların yanında; korkarım 2024 yılında yaşanabilecek bir büyük korkulu rüya daha var. Eğer 2024 yılında Amerika’da yapılacak başkanlık seçimlerini Donald Trump kazanırsa ne olacak? Amerika’nın bir siyasi kriz içine girmesi büyük bir olasılık. Amerika’nın bugüne kadar yaptığı bütün hatalara rağmen Trump’ın Amerika’yı kendi içine çekmeyi, yalnızlaşmayı öngören bir dış siyaset izlemesi durumunda ise ortaya çıkacak kaotik uluslararası durumları düşünmek bile çok korkutucu. Umarım bu korkulu rüya gerçeğe dönüşmez. Son söz; uluslararası arenada huzur, birden fazla uluslararası güç odağının olmasına ve güç odakları arasında bir dengenin varlığına dayanıyor.",https://www.sozcu.com.tr/dunya-nereye-kosuyor-wp7869900
Uğur Dündar,Atatürk’ün ölümüne neden olan karaciğer sirozu alkole bağlı değildi (1),04 Kasım 2023,"Değerli okurlarım, Cumhuriyetimizin kurucusu Büyük Önderimiz Gazi Mustafa Kemal Atatürk’ün hayatının son dönemlerinde yaşadığı sağlık sorunları ve hastalığı konusunda çok çeşitli iddialar gündeme getirildi ve değişik yorumlarda bulunuldu. Ancak tüm araştırmacılar, ölüm nedeninin “karaciğer sirozu” olduğunda görüş birliğine vardılar. Görüş farklılıkları, karaciğer sirozunun nedeni konusunda oldu. Bugünden itibaren sizlere, Kasımpaşa Deniz Hastanesi eski Başhekimi, emekli Amiral Dr. Vehbi Alpman’ ın imzasını taşıyan bilimsel araştırma ile “Atatürk’ün alkole bağlı sirozdan ölmediğini” anlatacağım. Emekli Amiral Dr. Vehbi Alpman ★★★ “1930’lu yıllardaki bilgi eksikliği, tanı ve tedavi yöntemlerindeki yetersizlik, biyopsi ve otopsi yapılmaması, konunun günümüzde hala tartışılıyor olmasının asıl nedenleridir. Günümüzden o günlere bakarak suçlamalarda bulunmak, gerçekçilikten ve etik davranışlardan uzak durmaktır, geçmişe haksızlıktır. O günlerdeki tıbbi teknoloji ve bilgi birikiminin yetersizliği nedeniyle değerlendirmenin; yakınmalar, hastalığın belirtileri, klinik bulgular ve muayenede saptananları göz önüne alarak yapılmasının, dönemin şartlarının gerektirdiği doğru bir yöntem olduğunu düşünüyorum. Yaptığım incelemede özellikle ayırıcı tanıda göz önüne alınması gereken üç bulguyu önemsedim. ATATÜRK’ÜN HASTALIĞINA SİROZ TANISI NASIL KONULDUBirincisi; hastalığın başından beri oluşan ve bazı karaciğer sirozlarında daha belirgin olarak gözlenen ve ön plana çıkan kaşıntılardır. İkincisi; karaciğerin tanının ilk konulduğu günde de, hastalığın son zamanlarında da büyük oluşudur. Atatürk’e yapılan muayenelerde karaciğer, siroz tanısının konulduğu ilk günden son güne kadar hep büyük bulunmuştur ve hiç küçülmemiştir. Üçüncüsü ise; özellikle son yıllarında sıtmaya ilişkin klinik tablonun gözlenmemesidir. Bu üç bulguya yönelik tespitleri sunmaya çalışacağım.1938 yılının başında Atatürk’ün sağlık sorunlarına, halsizlik ve iştahsızlığına ek olarak burun kanamaları ve kaşıntı eklenmiştir . Kaşıntı vücudunun çeşitli yerlerinde oluyor ve çok rahatsız ediyordu. Kaşınan bölgelerde yer yer kabarmalar meydana geliyordu. ATATÜRK HASTALIĞIN BELİRTİLERİNDEN KURTULMAK İÇİN YALOVA KAPLICALARINA GİDİYOR Kaşıntının Dolmabahçe Sarayı’ndaki karıncaların ısırmasından kaynaklandığı söylendi. Çare olarak sarayın ilaçlanması ve karıncalardan kurtulmak için Atatürk’ün  Yalova’ya kaplıcalara gitmesi uygun görüldü.  O günlerdeki en çok rahatsızlık veren ve ön plana çıkan yakınma kaşıntılar olarak beliriyordu. Atatürk, Yalova’da da kurtulamadığı kaşıntıları için kaplıcanın kurucu müdürü Dr. Nihat Reşat Belger’den yardım istiyor. Dr. Belger karaciğerden kuşkulanıp, karaciğerdeki büyümeyi saptıyor, kaşıntıların karıncalardan kaynaklanmadığını söylüyor. Muayenede karaciğerin büyüdüğü, kaburga kemiğini 3 parmak aştığı ve sertleştiği tespit ediliyor. Tüm bunların karaciğer sirozunun başlangıç belirtileri olduğuna karar veriliyor. (22 Ocak 1938 ). Dr. Nihat Reşat Belger Uygulanan tedavi sonucu kaşıntılar azalıyor ve iştah artışı oluyor. ATATÜRK YAŞAMINDA İKİ KEZ SITMAYA YAKALANDIAtatürk yaşamı boyunca iki kez sıtma hastalığına yakalanmıştır . İlk kez çocukluğunda sıtma olmuştur, ikinci kez 1919 yılı mayıs ayında Samsun’da hastalanmıştır. Son kez yakalandığı sıtma hastalığı 1919 yılındadır ve bundan 19 yıl sonra oluşan karaciğer sirozunun sıtmaya bağlı geliştiğini söylemek çok güçtür. Sıtma, bilindiği gibi üşüme ve titremelerle özellenen ve ateşin 40-41 dereceye kadar yükseldiği, 3-4 saat sonra terlemeyle birlikte hızla düştüğü nöbetlerle seyreder. Yapabildiğim araştırmalarda son bir yılda Atatürk’ün böyle bir tablo yaşamadığını söyleyebilirim. Ateş yüksekliğine yönelik belirgin tespitler şöyledir: 21 Kasım 1937 sabahı ateşi 39 derece bulundu, zatürre tanısıyla tedavi ve istirahat uygulandı. 17 Ekim 1938 - 10 Kasım 1938 tarihleri arasında koltuk altından yapılan ölçümlerde ateşi sadece bir kez 38 derece, iki kez 37.6 derece bulunmuş, defalarca yinelenen ölçümlerde ise 36.9 dereceyi geçmemiştir. 10 Kasım gecesi sabaha karşı koltuk altından alınan ateşleri 36.8 derece, 38 derece ve 37.7 derece bulunmuştur. ATATÜRK’ÜN YAKALANDIĞI KARACİĞER SİROZUNUN NEDENİ ALKOL DEĞİLDİ Atatürk’ün ölümünün karaciğer sirozundan olduğu, ancak siroz nedeninin alkol olmadığı konusunda gündeme getirilen bilimselliğine güvenilir ve günümüz tıbbına uyan yorumları sizlerle paylaşmak istiyorum. “Güncel Gastroenteroloji” dergisinin 1997 yılı Ekim sayısında Prof. Dr. Sait Kapıcıoğlu Atatürk’ün alkole bağlı siroz olamayacağını belirtiyor ve şöyle diyor “Alkol içmeye bağlı siroz olma riski, en az 10 - 15 yıl, günde rakı biriminde 3 bardak ve her gün içilmesi koşulu ile olabilir. Oysa Atatürk bu sıklıkla ve bu sürede içmiyordu. Ülkemizde çok daha fazla alkol tüketilmekle birlikte alkole bağlı siroz, hemen hemen sıfıra yakındır .” GATA Halk Sağlığı Kürsüsü Başkanı Prof. Dr. Necip Berksan’ ın konuya ilişkin yorumu ise şöyle: “Atatürk, Kurtuluş Savaşı yıllarında hiç içki içmemiştir. Bu, kendisinin ne kadar ciddi bir devlet adamı olduğunu gösterir . İçki içtiği zaman bile hareketleri ile konuşma düzeni hiç bozulmamış, fikir ve düşüncelerini gayet sağlıklı bir biçimde ortaya koymuştur. Bu gözlemler, bırakınız Atatürk’ün siroz olacak kadar içmesini, sarhoş olacak kadar bile içki içmediğini gösterir. Yani Atatürk’ün alkolden kaynaklanan sirozdan öldüğü hususu, Atatürk’e uygun olmayan bir yakıştırmadır.” 3 Ağustos 1938 tarihinde Dr. Bergaman, Dr. Epinger, Dr. Neşet Ömer İrdelp, Dr. Nihat Reşat, Dr. M. Kemal Öke, Dr. Mehmet Kamil, Dr. Süreyya Hidayet, Dr. Abramaya ve Dr. Akil Muhtar’ın katılımıyla Atatürk’e konsültasyon yapılmıştır. Konsültasyon sonucu aşağıdaki rapor hazırlanmıştır: 1 – Atatürk’te asit yapmış, subikter meydana getirmiş bir “siroz” halinin bulunduğunu, 2 – Bunun nedeninin “alkol” olabileceği gibi, evvelce iki defa geçirdiği “malarya”nın (sıtma) etkisinin ve payının olmadığının söylenemeyeceği, 3 – “Vena Porta’da Flebit ” (karaciğer toplardamarında iltihap) olmasının da imkan dahilinde bulunduğu, 4 – Hastada ateşin yükseldiği ve karaciğerin kosta kenarlarını geçtiği ve dalağın büyük olduğu, ateşin yüksekliğinin aynı hastalığın varlığı ile izah edilebileceği belirtilmiş ve aşağıdaki tedavinin uygulanması kararlaştırılmıştır. A – Karındaki asit “Salyrgan” şırıngaları ile giderilmeye (alınmaya) çalışılacaktır. B – 2 ve 3 defadan sonra “ponksiyon” yapılacaktır. C – Ateş için 0.90 santigram “Piramidon” verilecektir. D – “Kinin” tedavisi yapılabilecektir. E – Gerektiğinde hafif “müsekkin” ilaçlar verilecektir. Prof. Dr. Noel Fiessinger FRANSIZ PROF. DR FİESSİNGER HASTALIĞIN İÇKİDEN MEYDANA GELDİĞİ GÖRÜŞÜNE KARŞI ÇIKIYOR Atatürk’ün muayene ve tedavisi için dört kez Türkiye’ye gelen Fransız Prof. Dr. Noel Fiessinger’in yorumu göz ardı edilmemelidir: “Bu hastalığın sırf içkiden geldiği yolundaki düşünce doğru değildir. Benim, Fas, Tunus ve Cezayir’den gelen bir çok Müslüman hastalarım var ki ömürlerinde ağızlarına herhangi ispirtolu bir içki koymamışlardır. Dolayısıyla hastalığın daha başka ve önemli sebepleri olduğunu kabul etmek lazımdır. Bence bunlar arasında özellikle dengesiz beslenme tarzı ve devamlı kabızlık gibi sebepler başlı başına yer tutmaktadırlar.” Fransa’dan çağrılan Prof. Dr. Fiessinger (28 Mart 1938) Atatürk’ü muayene eder ve tanının karaciğer sirozu olduğunu saptar. Aynı zamanda karnında bir miktar su biriktiğini, karaciğerinin büyüdüğünü ve alt kaburgayı 4 parmak aştığını belirtir. DEVAM EDECEK...",https://www.sozcu.com.tr/ataturkun-olumune-neden-olan-karaciger-sirozu-alkole-bagli-degildi-1-wp7851382
Uğur Dündar,Öğrencisi için köstekli saatini satan öğretmen...,17 Kasım 2023,"Yaşamı 1946 yılında, Diyarbakır’ın yoksul semtlerinden olan Ali Paşa Mahallesi’ndeki toprak damlı, taş evlerin birinde başladı. Henüz altı yaşında iken babasını kaybetti. Tüm kardeşleri ile birlikte artık yetimdi. Elektriğin olmadığı bu küçük evde tüm aile barınmak zorundaydı. Dönemin koşulları çok zordu. Evlerin ve öğrencilerin en büyük lüksü, yakıtını bulabildikleri sürece fitilli gaz lambalarıyla aydınlanmaktı. O semtlerin yoksul insanları için gazyağı ile dolu bir gaz lambasını duvarda asılı görmek, büyük mutluluktu. ★★★ Yazım yeteneği vardı. “ Verem Haftası” konulu kompozisyon yarışmasında Türkiye üçüncüsü oldu. Yaklaşık 70 yıl önce, imkansızın hakim olduğu bir coğrafyada ilkokulu başarıyla bitirdi. Eğitiminin devamını getirmek için ekonomik destek almak zorundaydı. Ama kimden, nasıl alacaktı bu desteği?.. Şansa bakın ki yanında, başarısını yakından izleyen ve ondaki cevheri keşfeden başöğretmeni Nuri Araz vardı. O yıllar, insana dokunulan yıllardı... Başöğretmen, öğrencisini Darüşşafaka sınavına yönlendirdi. Çocuğun başvuru için gerekli posta pulu masraflarını cebinden karşıladı. ★★★ Diyarbakır’da yapılan yazılı sınavı kazanmış, sıra İstanbul’daki sözlüye gelmişti. Yüce gönüllü başöğretmen, evdeki köstekli saati onun için sattı. O parayla üçüncü mevki tren bileti aldığı gibi, cebine harçlığını da koydu. Yolculuk üç gün iki gece sürdü. Çocuk, Haydarpaşa’da trenden inip, yabancısı olduğu koca kentte sınavın yapılacağı Darüşşafaka’ya zorlukla ulaştı. Neyse ki taşradan sınav için gelen öğrencilere okulda barınma ve konaklama hizmeti de verilmekteydi. ★★★ Sözlü sınavı da başarıyla geçti. Hayatının maratonu başlamıştı. Darüşşafaka Lisesi fen bölümünü birincilikle bitirdi. İlkokuldaki öğretmenleri lise öğrenimi boyunca ilgilenip maddi, manevi desteklerini sürdürdüler. Darüşşafaka’nın ardından Robert Kolej Yüksek Okulu’ ndan da mezun oldu. Artık kimya mühendisiydi. ★★★ Merhum iş insanı Vehbi Koç’un kurduğu Türk Eğitim Vakfı’ndan (TEV) aldığı bursla, ABD’de Syracuse Üniversitesi’nde yüksek lisansını tamamladı. İlk işe başladığı Bozkurt Mensucat A.Ş Planlama Müdürlüğünden, Enerji Ticaret ve İnşaat Grubu Başkan Yardımcılığına kadar giden uzun bir yolculuktu bu. Tüketim Grubu Başkan Yardımcılığı sırasında, yeniden yapılandırma çalışmalarına olağanüstü katkılar sağladı. 32 yıl süren bu uzun yolculuğun 2003 yılında emeklilikle biteceğini sananlar yanılacaktı!.. ★★★ Türkiye-Avrupa Birliği ilişkilerinin en kritik döneminde İktisadi Kalkınma Vakfı’nın iki dönem başkanlığını yaptı, değerli kazanımlar için yoğun emek harcadı. Yetiştiği yuvayı da unutmadı ve Darüşşafakalılar Derneği Yönetim Kurulu Başkanlığını üstlendi. ;Koç-Yönder başkanı oldu. ABD’deki Türk Derneklerinin çatı örgütü olan ATAA’nın Mütevelli Heyetine seçildi.Türk Eğitim Vakfı ve Darüşşafaka Cemiyeti’ nde üç dönem yönetim kurulu üyeliğinde bulundu. Yaşar Kemal Vakfı’nın da kurucu üyelerindendi. ★★★ “Kütüphaneler büyüleyici yerlerdir” der, Umberto Eco. Ne kadar da haklı. Sur içinde, Mardin Kapı Yolu üzerinde, Şair Sırrı Hanım Sokakta, Salos Mescidi’nin arkasında bir kütüphane vardı. Adı; “Davut Ökütçü Çocuk Kütüphanesi” idi. Burası 2007’den 2015 yılına kadar kütüphane hizmetinin yanında, ilkokul ana sınıfı ile beceri ve dil kurslarına da ev sahipliği yapmıştı. Ne yazık ki 2015’teki hendek olaylarında yıkıldı. Mimarisiyle bölgenin tüm özelliklerini taşıyordu. Davut Ökütçü’nün maddi manevi çok büyük emeği vardı. Bu, elinde tahta valizi, üçüncü mevki trenle İstanbul’a giden 12 yaşındaki çocuğun o yolculukta kurduğu hayaldi. Gerçekleştirdiğinde dünyalar onun olmuştu. Harabeye döndüğünde yanındaydım. Yüreğinin derinliklerindeki acıya ve kedere gözlerim buğulanarak tanık oldum. O da dokunsam ağlayacak gibiydi. Şu anda restorasyon çalışmalarının bittiğini biliyor, açılışını heyecanla bekliyor. ★★★ Değerli okurum Kemal Yalnız ’dan dinlediğim bu müthiş öykü aslında bir öğretmenin başarısıydı. Eğer Nuri Araz başöğretmen, öğrencisinin zeka ışıltılarını fark edip ona yol göstermeseydi ben de bunları size aktaramazdım. Ve ne ilginçtir ki; 16 Nisan 1985 günü, TRT Televizyonu için hazırladığım “İşte Hayatınız” programımın konuğu, ülkemizde ticaret ve sanayileşmenin öncüsü merhum iş insanı Vehbi Koç’tu. Vehbi Bey’e TEV ile ilgili soru sorduğumda; “İşte yetiştirdiğimiz başarılı iş insanları” diyerek davet ettiği kişilerden biri de Davut Ökütçü’ydü... ★★★ İnanıyorum ki öğrencisini sınava sokarken pul parasını cebinden ödeyen, İstanbul’a gidebilmesi için köstekli saatini satan Nuri Araz başöğretmene benzer nice Cumhuriyet öğretmenimiz vardır. Yaşayanların ellerinden öpüyor, aramızdan ayrılanları minnet ve rahmetle anıyorum... Ruhları şad olsun...",https://www.sozcu.com.tr/ogrencisi-icin-kostekli-saatini-satan-ogretmen-wp7864172
Uğur Dündar,Derinleşen konut krizi giderek beka sorununa neden oluyor!..,19 Kasım 2023,"Şehir Plancısı ve İstanbul Büyükşehir Belediyesi Genel Sekreter Yardımcısı Dr. Buğra Gökçe’nin son araştırması, dikkat çekici olduğu kadar, büyük bir tehlikeye de işaret ediyor. Zira ona göre; yaşanan konut krizi artık bekamızı etkileyecek bir insani krize dönüşmek üzere. Peki neden?.. ★★★ Önce verilere bakalım: ■ Konut satışları ekim ayında, bir önceki yılın ekim ayına göre yüzde 8,7 oranında düştü. ■ Buna karşılık Endeksa verilerine göre; Türkiye’de son bir yılda konut fiyatları yüzde 103 oranında arttı. İstanbul’da artış yüzde 89,6 olurken, Ankara’da yüzde 121,1, İzmir’de yüzde 98, Antalya’da yüzde 91, Adana’da yüzde 74,7 Muğla’da yüzde 110, Trabzon’da ise yüzde 99,3 oldu. ★★★ ■ Konut fiyatları artarken konut kira bedelleri de artış gösterdi. Türkiye’de kira bedeli bir yılda yüzde 127,8 oranında arttı . İstanbul’da artış yüzde 91, Ankara’da yüzde 178, İzmir’de ise yüzde 131 oldu. ■ Bugün İstanbul’da 100 metrekare konut kira bedeli ortalama 17 bin 111 lira. Yani Asgari ücretli tüm maaşıyla konut kirasının sadece yüzde 67’sini karşılayabiliyor. Ankara’da oran yüzde 82, İzmir’de yüzde 75... ★★★ ■ Fiyatlar bu ölçüde artarken konut kredisi de arttı . Bugün 100 metrekare ortalama konut fiyatı 3 milyon 40 bin lira... Kamu bankalarından 120 ay vadeli 2,5 milyon lira kredi alınması halinde taksit bedeli 98 bin 258 liraya çıkıyor. Dolayısıyla Türkiye nüfusunun yüzde 90’ının böyle bir krediyi geri ödeme imkanı bulunmuyor!..Yani her geçen gün, insani kriz biraz daha büyüyüp derinleşiyor... ★★★ Konut fiyatlarının ve konut kira bedelinin yükselişi nedeniyle, çalışanlar, emekçiler ev sahibi olamıyor. Geniş bir toplum kesimi mülksüzleşiyor. Bu insanlar artan ihtiyaçlar nedeniyle konutlarını satarken, satılan konutları yabancılar veya zaten birden fazla konutu olan yüksek sermaye sahipleri alıyor. Konut sahipliği oranı bu yüzden 2002 yılındaki yüzde 73 seviyesinden yüzde 56’ya düşmüş durumda... ■ Vatandaşlarımız mülksüzleşirken, yeni işe başlayanların, asgari ücretlilerin ve çalışanların konut sahibi olma imkanı da kalmıyor. Türkiye’de hane halkının ortalama geliri aylık 8 bin 201 lira. Bu durumda ortalama hane halkının 1 yıllık geliri, konut kredisinin 1 aylık taksitini ödemeye ancak yetiyor!.. ■ Derin mülksüzleşme yoksulluğu arttırırken, özellikle yeni işe başlayanların, asgari ücretlilerin, kamu memurlarının ve ücretlilerin büyükşehirlerde barınma imkanı da kalmıyor . Ev almak bir tarafa, ev kiralamak bile gittikçe imkansız hale geliyor. Bu nedenle İstanbul’dan Anadolu’ya göç hızlanıyor!.. ★★★ ■ Büyükşehirlerde yaşanan konut krizinin iki yönü var: üretim ve hizmet sektörü gibi kritik sektörlerde istihdam altında olanlar elde ettikleri gelirle geçinemedikleri için başka şehirlere göç ederken, istihdam ve üretim yaratan önemli sektörlerimiz de, üretimi etkileyecek ciddi bir istihdam krizi ile karşı karşıya kalıyor! Maliyetlerdeki artış enflasyonu ve ortalama yaşam giderlerini de arttırdığı ve kamu yönetimi doğru politikalarla emekçilerin hakkını korumadığı için, Türkiye’nin ya üretim gücü, ya da rekabet gücü azalıyor . Aynı et, süt, yumurta, peynir, sebze, meyve sektörlerinde olduğu gibi diğer sektörlerde de üretim azalmasına bağlı fiyat artışları önümüzdeki dönem bizi bekliyor!.. ★★★ ■ Konut fiyatlarındaki artış çalışanları, emekçileri, emeklileri afet riski yüksek konutlarda yaşamaya zorluyor. Onları adeta tabutlarında yaşamaya mahkum ediyor!.. Yeni konutlara taşınamayanlar ölebileceklerini bile bile, yüksek riskli konutlarda yaşamayı sürdürüyor. Bu da şehirlerimizin afet direncini zayıf kılıyor. Bir deprem felaketinin yaşanması halinde sadece İstanbul’da, 4,5 milyon insanımız barınma kriziyle baş başa kalacak!.. ★★★ ■ Özellikle emekliler ile güvencesiz iş kollarında çalışanlar için ise barınma krizi daha vahşi. Ne yazık ki her gün artan sayıda yaşlı vatandaşımızın kirasını ödeyemediği için evden çıkartıldığını ulusal basında görüyoruz. Bu artış devam ederse Türkiye evsiz, gidecek yeri de olmayan insanların yaşadığı korkunç bir insanlık krizi ile karşı karşıya kalacak. O halde ne yapılması lazım? ■ Bir süredir yazıp söylüyoruz. Devletin konut piyasasına akılcı ve bilimsel yöntemlerle müdahale etmesi gerekiyor. Bu zamana kadar TOKİ ve Emlak Konut gibi kurumlar lüks konut üretip rant transferi yapmayı sosyal konut üretmeye tercih ettiler. Halbuki Anayasa’da yer alan konut hakkı, devlete nüfus artışına ve ihtiyaçlara göre atacağı adımlarla konut hakkını koruma görevi veriyor. Çok boyutlu, planlı, programlı ve akılcı bir sosyal konut üretimine ihtiyacımız var. ■ Yetkili makamlarda olan karar vericilerin bu tablo karşısında her şeyi bir kenara bırakıp, yerel yönetimlerle, sivil toplumla katılımcı, şeffaf süreçlerle ve eşgüdüm halinde harekete geçerek bir seferberlik ruhuyla hareket etmesini bekliyoruz . Daha korkunç bir tablo ortaya çıkmadan çözümleri bulmak ve uygulamak zorundayız. Özetle; ülkemizin milli egemenliğini bile etkileyecek, acilen el atılması gereken büyük bir beka sorunu ile karşı karşıyayız!..",https://www.sozcu.com.tr/derinlesen-konut-krizi-giderek-beka-sorununa-neden-oluyor-wp7865908
Uğur Dündar,İçişleri Bakanı’na imdat çığlığı!..,24 Kasım 2023,"Muhammet Sağ’ı artık tanıyorsunuz. Hani Antalya’da kendi halinde inşaat işleri ve küçük çaplı inşaat malzemeleri ihracatı yaparken kendilerini Elmacı Market zincirinin sahipleri olarak tanıtan Koray Özdöl ve Serdar Sertçelik’in ortaklık teklif ettikleri, iş insanı. Sağ bu amaçla işyerini Ankara’ya nakletmiş, ancak bu kişilerin kendisini oyalamaları üzerine, ticaret sicilini araştırarak Elmacı Market’in sahibi olmadıklarını belirlemişti. İddiasına göre bu tespitini paylaştığı Özdöl ve Sertçelik tarafından Elmacı Market’in merkezine çağrılmış, gittiğinde de Özdöl, kafasına silah dayayarak kendisine çok sayıda çek imzalatmıştı. Özdöl ve Sertçelik ikilisi bununla da yetinmemiş, 2021 model iki adet Wolkswagen Passat otomobiline de çökmüşlerdi. Sağ, bu kişiler hakkında Ankara Cumhuriyet Başsavcılığına iletilmek üzere Antalya Cumhuriyet Başsavcılığına suç duyurusunda bulunmuştu. (Daha sonra bu suç duyurusunun Ankara’da işleme konulmadan sümen altı edildiği ortaya çıktı.) Yine iddiasına göre şikayetçi olmak için gittiği Ankara Emniyet Müdürlüğü otoparkında Ayhan Bora Kaplan ve Serdar Sertçelik tarafından alıkonmuş ve silah zoruyla bir aracın bagajına sokularak kaçırılmıştı. Gittiği yerde de Serdar Sertçelik’in kendisini hakaret ve küfür yağdırarak darp ettiğini ve çocuğunun videosunu izlettirerek “Kendini düşünmüyorsan aileni ve çocuklarını düşün, bizi hiçbir yere şikayet etme” dediğini öne sürmüştü. Canını zor kurtaran, daha önce tek kuruşluk vergi, prim ve banka kredi borcu bulunmamasına karşın, bu tuzaktan sonra ticari itibarı sıfırlanan ve hayatı kararan Sağ, çareyi yurt dışına kaçmakta bulmuş, gittiği Almanya’da iltica başvurusu yapmıştı. Yazacak daha çok şey var. Ancak ayrıntıya girmiyor, geçmişi hatırlatmayı burada noktalıyorum. ★★★ Önceki gece kendisinden “imdat çığlığı ” olarak kabul ettiğim, tüylerimi ürperten bir mesaj aldım. Aynen paylaşıyorum: “Uğur Abim,Ben hiç iyi değilim. Savaşacak gücüm gerçekten kalmadı. Gelişmeler sizin gibi vatan evladı bir insana umut vaat etse de benim artık gücüm kalmadı. Olur da bana bir şey olursa üç çocuğum var. Lütfen onları okutmaya çalışın. Lanet olsun bu çaresiz hayata. Vatansız, işsiz güçsüz, bilmediğim bir kültür, bilmediğim bir dil, bilmediğim bir coğrafyada yaşamak zorunda bırakan zihniyete.... Sizden istirhamım; çocuklarımı okutun ki bu zihniyeti benimsemesinler.Hürmet ve sevgiyle kalın.Muhammet SAĞ” ★★★ Hayatını mafyalar, çeteler, uyuşturucu-fuhuş baronları ve terör örgütleriyle mücadeleye adamış bir gazeteci olarak, bu oluşumlara karşı her gün yaptığı operasyonları takdirle izlediğim ve helal süt emmiş bir vatan evladı olduğuna inandığım İçişleri Bakanı Ali Yerlikaya ’nın Muhammet Sağ’ın imdat çığlığına duyarsız kalmayacağına ve gerekeni yapacağına inanıyorum.",https://www.sozcu.com.tr/icisleri-bakanina-imdat-cigligi-wp7870942
Uğur Dündar,Atatürk hasta haliyle Mersin ve Adana’ya neden gitti?,05 Kasım 2023,"ATATÜRK’ÜN ÖLÜMÜNE NEDEN OLAN KARACİĞER SİROZU ALKOLE BAĞLI DEĞİLDİ (2)Değerli okurlarım, Cumhuriyetimizin kurucusu Büyük Önderimiz Gazi Mustafa Kemal Atatürk’ün ölüm nedeni hep tartışılmıştır. Uzmanlar bunu, tıp biliminin o yıllardaki tanı ve tedavi yöntemlerinin yetersizliğine bağlıyorlar. Buna rağmen Kasımpaşa Deniz Hastanesi eski Başhekimi, Emekli Amiral Dr. Vehbi Alpman ’ın bilimsel araştırması Atatürk’ün kesinlikle alkole bağlı karaciğer sirozundan ölmediğini kanıtlıyor. Araştırmayı okumaya kaldığımız yerden devam ediyoruz: “Prof. Dr. Utkan Kocatürk, “Kaynakçalı Atatürk Günlüğü”nün son baskısında, 8 Eylül 1938 tarihinde Dr. Nihat Reşat Belger, Prof. Dr. Neşet Ömer İrdelp ve Prof. Dr. Noel Fiessinger tarafından düzenlenmiş bir raporu gündeme getirmişti. Bu rapor, Atatürk’e 7 Eylül 1938 günü yapılan karın ponksiyonundan bir gün sonraki muayene bulgularına dayanılarak düzenlenmiştir. Raporun en çarpıcı bölümü şöyledir: “... bu vakada “laennec” tipinde bir skleröz hepatit (alkole bağlı siroz) söz konusu olamaz. Fakat söz konusu olan “Hanot ve Gilbert” tipinde bir hipertrofi (biliyer siroz) şeklidir.” Prof. Dr. Fiessinger’in rapora koyduğu not, tanının belirlenmesi açısından çok anlamlıdır. “Teşhis 28 Mart 1938 günü formüle edilen teşhistir: Hepatite Sclereuse Hypertrophque, Typ Hanot et Gilbert (anlamı: safra yollarındaki kronik tıkanma sonucu gelişen siroz = biliyer siroz) ATÜTÜRK HAKKINDA ÖLÜMÜNDEN İKİ AY ÖNCE VERİLEN RAPOR DA HASTALIĞININ ALKOLE BAĞLI KARACİĞER SİROZU OLMADIĞINI KANITLIYOR Özetle, 8 Eylül 1938 günü yapılan muayene sonucunda; Prof. Dr. Fiessinger’in gündeme getirdiği, Atatürk’ün karaciğerinin küçülmediği, mart ayında yapılan muayenede saptanan büyüklüğü koruduğu ve üzerinin pürtüksüz oluşu, raporu hazırlayan diğer doktorları da hipertrofik siroz (biliyer siroz) tanısını kabule yönelttiği anlaşılmaktadır. Oysa alkol kullanımına bağlı olarak meydana gelen sirozda karaciğer küçülmektedir. Diğer nedenlerle oluşan sirozda ise karaciğer büyümekte ve büyüklüğü son güne kadar devam etmektedir. Bu bilimsel doğru tek başına, Atatürk’te oluşan sirozun alkole bağlı olmadığı ve başka bir nedenle meydana geldiğini gösteren önemli ve vazgeçilemez bir tespittir. Zira Atatürk’ün ilk muayene raporunda karaciğerin büyüdüğü, 8 Eylül 1938 tarihli raporda ve son raporlarında karaciğerdeki büyüklüğün devam ettiği vurgulanmıştır. 28 Mart 1938 tarihinde karında bir miktar olarak saptanan su birikiminin 6 ay gibi kısa sürede 2 kez ponksiyon gerektirecek düzeye ulaşması da göz ardı edilmemelidir. Derlememin bu bölümünde karaciğer sirozu tanısına neden olan çeşitli etkenler ve hastalıklarla ilgili bilinen doğruları hatırlatma amacıyla sunmak istiyorum. Sıtma da düzenli aralıklarla başlayan ve genellikle titreme – ateş – terleme evrelerinden geçen nöbetler tipiktir. Sıtmanın en tipik belirtisi nöbetler süresince üşüme ve ateş basmasının birbirini izlemesidir. Nöbetler boyunca bir – iki saat süren üşüme ve titreme evresinin ardından hızla 40 derece – 41 dereceye kadar yükselen ateş olur. Ateş 3–4 saat sonra terlemeyle düşer. Hastalarda kansızlık, dalak ve karaciğer büyümesi, aşırı kilo kaybı olur. Siroz çeşitli hastalıkların sonucunda oluşabildiği için klinik tablolarda farklılıklar vardır. Bazı durumlarda tanı biyopsiyle bile kesinleştirilemez. ATATÜRK’ÜN 19 YIL ÖNCE GEÇİRDİĞİ SITMA NEDENİYLE KARACİĞER SİROZUNA YAKALANDIĞI GÖRÜŞÜ İNANDIRICI DEĞİL■ Alkole bağlı oluşan sirozda (laennec sirozu); halsizlik, yorgunluk, iştahsızlık, hafif kilo kaybı, ayaklarda şişme, dalak büyümesi, deride küçük kanama odaklarının oluşması, sarılık, kaslarda atrofi, batında asit sıvısına bağlı şişme ve gerginleşme en sık rastlanan bulgulardır. Alkole bağlı sirozda karaciğer önce büyür, hastalığın son evresinde ise küçülür, yüzeyi ince pürtüklü yapıdadır.■ Kardiyak siroz, seyrek rastlanan bir sirozdur. Kardiyak sirozda karaciğer büyür. Belirgin özelliği; hem karaciğer sirozuna, hem de neden olan kalp hastalığına ait belirtilerin ve bulguların birlikte görülmesidir. Tedavide öncelik neden olan kalp hastalığının tedavisidir. ■ Postnekrotik siroz, en sık rastlanan siroz tipidir. Karaciğer sirozuna geçirilmiş bir viral hepatitin neden olduğu kesin gibidir. Bu olgularda karaciğerin muayenesinde küçüldüğü ve yüzeyinin düzgün olmadığı görülür.■ Bilier siroz, karaciğer içindeki safra yollarında ve safra salgılanmasında bozukluklar sonucu oluşur. Primer ve ikincil olmak üzere iki tür bilier siroz vardır. Primer bilier sirozun nedeni kesin olarak bilinmemektedir. Otoimmün (bağışıklık sistemi kaynaklı) hastalık olabileceği görüşü güçlüdür. ■ İkincil bilier siroz, karaciğer dışındaki safra yollarının tam ya da kısmi tıkanmaları sonucu zamanla ortaya çıkar. Bu tıkanma, safra yollarındaki bir nedbe dokusundan, safra yolları taşından ya da safra yolları çevresindeki dokulardan kaynaklanan bir tümörün baskısıyla oluşabilir . Hastalığın ilk belirtisi genellikle inatçı kaşıntılardır. Daha sonra sarılık ortaya çıkar. Karaciğer başlangıçta da büyüktür, son evrede de büyüklüğü devam eder. Bilier siroz olgularında tedavi yüz güldürücü değildir ve belirtilere yönelik uygulamalar yapılır. Özellikle çeşitli medikal tedavi uygulamaları ile kaşıntıları önlemek amaçlanır. ATATÜRK’ÜN ÖLÜM NEDENİYLE İLGİLİ TARTIŞMALAR O YILLARDA TIP BİLİMİNİN TANI VE TEDAVİ YÖNTEMLERİNDEKİ YETERSİZLİKTEN KAYNAKLANIYORAtatürk’ün öldürülme olasılığını gündeme getiren ve bu konuda bazı doktorları suçlu bulan araştırmacılara, o günlerdeki tıp biliminin tanı ve tedavi yöntemlerindeki yetersizliğinin boyutunu unutmamaları gerektiğini hatırlatmak isterim . Tıbbın tanıda ve tedavide çok yetersiz olduğu o günleri, bugün ulaşılan bilim düzeyindeki ileri teknoloji ile değerlendirip, günümüzden o günlere bakarak yorum yapmak, hem çok acımasız, hem de çok yanlış bir yaklaşımdır ve kesinlikle etik değildir. Tüm inceleme ve değerlendirmelerimden sonra oluşan görüşümü satır başlarıyla şu şekilde özetleyebilirim: 1 – Atatürk’ün ölüm nedeni kesinlikle alkole bağlı oluşan karaciğer sirozu değildir.2 – 19 yıl önce geçirdiği sıtma hastalığını ve kullanılan bazı ilaçları böylesine hızlı gelişen bir hastalığın sebebi olarak göstermek çok inandırıcı gelmiyor.3 – Ölüm nedeni olarak; başlangıcına, ilerleyişine, klinik gidişine ve sonlanışına en çok uyduğunu düşündüğüm ikincil bilier siroz hastalığını gündeme getirmenin doğru yaklaşım olduğu kanısındayım . Çünkü hastalık sürecinde en çok rahatsızlık veren ilk belirti inatçı kaşıntılardır ve bu nedenle yapılan muayenede ilk kez siroz tanısı konmuştur, sıtma hastalığında gözlenen 3 – 4 saat süren 40-41 dereceye ulaşan ateş yükselmesiyle özellenen nöbetler gözlenmemiş ve rapor edilmemiştir. Yapılan muayenelerde karaciğer başlangıçta da büyüktür, son dönemde de büyüklüğü devam etmiştir. Tartışılan ve belki yıllarca da tartışılacak olan Atatürk’ün ölüm nedenini sizlere olabildiğince bilimsel ve tarafsız sunmaya çalıştım. Derlememi çok kesin ve net bir yorumla sonlandıracağım. ATATÜRK SAĞLIKLI OLDUĞUNU DÜNYAYA GÖSTERMEK VE ÜLKESİNİN GÜCÜYLE HATAY’I ALMAK İÇİN HASTA HALİYLE MERSİN VE ADANA’YA GİTTİ Göz ardı edilemez bir gerçeği gündeminize yeniden getirmek istiyorum. Hastalığının ciddiyetini koruduğu günlerde Atatürk, dış basında sağlığı ve geleceği ile ilgili gündeme getirilen haberlerden rahatsızlık duyuyordu. Dünyaya yaşadığını ve ülkesinin gücünü göstermeli, milletine verdiği sözü yerine getirmeli ve özellikle Hatay’ı geri almalıydı.19 Mayıs 1938 günü Ankara Stadyumu’nda son defa Ankaralıların karşısına çıktı, aynı gün törenden sonra Mersin’e gitti, daha sonra Adana’ya geçti. Adana’da askeri geçit töreni gerçekleşti ve ordunun başında olduğunu tüm dünyaya gösterdi. Tüm bunlardan sonra dış basında hasta olduğu ve öleceğine ilişkin haberler kesildi. Fransızlar, Hatay konusunda tüm koşulları kabul ettiler. Hatay sorunu çözüldü ve Türk Ordusu 1938 yılı Temmuz ayı başlarında Hatay’a girdi. Ülkesi için büyük fedakarlıklar yapmış, Türkiye çok şey kazanmış, ancak Atatürk sağlığından çok şey kaybetmiş, ülkesinin çıkarları uğruna kendisini ve sağlığını feda etmişti. Ülkesi kazanmış kendisi kaybetmişti.  Gerçek lider; hizmet verdiği, kendini adadığı toplum için kişisel çıkarlarını hiç gündemine getirmeyen, tüm varlığını ve çabasını ülkesinin çıkarları uğruna gözünü kırpmadan feda eden kişidir. Kanımca liderliğin ve özellikle dünya lideri olabilmenin olmazsa olmaz şartları, Atatürk için geçerli olan ve tüm dünyanın kabul ettiği bu niteliklerdir. Atatürk’ün ölüm nedeni için yorumlar yapılabilir, araştırmacılar kendi değerlendirmelerine göre gerekçelerini gündeme getirebilirler, ancak lider kişiliği, dünya lideri niteliği ve bir ülkenin geleceği için kendi sağlığını hiçe sayarak yaptıkları tartışılamayacak kadar açıktır, kesindir ve nettir...”",https://www.sozcu.com.tr/ataturk-hasta-haliyle-mersin-ve-adanaya-neden-gitti-wp7852314
Uğur Dündar,Yargıda tuz koktu!..,15 Kasım 2023,"“2018 yılında satıp devrettiğim ve dolayısıyla artık aidatlarından sorumlu olmadığım bir apartman dairesinin 2019 yılı aidatları ve doğalgaz borcu için şahsıma icra takibi yapıldı. Böyle bir borcum olmadığı için icra takibine itiraz ettim. Site yönetiminin avukatı, itirazımın kaldırılması için mahkemede dava açtı. Davanın başında tapu kaydı dosyaya girdiği için ilk celse davanın reddedileceğini düşündük . Ama hakim bu kadar basit bir hukuki uyuşmazlık için 8 celse ve neredeyse 4 yıl süren bir yargılama yaptı!.. ★★★ Yargılama sırasında katıldığımız 5 celsede sözlü, verdiğimiz 4 ayrı dilekçede de yazılı olarak davaya konu edilen daireyi sattığımızı ve bunun tapu kaydından görülebileceğini beyan ettik. Üstüne üstlük bilirkişi raporunu hazırlayan uzman da dairenin sahibi olmadığımı teyit etti . Ancak buna rağmen davayı başından sonuna takip eden hakim, dairenin sahibi olduğum gerekçesiyle aidatlardan ve doğalgaz borcundan sorumlu olduğuma hükmetti! Bununla de yetinmeyip olmayan borca itiraz ettim diye bir de beni cezalandırmak için yüzde 20 ekstra inkar tazminatına karar verdi!.. Bu karar miktar itibariyle istinafı mümkün olmadığı için otomatikman kesinleşti ve sorumlu olmadığım aidatlar ve doğalgaz borcu için 22.415 TL ödemek zorunda kaldım. ★★★ Ben ve davayı takip eden avukatlarım, dairenin sahibi olmadığımı ve bunun tapu kaydından belli olduğunu yazılı ve sözlü olarak 9 defa beyan ettik, buna bilirkişinin de beyanını eklerseniz toplam 10 beyan oluyor. Bu 10 beyana rağmen hakim hala dairenin sahibinin ben olduğumu iddia ederek davayı aleyhime sonuçlandırdı. Demek ki biz o duruşmalarda boşa sözlü beyanda bulunmuşuz, o yazılı dilekçeleri boşa vermişiz. Şimdi soruyorum; Eğer yazılı ve sözlü beyanlar dikkate alınmayacaksa, bu yargılamalar neden yapılıyor? ★★★ Şu an Türkiye’de hakim ve savcıların dokunulmazlık zırhı, milletvekili dokunulmazlığından bile kalın. Hakim ve savcılar hakkında yapılan şikayetlerden bir sonuç çıkmıyor . Hakimlerin yanlış kararları nedeniyle açılan tazminat davaları da reddediliyor. Bu dokunulmazlık ve sorumsuzluk hali nedeniyle hakimler yanlış karar vermekten maalesef çekinmiyor. Zira verecekleri kararlar ne kadar yanlış olursa olsun başlarına bir şey gelmeyeceğini iyi biliyorlar. Bu nedenle dosya okunmadan (!) veya taraflı verilen adaletsiz kararlar maalesef yaygın ülkemizde. ★★★ Hakimlere yetki verip sorumluluk vermezseniz adil kararlar bekleyemezseniz. Bakın Avrupa’da, ABD’de, hakimlerin etik kuralları var ama bizde yok. Bizde sadece avukatların etik kuralları var. Bu kurallar 1971 yılında kabul edilmiş ve halen yanlış yapan avukatlar için disiplin yargılamalarında bu etik kurallar esas alınıyor. Ancak savcıların ve hakimlerin etik kuralları 2023 Türkiye’sinde hala yok maalesef!..” ★★★ Yukarıdaki yakınma dolu satırları okurken büyük ihtimalle içinizden “Demek ki bu kişi iyi bir avukat bulamamış” diye geçirmiş olabilirsiniz. Ama gelin görün ki, mağdurun kendisi avukat!.. Üstelik hukuk doktoru!.. Sayıları her geçen gün biraz daha azalan liyakat sahibi, dürüst yargı mensuplarını ayırarak iddia ediyorum: Değil İlker Atamer gibi hukuk doktoru, ordinaryüs profesör bile olsanız, tuzun koktuğu yargıda haklılığınızı kanıtlayamazsınız!..",https://www.sozcu.com.tr/yargida-tuz-koktu-wp7862292
Uğur Dündar,İYİ Parti Genel Başkan Yardımcısının istifa gerekçesi!..,16 Aralık 2023,"Avukat Ece Güner, kendi ifadesiyle “Yıllardır ülkesinin iyiliği için, demokrasi için, Cumhuriyet değerleri ve Atatürk ilkeleri için mücadele veren bir hukukçu...” Tek adam sistemine karşı evrensel demokrasiyi savunduğu 4 kitap yazdı, çeşitli etkinliklerde ve televizyon programlarında cesur konuşmalar yaptı. Mayıs 2023 seçimlerinde İYİ Parti Genel Başkanı Meral Akşener’in teveccühü ile hayatında ilk defa bir siyasi partiye üye oldu ve İstanbul’dan milletvekili adayı gösterildi. Milletvekili seçilemedi ancak partisinin Genel Başkan Yardımcılığı görevini önceki güne kadar sürdürdü. Ve o gün, büyük umutlarla siyasete atıldığı İYİ Parti’den istifa etti. Nedenini de şöyle açıkladı: ★★★ “Bugün benim için çok zor bir gün... Sebebini anlatmadan önce biraz İstanbul’dan bahsetmek istiyorum.... İstanbul’un kaybedilmesi bir memleket meselesi, bir Cumhuriyet meselesi, bir demokrasi meselesidir. İstanbul kaybedilirse: Güç zehirlenmesi tavan yapmış, hiçbir engel kalmamış, kopkoyu bir “tek adam sistemi” yerleşir. Cumhuriyet değerlerinden daha da uzaklaşırız. Ülkemizi Orta Doğululaştırma projesi daha da güçlenir. Milletimiz daha da YOKSULLAŞIR ancak artık bu durumu değiştirme morali ve gücü kalmaz. Milletimiz siyasetten kopar, hatta siyasetten nefret eder hale gelir. İşte o gün demokrasi tam olarak ölür. İstanbul sadece İstanbul değildir: İstanbul Türkiye’nin kalbidir, Türkiye’nin her köşesinden insanımızın buluştuğu, Türkiye’nin özetidir. ★★★ Abarttığımı düşünüyorsanız kendinize sadece şu soruyu sormanız yeterlidir: Neden Sayın Erdoğan’ın tek hedefi, tek hayali İstanbul’u tekrar kazanmaktır? Neden 28 Mayıs’ta koskoca Türkiye’yi kazanmışken, ilk konuşmasında “İstanbul’u tekrar kazanmalıyız” demiştir? Mart 2019’da Sn. İmamoğlu “ilk” seçimi sadece 14.000 oy farkla kazanmıştı: Oyların %0,1’i civarı bir farkla... Binde biri... Bu seçimde 1 oyun bile önemi olacaktır! İktidar tüm gücüyle İstanbul’u kazanmaya odaklanacaktır: Tüm “orantısız” gücüyle. Oyları bölersek; AK Parti’nin adayı kazanacaktır. Bu somut bir gerçektir. Bu yüzden; vicdani kanaatim şöyledir: Kazanabilecek tek aday (ve başarılı bir büyükşehir belediye başkanı) olduğu için hepimiz -tek 1 oy bile fire vermeden- Sayın Ekrem İmamoğlu’nun İstanbul’u tekrar kazanmasını desteklemeliyiz. Bu bir parti meselesi değil; BU BİR MEMLEKET MESELESİDİR. BU BİR CUMHURİYET MESELESİDİR... ★★★ Mayıs 2023 seçimlerinde Sayın Meral Akşener’in teveccühü ile hayatımda ilk defa bir siyasi partiye (İYİ Parti’ye) üye oldum ve İstanbul’dan milletvekili adayı gösterildim. 4. sıradan adaydım ve seçilemedim. (Milletvekili değilim). Milletvekili seçilemeyince, Sayın Meral Akşener beni Genel Başkan Yardımcısı olarak atadı. Ben de atandığım 4 Temmuz 2023’ten beri elimden geldiğince kendisine ve partimize faydalı çalışmalar yapmaya çalıştım. İYİ Parti’de gerçekten harika insanlarla tanıştım; Toplumsal Politikalar Başkanı olarak, engelliler grubumuzda, derin yoksulluk grubumuzda, şehit ailelerimiz ve gazilerimiz grubumuzda, iyi niyetle, inançla çalışan harika insanlar tanıdım. Ülkemizin birçok gerçeğine ilişkin kalp gözüm daha da fazla açıldı. 4 Temmuz öncesine göre sanırım daha da duyarlı bir insan oldum. Dostlarım; hepinizi seviyorum ve sizden öğrendiklerimi asla unutmayacağım! Sayın Meral Akşener’e bana bu fırsatı verdiği için müteşekkirim... ★★★ (...) Ancak affımı rica ediyorum. Siyasete unvan için girmedim; Türkiye’yi ve Türk milletini bu korkunç yoksullaşma ve otoriterleşmeden kurtarmak için girdim. Ve şahsi görüşüm 4 Aralık tarihli GİK kararının bu amaç yönünde doğru bir karar olmadığıdır. Bildiğiniz gibi en azından İstanbul ve Ankara’da işbirliği için mücadele ettim ve GİK toplantısında bu yönde güçlü şekilde söz almış, cesaretle mücadele etmiş, az sayıda kişiden biriyim. Çıkan kararı savunamayacağımı düşünerek, yapabileceğim tek şey saygı duymak ve istifa etmektir. Yıllardır “tek adam sistemine” karşı mücadele ediyorum. Bağımsız bir hukukçu olarak ilkelerim doğrultusunda ülkem için mücadeleme devam edeceğim. Teşekkürler. Herkese sevgi ve saygılarımla,” ★★★ Avukat Ece Güner’in istifa gerekçesini dikkatlice okuyunca, başka söz söylemeye gerek kalmıyor. Zira bu açıklama, “İYİ Parti’den neden istifa ediyorlar?” sorusuna net bir cevap anlamını taşıyor...",https://www.sozcu.com.tr/iyi-parti-genel-baskan-yardimcisinin-istifa-gerekcesi-p8937
Uğur Dündar,Yılmaz Büyükerşen...,09 Aralık 2023,"Eskişehir benim için her faninin ölmeden önce mutlaka görmesi gereken kentlerin başında gelir. Bozkırda bir rüya gibidir Eskişehir. Rüyayı görmemizi sağlayan ise hayatını bu kente güzellikler katmaya adamış Yılmaz Büyükerşen Hoca’dır. Onunla 80’li yıllarda tanıştık. O tarihlerde efsanevi Genel Yayın Yönetmeni Çetin Emeç’in Hürriyet’inde çalışıyordum. Yılmaz Hoca, Sedat Simavi Ödül töreni için İstanbul’a geldiği günlerin birinde “Uğur, eğer televizyon programı yaparsan, bizim Anadolu Üniversitesi’nin radyo- televizyon bölümündeki imkanlardan yararlanabilirsin. Çocuklar da senden eğitim alırlar” demişti. Çok geçmeden TRT’ye kurum dışından bir program yapmam gerekti. Ben de kalkıp Eskişehir’e gittim. Stüdyoları, çekim ve montaj imkanlarını görünce, ağzım bir karış açık kaldı. Zira küçük bir TRT ile karşılaşmıştım. Böylece “Olay” programı için bir ekip oluşturduk. Ekiptekilerle hem birikimlerimi paylaşıyor, hem de çekimler yaparak çok başarılı haberlere imza atıyorduk. Hatta yurt dışına çıkarak, uyuşturucu, döviz ve altın kaçakçılığı rotasını görüntüledik. İstanbul-Kapalıçarşı’da sonuçlanan kaçak trafiği adım adım belgeledik. Öğrencilerinin başarısı, gençliğinde yerel gazetecilik yapmış olan Hoca’yı çok heyecanlandırıyordu. ★★★ Gelişmiş Batı ülkelerindeki benzerlerini andıran Anadolu Üniversitesi onun elinde  adeta küçük bir şehir görünümünü almış, kampüse kazandırdığı eserler, belediye başkanı olduktan sonra Eskişehir’i  Anadolunun Paris’i yapacak kadar geniş bir ufka sahip bulunduğunun işaretlerini vermişti. Büyük başarısına karşılık alçakgönüllü oluşu, ona duyulan sevgi ve saygıyı üniversite dışına da taşımıştı. Örneğin Büyükşehir Belediyesi Kültür Merkezi’nde bir konuşmacıyı dinlemeye gittiğinde, protokolde yer kalmadığı için “Biz kalkalım siz oturun hocam” diyenlere rağmen, seyircilerin arasına karışıp herhangi bir yere oturacak kadar gani gönüllü ve tevazu sahibiydi. Bu nedenle Eskişehir denilince aklıma hemen Yılmaz Büyükerşen adı gelir ve bozkırda bir rüya güzelliğine sahip bu kenti, her zaman hayaller, umutlar, anılar, sevinç gözyaşları ve ülkemin büyük bir mutluluğu olarak anımsarım.   ★★★ Eskişehir’in eskileri, kentin tarihini ikiye ayırırlar: Yılmaz Hoca’dan önce ve Yılmaz Hoca’dan sonra... Onun Büyükşehir Belediye Başkanı oluşu, kent tarihi için adeta bir milattır. Çünkü o, kötü kokulu Porsuk Çayı ve bataklıklarıyla meşhur Eskişehir’den; “Eskişehirli misin? Aman ne güzel şehir, çok şanslısın” denilerek söz edilen çağdaş bir şehir yaratmayı başardı. Şimdilerde Porsuk çayında gezinen gondollarıyla, kavurucu bozkır sıcağında yüzmek isteyenler için yapay kumsallardan kristal sulara açılan plajlarıyla, muazzam parkları, insana huzur ve dinginlik veren yemyeşil yaşam alanları, kültür zenginlikleriyle Türkiye’nin dört bir yanından insanlarımızı çağıran bir kent haline geldi Eskişehir... Her ne kadar ismi, ‘Eski’ şehir olarak anılsa da, Yılmaz Büyükerşen Hoca bu şehri öylesine yeniledi, öylesine güzelleştirdi ki; adeta bir köşede atılı duran, pastan bakımsızlıktan güzelliği fark edilmeyen unutulmuş bir bakır siniyi ovdu, pasını söküp attı, kalaylayıp parlattı. Ve pırıl pırıl bir şehir çıkardı ortaya...  ★★★ Şöyle sormuşlar ona “Gözünüzü kapattığınızda 100 yıl sonrasının Eskişehir’ini nasıl hayal ediyorsunuz?” Yılmaz Hoca şöyle yanıtlamış:   “Her zaman çocuksu bir yanım oldu. ‘Jetgiller’ adlı bir çizgi film vardı ya hani, uzay araçlarıyla uçarak işe giden insanlar, işte öyle bir şehir hayal ediyorum.” Hayal gücünün muhteşemliğine bakar mısınız?.. O hayal gücüyledir ki; küçük sayılabilecek bir orta Anadolu şehrine tramvayı getirip koydu, insanlar şehir merkezinde rahat ulaşım sağlasınlar diye. Yılmaz Büyükerşen, Eskişehir’e bir armağandır... ★★★ Bundan 30 yıl önce biri çıkıp “Eskişehir, Türkiye’nin en güzel şehri olacak” demiş olsa, gülünüp geçilirdi. Çünkü, Anadolu bozkırının düzlüğünde yer alan bu şehrin, günün birinde bu görünümü alabileceğini tahmin edebilmek, aşırı gelişmiş bir düş gücü gerektirirdi.  Dağ yok, deniz yok, doğru dürüst nehir yok, ağaç yok, iklim yok!..  Ne kadar güzelleşebilirdi ki bu şehir?.. Bu sorunun yanıtını merak edenlere yarından tezi yok, Eskişehir’in yolunu tutmalarını tavsiye ederim. Gördüklerine inanamayacaklar. Zira caddeleri, meydanları, binaları, heykelleri, kanalları, köprüleri, tramvayları, tiyatroları, senfoni orkestrası, operası, üniversiteleri, kafeleri ve parklarıyla tam bir Avrupa kenti çıkacak karşılarına.  Emin olun hiç abartmıyorum. Görmeyen inanamaz. Yalnızca fiziksel değişimden söz etmiyorum. Şehrin insani dokusu ve atmosferi de tılsımlı bir değnekle dokunulmuşçasına değişmiş durumda. Ortaçağ ile zamanımız arasına sıkışmış kocaman bir kasabanın yerinde, şimdi uygar ve modern bir şehir yükseliyor. İşte bu tılsımlı değneğin adı; Yılmaz Büyükerşen... ★★★ Ulu önder Atatürk’ün doğumunun 100. yılının kutlandığı 1981 yılında Eskişehir’in 100 köyüne hediye ettiği büstler ile Mihalıççık, Mahmudiye, Seyitgazi ilçeleri ve Gemlik’in Karacaali ile Kapaklı köylerindeki Atatürk heykelleri, Yılmaz Büyükerşen’in imzasını taşıyor. Gaziantep vilayet binası önündeki bronz Atatürk heykelini de yapan Prof. Dr. Yılmaz Büyükerşen’dir. Türkiye’de “balmumu heykel” yapımında tek isim olup, Anıtkabir Müzesi’nde sergilenen Atatürk heykeli ile TBMM binasında, (Merhum Mustafa Koç’un girişimiyle) Londra’daki Madame Tussoud ve Makedonya- Manastır Askeri İdadi Müzesi’nde sergilenen “17 yaşında Atatürk” balmumu heykelleri de onundur. ★★★ Anadolu Üniversitesi’ndeki rektörlük görevi YÖK Kanunu’na ilave edilen “Bir kişi 2 dönemden fazla rektörlük yapılamaz” hükmü nedeniyle sona erdirilince, öğrenciler “rektörümüzü istiyoruz” diye yürüyüş yapmışlar. Bunun üzerine hocayı Alman ZDF Televizyonu’ndan aramışlar, konuyla ilgili soruya şu cevabı vermiş: “68’den beri öğrenciler hep rektör istifa diye yürüdüler, ilk defa rektörleri devam etsin diye yürüyorlar!..” Çünkü o Eskişehir’den önce, Yunus Emre kampüsündeki tüm güzelliklere imza atmış ve öğrencilere yaşanası bir kampüs bırakmıştı. ★★★ Kırım Tatarlarının  yoğun olarak yaşadığı semtlerden biri olan Şeker Mahallesi’ndeki Eskişehir Opera Binası’nın karşısında yer alan İsmail Gaspıralı Sokağı’na, Kırım ve Türk Dünyası’nın  çok önemli ismi Gaspıralı İsmail Bey’in büstünü dikerek üzerine Gaspıralı’nın “Dilde, fikirde, işte birlik” özdeyişini ekleyen; Putin tarafından Rusya Federasyonu’na bağlı Tataristan Özerk Cumhuriyeti’nin gelişimine katkıda bulunduğu için madalya ile ödüllendirilen; ayrıca Avrupa Yerel ve Bölgesel Yönetimler Kongresi Türk Delegasyonu Başkanı olan Prof. Dr. Yılmaz Büyükerşen için “Artık yaşlandı kendini emekliye ayırıp torun sevsin” diyenlere ve onu yaşlı yaftasıyla yıpratmaya çalışanlara da bir çift sözüm var: Herkese örnek olmasını dilediğim, müthiş işler yapan bir Büyükşehir Belediye Başkanı olan Yılmaz Büyükerşen Hoca, evet, çoğuna göre yaşlıdır: 86 yaşındadır.  Fakat onu yaşlı görüp artık eser bırakamayacağını sananlar, Mimar Sinan’ın en muhteşem eserlerini en olgun çağ olan yaşlılığında yaptığını hiç unutmamalılar. Örneğin Mimar Sinan’ın 80 yaşında yaptığı ve “ustalık eserim” diye nitelendirdiği Selimiye Camisi, gerek Sinan’ın, gerekse Osmanlı mimarisinin baş yapıtlarından biridir. Eskişehir’in çehresini tamamen değiştirerek içinden nehir geçen bir orta Avrupa şehrinden farksız görünüm kazandıran, böylece Eskişehirlilerin hayatını doğrudan etkileyen, kültür, sanat, bilim ve hizmet insanı Yılmaz Büyükerşen Hoca’nın, bu olgunluk çağında yapacağı muhteşem projeleri var. Onda bu Mimar Sinan gayreti, azmi, kültürü, birikimi, çalışkanlığı olduktan sonra inanıyorum ki daha çok güzel işler yapar...  Size sağlık, başarı ve mutluluk dolu nice yaşlar diliyorum, değerli Hocam.",https://www.sozcu.com.tr/yilmaz-buyukersen-p6429
Uğur Dündar,Atatürk’ün Meclis’e büyük saygısı vardı...,20 Aralık 2023,"Değerli okurlarım, 26. Genelkurmay Başkanı İlker Başbuğ, emekliliğiyle birlikte, tarih araştırmaları yapmaya ve Atatürk ağırlıklı kitaplar yazmaya başladı. Kendisiyle zaman zaman bir araya geliyor ve üzerinde çalıştığı konuları konuşuyoruz. Son buluşmamızda 1934-39 yılları arasında 5 yıl süreyle Ankara’da görev yapan İngiltere Büyükelçisi Sir Percy Loraine’nin, 10 Kasım 1948 günü, Atatürk’ün 10. ölüm yıldönümü nedeniyle BBC Radyosu’nda yayımlanan anma konuşmasının önemine değindi. Ona göre bu konuşma, Atatürk’ü daha yakından ve derinliğine anlamamıza büyük katkılar sağlıyor. İşte Loraine’nin konuşmasından çarpıcı bölümler: ★★★ “Atatürk yiğit, vakur, dimdik bir adamdı. Kusursuz giyinirdi. Biçimli bir yüzü, yer yer sert çizgili hemen her zaman ağırbaşlı ve ciddiydi. Zihni de vücudu da, kurulu bir yay gibi her an harekete hazırdı... Cumhurbaşkanı olduktan sonra askeri üniformasını çıkarmış, bu şerefli üniformayı bir daha tören ve geçitlerde bile giymemişti... Seçkin bir adamdı. Tehlikeden korkmaz, güçlüklerden yılmak nedir bilmezdi... Bir meselede, içgüdü gibi bir şeyin yardımıyla -ki buna bir ad bulamıyorum, çünkü başka kimsede benzerini görmedim- bir meselede neyin önemli, nelerin önemsiz olduğunu çarçabuk ve kolayca kestirirdi. Sorumlulukları ağırdı. Ancak, bunların hepsini kabul eder, başkalarının sırtına yüklemeye bakmazdı. Sorumluluktan kaçmaz, kaçınmaya çalışmazdı. Onun saygısını kazanabilmek için sizin de yüksek bir sorumluluk duygunuzun olması gerekirdi. Tartışmayı çok sever ve bunu insanları zihin ve karakter bakımından ölçüp tartmakta bir yol olarak kullanırdı. ‘Evet efendim’ diyenlerden hiç hoşlanmazdı. Yumuşaklık etmez. Yargılarında kolay kolay yanılmazdı. Dürüstlükten yana kusursuzdu. ★★★ Hayatın uzun, bitmez bir sınav olduğunu biliyordu. Doğa ona büyük bir irade gücü vermişti. O bu gücü hep bilinçli bir disiplinle kullanıyordu. Peki ne yaptı Atatürk? O parlak askerlik kariyerinin dışında neler başardı? Mutlak bir yönetimin küllerinden ve zihniyetinden yepyeni bir devlet çıkardı. Onun Türk halkına olan inancı bir an bile sarsılmadı. Türk halkının kendi kendine güvenini yeniden canlandırdı. Zihinlerini özgürlüğe kavuşturup güçlerini harekete geçirdi... Atatürk’ü bir insan olarak ele alarak bu konuda bazı şeyler söyleyeceğim: Yumuşak bir adam değildi. Çünkü hayatı mücadelelerle yoğrulmuştu. Fakat adildi... Kesin düşünceleri vardı, ancak başkalarını dinlemeye her zaman hazırdı... Çevresinden bağlılık bekler ve bunu hak ederdi. Kazandığı kuvvet hiçbir zaman başını döndürmedi. Küçüklük nedir bilmezdi. Her şeyden önce Türk ulusunun iyiliğini düşünür ve bunu barışta, güvenlikte, ilericilik ve kardeşlikte bulurdu, savaş ve fetihte değil. Sert görünüşüne, çabuk duygulanan bir kimse olmasına rağmen çevresinden saygı görmek ihtiyacını derinden duyduğunu sanıyorum. ★★★ Serinkanlı düşünebilmek insanlara karşı duygusuz olmak değildir. Atatürk’ü diktatör sayanlar olmuştur. Bence bu hem yanlış hem de yanıltıcı bir görüştür. Kabul edelim ki günümüzde diktatör sözcüğünün yeterli bir tanımı yapılmış değildir ama Hitler’e, Mussolini’ye diktatör denmesine hiç kimsenin karşı çıkabileceğini sanmıyorum. ‘Öyleyse Atatürk neden aynı gruba girmiyor’ diye sorulabilir. Bence bunun birçok nedeni vardır: Bir kere Atatürk bilinçli olarak kendi yokluğunda uygulanacak bir düzen kurmaya, kendinden sonra sürecek bir hükümet ve yönetim sistemi yaratmaya çalışıyordu. Görüşlerini zorla kabul ettirmekten çok doktrinlerini öğretmeye ve ülkülerini açıklamaya uğraşıyordu. Kurtuluş Savaşı sırasında arkadaşlarıyla hazırladıkları tasarıya göre egemenlik Büyük Millet Meclisi’nindi. Halk tarafından seçilen milletvekilleri dört yılda bir Cumhurbaşkanını seçmekle görevliydi. Meclis belli yasama ve yürütme yetkilerine sahipti. ★★★ Devrimler hiçbir zaman yumuşaklıkla olamaz. Bu yüzden başlangıçta, anayasanın ve organların yürürlüğe girmesinden önceki günlerde, Atatürk’ün zaman zaman kendi inisiyatifine dayanarak kesin hareket etmek zorunda kaldığı olmuştur. Gene de kanunlara aykırı davranışlarda bulunmaktan kaçınmıştır. Büyük Millet Meclisi’ne karşı büyük bir saygısı vardı. İç işlerde başlıca amacı, o sırada pek işlemezse de ileride durumun gerektiği şekle uyup gelişebilecek esneklikte bir siyasal düzen ortaya koymaktı. Atatürk, bakanları her zaman kendi sorumluluklarını yüklenmeye zorlardı. Onun bütün tutumu şuydu: Kendisi Cumhurbaşkanı olarak devletin başı idi. Memleketin yönetimi Büyük Millet Meclisi’ne karşı Anayasa’yı uygulamakla yükümlü olan hükümetin göreviydi. ★★★ Atatürk dış siyasette diktatörce neler yaptı? Hiç... Komşuları yeni cumhuriyetin bağımsızlık ve toprak bütünlüğüne saygı gösterdiği sürece, o da barışçı, uzlaşıcı, savaşı önleyici dostça bir siyaset güttü. Rusya ile olan çekişmeler durduruldu. Yunanistan’la olan kavgaya son verdi ve yakın işbirliğine geçti. Balkan Antlaşması’yla Balkanlar’daki anlaşmazlıklar bir çözüme bağlandı. İran, Irak ve Afganistan’la yapılan Sadabad Saldırmazlık Paktı, Türkiye’nin doğu sınırlarında barışı sağladı. Bütün bu saydıklarımızın diktatörlük siyasetiyle bir ilgisi var mıdır? Bu sorunun cevabı elbette hayırdır. O ne istediğini biliyordu. Dostlarını biliyordu. Çizdiği yolda kararlı adımlarla ilerliyordu. Antlaşmalarına sadıktı. Atatürk’ün ileriyi görüşü o kadar keskin ve isabetli, olayların alacağı yön, halkın duyguları ve Türkiye’nin dış ilişkilerini gerekleri konusundaki sezişi o kadar doğruydu ki, çevresindekiler kendilerine güç ve karışık gelen meselelerde ne yolda hareket edeceklerini ona danışırlardı. Bu gibi durumlarda karşısındakine her zaman yardıma hazırdı. Ancak emretmez, sadece yol gösterirdi. ★★★ Onun özel hayatından pek söz etmediğim ileri sürülebilir. Ancak bunun bir nedeni vardır. Bir kere bir büyükelçinin görevli olduğu ülkenin devlet başkanı ile ilişkileri ister istemez resmidir. Atatürk için bu özellikle böyleydi. Çünkü o, resmi ziyaretlerin gerektiği durumlar dışında elçilerle görüşmez, özel davetlerde bulunmazdı. Ne kıskançlıklara, ne çekememezliklere yol açacağını pek iyi bildiğinden, hiç kimse bu kuralın dışına çıkmazdı. Sonra Atatürk, diplomatik temsilcilerin kendisine değil, Dışişleri Bakanı’na başvurması gerektiğini açıkça belli ederdi. Bu kesin tutumunun hakkı nedenleri vardı. Çünkü kendisinin dışarıya karşı Cumhurbaşkanı olarak görevleri icra değil, temsil görevleriydi. İcra görevi hükümete aitti. Resmi ziyaretlerde Dışişleri Bakanı da hazır bulunurdu. Konuşmamız resmi geçerdi. Ancak gene de ara sıra kişisel bir yakınlaşma olur, birbirimizi ölçüp tartmak için fırsat bulmuş olurduk. Genel olarak Türkçe konuşurdu. Dışişleri Bakanı tercüme ederdi. ★★★ Yılda bir kere kabul verirdi, o da 29 Ekim Cumhuriyet Bayramı’nın akşamı. O gün büyük, zengin bir davet düzenlenirdi. Cumhurbaşkanı gelenleri sırayla huzura alır ve tebrikleri kabul ederdi. Sonra, kendisine çok yakışan ağırbaşlı haliyle herkesi ayrı ayrı selamladıktan sonra, bir koltuğa otururdu. Hazır bulunanlardan bazılarını çevresindeki topluluğa katılmaya davet ederdi. 29 Ekim 1937 idi. O gece beş saat kadar Atatürk’ün yanında kaldım. Çevresine her gelen yeni kimseye söyleyecek ya da ondan sorup öğrenecek bir şey buluyordu. Konuşması bir an bile sudan hafif konulara yönelmedi. Söylediği her sözün güttüğü bir amacı vardı. Sözlerinin gerisinde sürekli bir maksat, yorulmak bilmeyen bir soruşturup öğrenme isteği sezilirdi. Konuşmamda sizlere Atatürk’ün kahvaltıda neler yediğinden, elbiselerini kime diktirdiğinden, ne marka diş macunu kullandığından niçin söz etmediğimi artık anlamışsınızdır, sanırım. Ben de biliyorum ve zaten ne önemi var bunların?..”",https://www.sozcu.com.tr/ataturk-un-meclis-e-buyuk-saygisi-vardi-p9675
Uğur Dündar,Bereketli ve çok lezzetli harika nohut!..,03 Aralık 2023,"Sosyal medya fenomenleri, futbolcuların dolandırılmaları derken, bu haftayı da devirdik. Bugün pazar, artık biraz gülelim, olmadı gülümseyelim. Hazırsanız buyurun... ★★★ TRT’de çalıştığımız yıllarda zaman zaman bazı aksilikler yaşıyor, hatta skandallarla karşılaşıyorduk. Ama bunları dayanışma duygusuyla önlemeye, gücümüz yettiğince çözmeye uğraşıyorduk. Amaç sorunların kendi içimizde halledilerek basına yansımasını önlemekti. Ancak bu her zaman mümkün olmuyordu. Şimdi anlatacağım olaydaki gibi... ★★★ İzmir Bölge Başkanlığı’nda görevli bir televizyon ekibi, Menemen Tohum Geliştirme İstasyonu’nda sürdürülen bilimsel çalışmayı görüntüleyip röportajlar yapmak üzere oraya gitmişti. Araştırmanın başındaki doçent hanım, yıllardır geliştirdikleri bir projeyle birkaç kat fazla ürün veren, müthiş bereketli ve lezzetli bir nohut türünü üretmeyi başarmıştı. Ona göre projenin yaygınlaştırılmasıyla, ülkenin tüm nohut ihtiyacı Ege Bölgesi’nden karşılanacağı gibi, ihracat da yapılabilecekti. ★★★ Röportaj sırasında doçent hanım, ürettikleri kase dolusu nohudu göstererek “İşte ilk üretimimiz” demiş ve yakın plan çekimler alınmıştı. Çalışmaya laboratuvarda devam edileceğinden doçent, hazırlıkları tamamlamak üzere içeri geçmişti. Anlatılandan iştahı kabaran kameraman, nohudun lezzetini merak etmiş ve kaseye uzanıp birkaç tanesini yemeye başlamıştı. Hem nohutları çiğniyor hem de “Oooo, nefismiş doğrusu. Hayatımda hiç bu kadar lezzetli nohut yememiştim. Siz de alın arkadaşlar, bir daha bulamazsınız böylesini” diyordu. O böyle der de diğerleri durur mu? Kaşla göz arasında nohut kasesi boşalmıştı ki, doçent kapıda göründü. İlk bakışta ne olduğunu anlayamamıştı. Ama herkesin ağzını oynattığını, kasenin de tamamen boşaldığını fark edince tiz bir çığlık attı: “Olamaz, hayır olamaz! Bunu bana yapamazsınız!..” Gözyaşları arasında koltuğa yığılırken, ağzından belli belirsiz şu sözler döküldü: “Üç yıllık emeğim boşa gitti! Projeye sıfırdan başlamam gerek! Aman Allah’ım nedir bu başıma gelenler!..” Özürler dilendi ama nafile. Doçentin öfkesi dinecek gibi değildi. Ekip apar topar istasyondan ayrıldı. Rezalet kısa süre içinde basına yansıdı. Ekip Ankara’ya çağrıldı. Genel Müdür Yardımcısı emekli paşa açtı ağzını, yumdu gözünü. Ancak nohut üretiminin laboratuvar ortamında devam ettiği, bir süre sonra yeni mahsul alınacağı söylenerek ekibin kovulması önlendi!.. (Uğur Dündar-Orhan Baykal, Yalandan Kim Ölmüş, Bilgi Yayınevi)",https://www.sozcu.com.tr/bereketli-ve-cok-lezzetli-harika-nohut-p4161
Uğur Dündar,Asteğmen Kubilay Mustafa Kemal’in askeridir...,23 Aralık 2023,"Bugün, Devrim Şehidi Asteğmen Mustafa Fehmi Kubilay ile Bekçiler Hasan ve Şevki Beyler’in Cumhuriyet ve Atatürk Devrimleri karşıtı yobazlar tarafından hunharca katledilişlerinin 93. yıldönümü. Arkadaşım Mete Ongan, yazımda gördüğünüz fotoğraflara nasıl sahip olduğunu anlatırken şunları söylüyor: “Babamız merhum Kıdemli Binbaşı Sadık Ongan tüm aile büyüklerini Balkan ve Birinci Dünya Savaşı’nda kaybettiği için Darüleytam’da (kimsesizler yurdu) büyümüş. Öğretmen okulunu bitirdikten sonra bir süre köy öğretmenliği yapmış. Ardından Halkalı Ziraat Okulu’ndan mezun olmuş. Yedek subaylığı sırasında tezkere bırakıp, büyük bir kısmı Doğu Anadolu’da geçen askerlik yaşamında kıdemli binbaşılığa kadar terfi etmiş. ★★★ Babacığım, Kubilay’la yedek subaylığı sırasında sınıf ve silah arkadaşlığı yapmış bir Cumhuriyet sevdalısıydı. Kendisinin şehit Kubilay’la birlikte olduğu bu iki fotoğraf karesi, bizlere bıraktığı en değerli mirastır. Bu kahraman Türk devrimcisinin, mertliğini, ataklığını ve yakışıklılığını anlatan, hem öğretmenlikten meslektaşı, hem de asker arkadaşı olmakla sonsuz gurur duyduğunu söyleyen babam, iyi ki bugünleri, 10 Kasım günü Tuzla Piyade Okulu’nda düzenlenen anma töreninde, göğsüne Atatürk fotoğrafı koymamakta direnen asteğmeni görmedi. Devrim Şehidi Kubilay ayakta, en sağda, Sadık Ongan da orta sıranın en sağında. ★★★ Atatürk ve devrimlerinin milyonlarca sevdalısının, hepsi çok zor şartlarda yetişmiş ve kendi çapında birer kahraman olan bu yiğit vatan evlatlarının fotoğraflarına baktıkça, Cumhuriyet’i onlara borçlu olduğumuzu bir kez daha hatırlayacaklarından hiç kuşku duymuyorum. ★★★ Atatürk’ü ve devrimlerini korumak uğruna şehit düşen Kubilay gibi kahramanları istedikleri kadar unutturmaya çalışsınlar. Bu beyhude çabalar onları unutturmak bir yana, aziz hatıralarına, Atatürk Devrimlerine ve bizlere en büyük armağanı olan Cumhuriyet’e daha sıkı sıkıya sarılmamıza neden oluyor. Tıpkı Türk şiirinin ulu çınarı Fazıl Hüsnü Dağlarca’nın “Kubilay Destanı” şiirinde anlattığı gibi...    “23 Aralık 1930’dur, Gece yeşilimsi, dağlar ak, Bir altın çizgi gibi yerle gök arasında, Gün doğdu doğacak.   Buz yok ama donmuştur sanki  Sarı yapraklarla kış, kocaman bir yüz.  Tarlalar bir kilim işte  Menemen Ovası dümdüz.    Yalancı Mehdi Derviş Mehmet  Yürümüş Manisa’dan bir sarı su gibi.  Beş on adamıyla Menemen’e varmak üzere  Yılan uykusu gibi.   Düştü Kubilay’ın başsız gövdesi, Bir çınar dalı gibi yere. Sarktı yakasından anasından gelmiş Mavi çiçek mor çiçek bir çevre.   Düştü Kubilay’ın başsız gövdesi Bir söğüt dalı gibi yere, Aydınlık aydınlığa yaklaşır iken, Sonsuzluğa ere ere.   Düştü Kubilay’ın başsız gövdesi, Bir zeytin dalı gibi yere, Düştü cebinden bir kitap, Açıldı göklere... Devrim Şehidi Kubilay en önde üçlü grubun ortasında oturuyor. Sadık Ongan arka sırada soldan ikinci ayakta. Cumhuriyetimizin kurucusu Gazi Mustafa Kemal Atatürk başta olmak üzere, silah arkadaşlarını, Asteğmen Mustafa Fehmi Kubilay ile Bekçiler Hasan ve Şevki Beyleri ve tüm şehitlerimizi, sevgi, saygı,  minnet ve rahmetle anıyorum.",https://www.sozcu.com.tr/astegmen-kubilay-mustafa-kemal-in-askeridir-p10412
Uğur Dündar,Üzerinde şehit kanı bulunan T.C. kimlik kartı yabancılara hileyle nasıl pazarlanıyor?,06 Aralık 2023,"Son durumu anlatmadan önce biraz gerilere, 19 Kasım 2021’e gidip, bu köşeye yazılan bir mektubu okuyalım: “Uğur Ağabey merhaba, Sermaye Piyasası Kurulu (SPK) ve Bankacılık Düzenleme Denetleme Kurumu (BDDK) lisanslı bir gayrimenkul değerleme şirketi sahibiyim. Size bu mektubu göndermemin sebebi, devletimizin 250.000 USD’ye gayrimenkul satın alınması karşılığında yabancılara vermiş olduğu Türkiye Cumhuriyeti vatandaşlığını almak için başvurulan hileler!.. ★★★ Ağabey, Senin de bildiğin üzere 250.000 USD’ye bu ülkenin kimliğini satıyorlar. Ama sözde 250.000 USD’ye!.. Nasıl mı? Anlatayım: Bizim gibi 143 gayrimenkul değerleme şirketi bulunuyor. 2021 Temmuz ayına kadar birçok değerleme firması, 20.000 USD’den tutun da 150.000 USD’lik yerlere, sanki 250.000 USD değerindeymiş gibi belge vererek vatandaşlık aldırıyordu!.. Tabii ki bunun için iyi de bir rüşvet gerekiyordu. Örnek verecek olursam; vatandaşlığı kurtarmayan gayrimenkuller için iki katı değer yazılacaksa 50.000 TL, yüzde 50-60 oranında yüksek yazılacaksa 30-40.000 TL, yüzde 200 fazla gösterilecekse, 70-80.000 TL rüşvet cebe indiriliyordu!.. ★★★ Bu rezaletin ayyuka çıkması üzerine Türkiye Değerleme Uzmanları Birliği (TDUB), Tapu Kadastro Genel Müdürlüğü (TKGM) ve SPK, “dur” demek için düğmeye bastılar. 2021 Temmuz ayı itibarıyla Antalya pilot bölge seçildi ve yabancıya satılan taşınmazların ekspertizinin ortak bir havuzdan değerleme firmalarına dağıtılması için Gayrimenkul Bilgi Merkezi- GABİM adı altında bir sistem kuruldu. Bu sistemde herhangi bir ayrıcalık uygulanmadan, 20 Eylül 2021 tarihi itibarıyla belirli bir algoritma kullanılarak her firmaya işler, ülke genelinde eşit biçimde dağıtılmaya ve denetlenmeye başladı. ★★★ Ancak bu yeni uygulama bazılarını çok rahatsız etti. Emlakçılar ve müteahhitlerden oluşan bu lobiyle büyük baskı kuruldu ve 15 Kasım tarihi itibariyle yabancıya satış işlemlerinde emlakçılar, istedikleri değerleme firması ile çalışabilme imkanına kavuştular. Yani devlet kendi koymuş olduğu 250.000 USD uygulamayı arkadan dolaşarak, “Ben bu kanunu koydum ama siz buna uymak zorunda değilsiniz! Yeter ki ülkeye döviz girsin. Kafanıza göre değer takdir edin!” demiş oldu!.. SPK, TKGM ve TDUB ne kadar direndiyse de sistemin iptalini önleyemediler. ★★★ Değerli Ağabey, Bunu içim yanarak söylüyorum ama T.C. vatandaşlığı bu yolla yabancılara peşkeş çekiliyor! Ülkemiz gerçekten parsel parsel satılıyor!.. Bunun yanı sıra sektörde birçok değerleme firması el değiştirmiş durumda. Yeni sahipler eski AKP’li milletvekilleri, eski belediye başkanları, bakan yeğenleri, torunları vs!.. Normal şartlarda bir değerleme uzmanının lisans alabilmesi için 4 yıllık üniversiteyi bitirmesi ve değerleme sektöründe en az 3 yıl çalıştıktan sonra sınavları geçmesi gerekiyor. Ancak sözünü ettiğim AKP’liler, marketten gıda alır gibi SPK’dan lisans alabiliyorlar! Ardından bir değerlendirme firmasına parayı bastırıp sahibi oluyorlar. Böylece kamu bankaları ile kolayca anlaşıp, piyasadaki işlerin hepsini hortumluyorlar. Bu da yetmezmiş gibi, arkası sağlam bir AKP’li, kamu bankasından kredi kullanacağı zaman banka tabii ki teminat istiyor. Ancak banka, 20.000.000 TL’lik bir teminat talep ediyorsa bu kişi, 3.000.000 TL’lik bir teminatla işi halledebiliyor! Bunun için de yine AKP’li bir firma işin içine giriyor ve 3.000.000 TL’lik taşınmazın değerini 20.000.000 TL olarak gösteriyor! Bu yöntemle kamu bankalarının da içleri boşaltılıyor. Bankadakiler de avanta karşılığında buna göz yumuyorlar!.. ★★★ Biz (...) kamu bankası ile çalışıyoruz ama bunun uzun soluklu bir birliktelik olmayacağını gayet iyi biliyoruz. Çünkü bankadakiler, “AKP’li birilerini bulup ortak alın, yoksa sizi listeden çıkarmak zorunda kalacağız” diyorlar. Ağabey, Büyük tezgahı sana özet bir şekilde anlatmaya çalıştım. İnanılmaz bir yolsuzluk dönüyor. Gerçi ülkenin neresinde yolsuzluk yok ki? Bu konuları sana en ince ayrıntısına kadar teker teker firma ismi vererek anlatabilirim. Sormak istediğin her soruyu cevaplarım. Hatta bu soruları TV ekranlarında da korkmadan açık yüreklilikle cevaplarım. Belirttiğim konuların hepsi ispatlıdır. Vallahi kimseden korkum yok. Tertemiz bir şirketim var. Hayatım boyunca dürüstlüğü ilke edinmiş birisiyim. Artık birilerinin bunlardan korkmadan “dur” demesi lazım. Benim en fazla şirketimi kapatıp, lisansımı iptal ederler! Etsinler! Ne iş olursa yaparım. Yeter ki adalet olsun. Yeter ki bu ülkeyi satmasınlar. Evet artık yeter!..” ★★★ Okuduğunuz haberi yazdığımda resmi ağızlarca yalanlandım, mahkemelere verilmekle tehdit edildim, linçler yedim. Ancak bu saldırılara rağmen döviz sıkıntısı çekilen ülkeme naçiz bir katkı sağladım. Yabancılara Türkiye Cumhuriyeti vatandaşlığı verilmesi için gereken gayrimenkul alım tutarı 250 bin Amerikan dolarından 400 bin dolara çıkarıldı. ★★★ Ancak önceki gün öğrendik ki üç kağıtçılar, yine bir yolunu bulup, vatandaşlık onurumuzu hileli yoldan satmaya devam etmişler: Türkiye Değerleme Uzmanları Birliği Başkanı Yaşar Bahçeci”nin  açıklamasına göre; son 2 yıl içinde 149 şüpheli dosya incelenmiş ve bu raporlardan 30 tanesinin hileli olduğu tespit edilmiş. Hileyi yapanlara 15 milyon TL ceza kesilmiş. Hile yöntemine gelince; Konut almak isteyen yabancılar hem satışı yapan ev sahibi, hem de değerleme şirketiyle anlaşıyor. Değerleme şirketi fiyatı olduğundan yüksek gösteriyor (en az 400 bin dolar) ve taşınmazın satışı o rakamdan gerçekleştiriliyor. Satışın banka dekontu resmi makamlara beyan edilerek vatandaşlık işlemleri tamamlanıyor. Her şey bittikten sonra aradaki fark, eski konut sahibinden geri alınıyor!.. Böylece şehit kanıyla sulanmış kutsal vatan topraklarını simgeleyen “T.C. Kimlik Kartı”, üç-beş kuruşa, ne idüğü belirsiz yabancılara peşkeş çekilmeye devam ediliyor!..",https://www.sozcu.com.tr/uzerinde-sehit-kani-bulunan-t-c-kimlik-karti-yabancilara-hileyle-nasil-pazarlaniyor-p5766
Uğur Dündar,D-Smart rezaleti!..,02 Aralık 2023,"İnternette tüketici sorunlarının yansıtıldığı “şikayet var” adlı siteye girdiğinizde, D-Smart hakkında 38 binden fazla şikayet olduğunu göreceksiniz. ★★★ Binlerce şikayetten birisini paylaşıyorum. “Bir süre önce, 0850... ile başlayan telefon hatlarından arandım. Konuşan kişi, D-Smart’tan aradığını, Türk Telekom ile ortak bir kampanya başlattıklarını belirterek, D-Smart GO üyeliğini kabul edersem 2 yıl süreyle sabit fiyattan internet aboneliğimin süreceğini söyledi. Bunun üzerine parayı gönderdim. Bu arada Türk Telekom’u aradım, böyle bir kampanyaları olmadığını belirttiler. Kandırıldığımı anlayınca, tekrar D-Smart’ı arayıp paramı iade etmelerini istedim. Aradan haftalar geçti iade yapılmadı. Müşteri hizmetlerine ulaşmak ise mümkün değil. Güçlükle ulaştığımda ise hep “sistem güncellemesi yapıyoruz” denilerek geçiştiriliyorum. Sorun çözülmezse savcılığa başvurup bu rezalet hakkında suç duyurusunda bulunacağım...” ★★★ Bir başka tüketici de şikayetini şöyle anlatıyor: “0850... ile başlayan telefon hattından arandım. Konuşan kişi Superonline aboneliğime devam etmem karşılığında beni ücretsiz olarak D-Smart abonesi yapacaklarını söyledi. Hiç TV izlemediğimi, bu hizmete ihtiyacım olmadığını belirttim. Ancak D-Smart üyeliğinin zorunlu olduğunu, bunun için bir para ödemeyeceğimi söyleyince kabul ettim. Mart ayı içinde D-Smart ekibi evime iki cihaz getirdi. İkincisini neden verdiklerini sorduğumda; bunun da ücretsiz kullanım hakkımın bulunduğunu, dilersem evimin bir başka odasına takabileceklerini belirttiler. 30 Mart 2023 tarihinde de montaj işlemini yapıp karşılığında 300 TL aldılar. Ancak sistem çalışmadı. Aynı ekip, birkaç gün sonra tekrar gelerek ayarlama işlemi adı altında 300 TL daha istediler. Bir ay sonra cep telefonuma gelen mesajla D-Smart tarafından aldatıldığımı ve haksızlığa uğratıldığımı anladım. Zira bana getirdikleri ve ücretsiz olduğunu söyledikleri ikinci cihaz için de para isteniyordu!.. Kendilerine ulaşamıyorum. Ama sürekli para istiyorlar. Mağdurum, şikayetçiyim...” ★★★ Değerli okurlarım. Aynı durum, bir yakınımın da başına geldi. Kendisini Türk Telekomcu olarak tanıtan kişi, bir kampanya başlattıklarını, bu sayede bedava D-Smart aboneliğinin yanı sıra, internet hizmetinden de daha düşük fiyatla yararlanacağını söylemiş. O da boş bulunup kabul edince, eve bir cihaz getirip bırakmışlar. Durumdan kuşkulanan yakınım Türk Telekom’u aramış. Böyle bir kampanyanın söz konusu olmadığını öğrenince, D-Smart’a ulaşarak cihazı iade etmek istemiş. Ancak birçok kez D-Smart’ın müşteri hizmetlerine ulaşmayı denese de şikayetini anlatacak bir muhatap bulamamış. Buna karşın D-Smart’tan düzenli olarak faturalar gelmeye başlamış. Son olarak ulaştığı bir kişi ise hiç kurulum yapmadığı cihazın tahakkuk eden bedelini ödememesi halinde haciz işlemi başlatacakları uyarısında (!) bulunmuş!.. ★★★ Ben insaflı davranıp bu vurguna “D-Smart rezaleti” başlığını attım. Bu katmerli kandırmacaya siz istediğiniz başlığı koymakta özgürsünüz!..",https://www.sozcu.com.tr/d-smart-rezaleti-p2989
Uğur Dündar,Yoksul kerpiç evlerdeki gözyaşı zengini ana babalar şimdi şehit evlatlarına ağlar!..,27 Aralık 2023,"Kulak Burun Boğaz Uzmanı Profesör Dr. Müge Özcan, Ankara Numune Hastanesi’nde Askeri Sağlık Kurulu Başkanlığı yapıyor. Heyetteki diğer uzmanlarla birlikte, sözleşmeli er, erbaş ve Harp Akademisi adaylarının sağlık durumlarını inceleyip rapor veriyorlar. ★★★ Orta Anadolu’da sadece onların bulunduğu hastane bu görevi yerine getiriyor. O nedenle müthiş kalabalık. Geçenlerde bir gün, yardımcıları “Hocam, bir aday sizinle görüşmek istiyor” deyince, “Bırakın gelsin” diyor. ★★★ Çok geçmeden giysileri yıpranmış, zayıf bir delikanlı utana sıkıla odadan içeri giriyor. Mahcubiyetten kızarmış bir yüz ifadesiyle “Hocam, ben dün başvurmuştum, bugüne kaldım, acaba bugün işim biter mi?” diye soruyor. Hoca evrağına bakıyor, sözleşmeli er adayı delikanlı için ortopedi bölümü bazı filmler istemiş. İnceledikten sonra “Bitebilir de, bitmeyebilir de” cevabını veriyor. Delikanlı “Hocam, sizden rica etsem, işim bugün bitse...Çünkü kalacak yerim yok! Dün gece camide yattım” diyor. Hoca irkiliyor. Üzüntüsünü belli etmemeye çalışarak “Evladım, bir şey yedin mi?” diye soruyor. Simit yemiş!.. Bunun üzerine bir görevliyi çağırıp para verdikten sonra “Git bu delikanlının karnını doyur, filmlerini çektir, bugün işi bitsin” diyor. Ve görevliyi, gencin yanına katıp gönderiyor. ★★★ Hoca, bölücü PKK teröristlerinin saldırısıyla şehit düşen vatan evlatlarının, dokunsan yıkılacakmış izlenimini veren yoksul evlerini TV ekranlarında gördükçe bu delikanlıyı hatırlıyor. Fakirliği, mahcupluğu, geceyi camide geçirdiğini söylemesi, simitle karnını doyurmuş olması, tüm o anlar, adeta acı sonlu bir film şeridi gibi geçiyor gözlerinin önünden... ★★★ O kerpiç evlerde yaşayan, daha doğrusu ömür tüketen yakınlarını geçindirebilmek için canlarını vatana siper ettiler bu yiğit evlatlar. Bizler sıcak evlerimizde uyurken, onlar eksi bilmem kaç derecede vuruşarak şehit oldular. Zorlu yaşam koşullarının iki büklüm ettiği ana ve babalarına “Allah’a ısmarladık” bile diyemeden gittiler. Allah hepsine gani gani rahmet eylesin. Yoksul hanelerde arkalarından ağlayan gözyaşı zengini yakınlarına sabır versin...",https://www.sozcu.com.tr/yoksul-kerpic-evlerdeki-gozyasi-zengini-ana-babalar-simdi-sehit-evlatlarina-aglar-p11228
Uğur Dündar,Dünyanın en güzel ülkesi!..,01 Aralık 2023,"70 ’li yılların başıydı... Tipiden bir karış önümüzü göremediğimiz buz gibi bir kış gününde, Van’dan binbir güçlükle geldiğimiz Hakkari Karayolları Şefliği misafirhanesinin taş duvarına, iri harflerle yazılmış Halil Rıfat Paşa’ nın şu sözü, hayatımın gezi rotasını belirledi: “Gidemediğin yer senin değildir!..” ★★★ O nedenle yurt dışını görmeden önce, vatanımda gidilmedik yer bırakmamaya karar verdim. Özellikle TRT’de çalıştığım yıllarda, tüm illerimizi dolaşarak haberler, programlar yaptım. Çoruh Vadisi’nde bir tabak içinde dört mevsimin ürünlerinden tattım. Doğu’ya düşen ilk karın yollarını kapadığı Van-Bahçesaray’da, kapılarında kilit olmayan dükkanlar gördüm. Hakkari’den Beytüşşebap’a geçilen Süvari Halil Tepesi’nde kahraman Karayolları ekipleri, 10 metreyi bulan kar kalınlığına rağmen, hayatlarını tehlikeye atıp, yolu açmaya uğraşırlarken, ertesi gün Alanya’da denize girdim. Munzur Dağı’nın eteklerindeki 40 gözeden süt gibi köpürerek çıkan Munzur Çayı’nın, soğuktan dişlerimi kamaştıran buz gibi ama tatlı mı tatlı suyundan içtim. Enfes alabalıklarından yedim. ★★★ Medeniyetlere tanıklık etmiş Anadolu’da paha biçilmez değerdeki tarihi kalıntıları yağmalayanlarla mücadeleler ettim. Günümüze kadar gelen kültür mirasımızın zenginliğiyle gurur duydum. Ayasofya’da unutulup üzerine kilit vurulan, Dolmabahçe Sarayı’nda çürümesi için bir köşeye atılan 10 bin objenin kurtarılmasına katkılar sağladım. ★★★ Yurdumu karış karış gezdikten sonra, bazen turistik amaçla, bazen de işim gereği tatil için gidilebilecek her yeri gördüm. Rüya köşeleri, cennet adaları dolaştım. Sonuçta içtenlikle şuna inandım: Türkiye, dünyanın en güzel ülkesi... Tek sözcükle; büyüleyici... ★★★ Bunları neden yazdığıma gelince; Son yıllarda, özellikle pandemi sonrası -paramızın döviz kurları karşısında değer kaybetmesinin de etkisiyle- ülkemize gelen turist sayısında hızlı bir yükseliş oldu. Ama bana sorarsanız, dünyanın en güzel ülkesi Türkiye, turizm rekabetinde henüz hak ettiği yerin çok uzağında. Peki o düzeye çıkabilmemiz için neler yapmamız gerekiyor? Sorunun cevabını İstanbul Büyükşehir Belediyesi’nde başarılı işlere imza atan Genel Sekreter Yardımcısı Dr. Buğra Gökçe veriyor: ★★★ - Turizm potansiyelimize erişmek için ekolojik, kültürel ve tarihi varlığımızı titizlikle korumak zorundayız. - Şehirlerimizi rant hırsıyla betona gömmek yerine, sürdürülebilir bir yapılaşma politikası ile planlı bir şekilde güzelleştirerek, geleceğe taşımayı başarırsak, sadece turizm sektöründe değil, her alanda farklı bir noktaya ulaşırız. - Sorunlar “Ben her şeyi bilirim” diyerek değil, ortak akılla çözülür. - Karşı karşıya kaldığımız sorunlar çok boyutlu, kapsamlı ve paydaşlı . Paydaşları ve aklı dışlarsak hiçbir sorunu çözemeyiz. - Örneğin İstanbul’da yaşadığımız taksi sorunu . Bundan yalnızca İstanbul’da yaşayanlar etkilenmiyor. Bu şehre gelen herkes etkileniyor. Turist havalimanına indiği anda, ilk bindiği taksi Türkiye’nin temsilcisi oluyor.  Turist İstanbul’da taksi bulamadığı veya kötü muamele gördüğü zaman, bunun faturası Türkiye’nin marka değerine oluyor. Bir turist “bir daha gelmem” dediği anda, biz sadece bir kişi kaybetmiyoruz. Onun çevresini, yakınlarını belki onlarca insanı kaybediyoruz. Bedelini de turizm sektörü ödüyor, halkımız ödüyor, Türkiye ödüyor. ★★★ - Tek çözüm var: Sorunları açıkça ortaya koymak, çözümleri hep birlikte bulmak ve hızla uygulamak . Ortak aklı dışlayanlar Türkiye’ye kötülük ediyor. Herkesin sesi gür çıkarsa, Türkiye’nin sesi gür çıkar. -  İklim krizi, afetler ve karşı karşıya olduğumuz büyük tehditler var. Biz hazır hale gelmezsek maliyet ağır olacak. - 6 Şubat’ta acı bir deprem yaşadık. Binlerce insanımız hayatını kaybetti. Ekonomimiz yüz milyar dolara yakın etkilendi. Zamanında çözüm bulunmazsa, bedeli ağır oluyor. - Şehirlerimizin hâlâ afet direnci düşük. İklim krizine hazır değiliz. - Şehirlerimizin direncini arttırırken, tarihi, kültürel mirasımızı da korumak zorundayız. - Vakit daralıyor, kaybedecek zaman kalmadı. Milli seferberlik ruhuyla hareket etmemiz gerekiyor.  ★★★ - İklim krizi yakın, gerçek ve gittikçe büyüyen bir kriz. Türkiye’de aşırı sıcak günler bundan 10 yıl önce azami 10 gün kadar sürüyordu, şimdi aşırı sıcak günler bir aya çıkmış durumda. - Artan sıcaklıklarla kuraklık artıyor, su tüketimi artıyor, su havzaları daha hızlı tükeniyor, barajlar kapanınca tarım sektörü ağır darbe alıyor, gıda üretim ve tedarik zinciri bozuluyor, fiyatlar artıyor, maliyetler artıyor, hayat hepimiz için çok daha zor bir hale geliyor. - Özellikle kıyı yerleşimlerindeki şehirlerimiz tehdit altında. Değişen yağış rejimine bağlı olarak yaşanan sağanak yağışlar, turizm yerleşimlerimizde özellikle ağır hasarlara neden oluyor. Taşkınlar sonucu su ve kanalizasyon hatları taşıyor, ulaşım yollarını seller alıyor, can ve mal kaybına neden olan hasarlar yıllar geçtikçe artıyor.  - İklim kriziyle deniz sıcaklığı artıyor. Deniz sıcaklığı artarken deniz ekosistemi bozuluyor ve kirleniyor. Müsilaj sorununu yaşadık. Bütün denizlerimiz tehdit altında. Bu sadece turizm sektörünü etkileyen bir sorun değil. Deniz ekosistemi bozulunca gıda zincirinden bu iş başlar hepimizi zincir halinde vurur. ★★★ - Efendim “Bizim düzen sürsün, her koyun kendi bacağından asılır.” Hayır. Her koyun kendi bacağından asılmıyor. Orman yanınca bütün hayvanlar birlikte kaçıyor. O yüzden orman yanmadan önlem almak ve gerekeni yapmak zorundayız. - Eski tas eski hamam diyemeyiz. Bu yolla bu işi götüremeyiz. Şehirlerimizi 21’inci yüzyılın istediği seviyeye çıkartacak yeni bir yönetim akıl ve anlayışına ihtiyaç var. - Yeşil dönüşüm, yeşil bina, sürdürülebilir, ekolojik kent yönetimi. - Rant odaklı yapılaşma ve kent politikası sürdürülemez. Sürdürülemediğini de 81 ilde görüyoruz. İmar afları binlerce insanın hayatını aldı. Plansız ve düzensiz yapılaşma da milyonlarca insanımızın hayatını tehdit ediyor. Bir yandan da bu betonlaşma yüzünden ekolojik varlığımız azalıyor, tarımsal üretim azalıyor, sudan ekmeğe her alanda yokluk yaşıyoruz. - Sürdürülebilir gelişme her şeyin merkezinde olmalı. Doğayı geri getiremiyoruz. Hedefimiz yeşil dönüşüm. Yani enerji kaynaklarından, üretim süreçlerine kadar her şeyi çevre üzerindeki etkilerini hesap ederek, doğayı koruyacak şekilde yeniden dönüştürmek. - Şehirlerimizin ilacı da yeşil bina . Çevreye duyarlı, sürdürülebilir, afet direnci yüksek bir yapılaşma ve dönüşüm. Bundan halkımız da kazanacak, ekonomi de kazanacak, turizm sektörü de kazanacak, Türkiye kazanacak. - Hâlâ fırsatımız varken; akıl, mantık, bilim ışığında, rant odaklı değil halk odaklı bir bakış açısıyla, ortak akıl ve milli seferberlik ruhuyla bu çok boyutlu krize çözüm bulacağımızı umuyor, herkesi de bu çerçevede davranmaya davet ediyorum...”",https://www.sozcu.com.tr/dunyanin-en-guzel-ulkesi-wp7877576
Uğur Dündar,Otobüs yolculuğunda ölen bir garip Galip Amca!..,13 Aralık 2023,"Anlatacağım hazin hikayeyi, Avukat Ergun Kazanır’ın sosyal medya hesabında okudum: “Uzun yıllardır otobüs yolculuğu yapmam. Benim için otobüs yolculuğu kısa süreli arkadaşlık gibi, aile olmak gibi bir şeydir. Sonunda da ayrılık olduğundan sevmem otobüs yolculuklarını. Hem otogarda binerken ayrılık vardır, hem de inerken ayrılık... ★★★ Üniversite öğrencisi olduğum zamanlar uçağa binmek büyük meseleydi. Sınav sonuçları da son günlerde belli olduğundan genelde otobüsle giderdim memlekete. Yanıma sohbeti düzgün, kokusu keskin olmayan biri düşsün diye de dua ederdim binmeden. Yaşı falan önemli değil, sohbeti güzel olursa yandakinin, yol da çabucak biterdi. ★★★ Esenler otogardan bindim otobüse. Yan koltukta kimse yoktu. Belli ki Dudullu’da dolacaktı yan koltuğum. Tahmin ettiğim gibi oldu. Giresun yolcusu bir amca bindi yanıma. “Şanslısın amca benden sonra bindin, benden önce ineceksin” dedim. O da bana döndü “Sen genç adamsın, yarım saat evvel çizmelerimi yıkadım da geldim” dedi. İnşaat işçisiymiş, İstanbul’daki inşaatlarda ustalık yaparak çocuk okutuyormuş Galip Amca. Benim de öğrenci olduğumu duyunca gözleri parladı, “Okumak iyidir evladım, bak ben iki büyüğü okuttum bir tane kaldı, o da bitirsin o gün emekliyim” dedi. Galip Amca’nın hayat hikayesini dinleye dinleye İzmit’i geçmiş Bolu’ya doğru ilerliyorduk. Ara ara “Sıkıldıysan, uykun geldiyse haber et, tutarım çenemi” diyordu. Kibar adamdı ama bilmiyordu ki ben sohbet etmekten zevk alıyordum... ★★★ Bolu’da mola verdiğimizde hava kararmaya başlamıştı, Galip Amca ile önce WC’ye uğradık, sonra bir çorba aldım ben. Çorba ile bir ekmek yersem, en az masrafla yolu bitiririm diye düşünüyordum. Galip Amca ısrarla adam akıllı yemek almamı, yemeği de kendisinin ısmarlayacağını söyledi. Utana sıkıla yedim Galip amcanın yemeğini. “Çekinme evlat. Ben öğrenci babasıyım. Öz evladım yemiş gibi mutlu oluyorum” dedikçe, daha da mahcup oluyordum. ★★★ Çayıyla beraber kalınca, bir sigara yaktı Bolu soğuğunda. Sonra da otobüse döndük. Işıklar sönünce ben uyudum Galip Amca da uyudu... Ne kadar uyuduk bilmiyorum ama muavinin Osmancık anonsuna uyandığımda, Galip Amca’nın kafası benim omzumdaydı, adam nasıl yorulmuşsa sevgilim gibi başını omzuma yaslamıştı! Karnım toktu ama adettendir her molada çişe gitmek! Öyle ya yol uzun sıkışmaya ne gerek var. Galip Amca’ya usulca seslendim, oralı olmadı. Bir-iki derken baktım, tık yok adamda! Omzumu çekince kafasının düştüğünü gördüm. Ölmüş olabileceği hala aklıma gelmiyordu. Yahu böyle bir şey olabilir mi? 8 saat öncesine kadar hiç tanımadığım bir adam neden son nefesini omzumda vermiş olsun ki? Çok saçmaydı ama bir o kadar da gerçek, sesim yükseldikçe herkes toplandı etrafımıza, nabzına baktılar, atmıyordu!.. ★★★ Ölmüştü Galip Amca.. Bildiğin dümdüz ölmüştü!.. O yaşa kadar yanımda ölen birini görmemiştim, sonrasında da görmedim ya! Jandarma ve ambulans geldi, mevtayı alıp götürdüler, otobüsü de emniyete çekti şoför. Şüpheli bir durum var mı diye sorular sordular, şüpheli bir durum yoktu ama benim için kabus gibi bir durum vardı ortada. Galip Amca’nın ailesine haber verdiler. Osmancık’a gelip mevtayı almaları çok uzun sürecekti. Hastane morgundakiler “Bir saat beklerseniz kefenleyip size veririz mevtayı” dediler. Yolculardan bazıları mırın kırın etse de tavrımı ortaya koydum. “Acılı aileye bunca yol çektirmek, bu adamı bırakıp gitmek insanlığa sığar mı” dedim. Böylece Galip Amca’nın tabutunu valizlerden arındırdığımız boşluğa koyduk. ★★★ O andan itibaren bir damla uyku girmedi gözüme... ‘Yemeğini yedik adamın. Az evvel yan yanaydık. Sohbet ediyorduk. Şimdi o bagajda’ diye hiç tanımadığım Galip Amca için ağlıyordum. Son çocuğu üniversiteyi bitirecekti ama o göremeyecekti, ailesine kavuşacaktı ama kavuşamadı, yarım kaldı her şey. O saatten sonra tuvalet dışında mola da vermedi otobüs. Giresun’dan Dereli’ye giden yol ayrımında sağa yanaştı. Feryat figan eden insanlar karşıladı bizi... 28 plakalı beyaz bir Kartal’ın arkasına yerleştirdik Galip Amca’yı, bagaj kapağı açık şekilde yol aldı Dereli’ye... ★★★ O günden beridir nefret ederim otobüs yolculuklarından. Kolay kolay binmem, binersem uyuyamam!.. ★★★ Geçen ay pasaport için gittiğim Nüfus Müdürlüğünde bir polis memuru ile tanıştım. Ataması yapılmayınca polis olmuş. Memleket meselesine girince “Rizeliyim” dedim, “Rizelileri severim” deyince siyasi sandım, gülümsedim. “Yok valla ondan değil. Benim babam otobüste rahmetli oldu. Son nefesinde yanında Rizeli bir genç varmış. Cenazesini Osmancık’ta bıraktırmamış. Sahip çıkmış babama. O nedenle Rizelilere ayrı bir sempatim var” deyince, araya girdim. “Erciyes Üniversitesi’nde maliye okudun sen değil mi? Baban öldüğünde üçüncü sınıftaydın. Öğretmen bir abin ve hemşire bir ablan var...”  Galip Amca’nın son nefesini omzumda verdiren hayat, Galip Amca’nın son evladıyla beni alakasız bir yerde karşılaştırmıştı. Birbirimize baktık ve gözlerimizi sildik!..”",https://www.sozcu.com.tr/otobus-yolculugunda-olen-bir-garip-galip-amca-p8225
Uğur Dündar,Dünyanın en güzel ülkesi!..,01 Aralık 2023,"70’li yılların başıydı... Tipiden bir karış önümüzü göremediğimiz buz gibi bir kış gününde, Van’dan binbir güçlükle geldiğimiz Hakkari Karayolları Şefliği misafirhanesinin taş duvarına, iri harflerle yazılmış Halil Rıfat Paşa’nın şu sözü, hayatımın gezi rotasını belirledi: “Gidemediğin yer senin değildir!..” ★★★ O nedenle yurt dışını görmeden önce, vatanımda gidilmedik yer bırakmamaya karar verdim. Özellikle TRT’de çalıştığım yıllarda, tüm illerimizi dolaşarak haberler, programlar yaptım. Çoruh Vadisi’nde bir tabak içinde dört mevsimin ürünlerinden tattım. Doğu’ya düşen ilk karın yollarını kapadığı Van-Bahçesaray’da, kapılarında kilit olmayan dükkanlar gördüm. Hakkari’den Beytüşşebap’a geçilen Süvari Halil Tepesi’nde kahraman Karayolları ekipleri, 10 metreyi bulan kar kalınlığına rağmen, hayatlarını tehlikeye atıp, yolu açmaya uğraşırlarken, ertesi gün Alanya’da denize girdim. Munzur Dağı’nın eteklerindeki 40 gözeden süt gibi köpürerek çıkan Munzur Çayı’nın, soğuktan dişlerimi kamaştıran buz gibi ama tatlı mı tatlı suyundan içtim. Enfes alabalıklarından yedim. ★★★ Medeniyetlere tanıklık etmiş Anadolu’da paha biçilmez değerdeki tarihi kalıntıları yağmalayanlarla mücadeleler ettim. Günümüze kadar gelen kültür mirasımızın zenginliğiyle gurur duydum. Ayasofya’da unutulup üzerine kilit vurulan, Dolmabahçe Sarayı’nda çürümesi için bir köşeye atılan 10 bin objenin kurtarılmasına katkılar sağladım. ★★★ Yurdumu karış karış gezdikten sonra, bazen turistik amaçla, bazen de işim gereği tatil için gidilebilecek her yeri gördüm. Rüya köşeleri, cennet adaları dolaştım. Sonuçta içtenlikle şuna inandım: Türkiye, dünyanın en güzel ülkesi... Tek sözcükle; büyüleyici... ★★★ Bunları neden yazdığıma gelince; Son yıllarda, özellikle pandemi sonrası -paramızın döviz kurları karşısında değer kaybetmesinin de etkisiyle- ülkemize gelen turist sayısında hızlı bir yükseliş oldu. Ama bana sorarsanız, dünyanın en güzel ülkesi Türkiye, turizm rekabetinde henüz hak ettiği yerin çok uzağında. Peki o düzeye çıkabilmemiz için neler yapmamız gerekiyor? Sorunun cevabını İstanbul Büyükşehir Belediyesi’nde başarılı işlere imza atan Genel Sekreter Yardımcısı Dr. Buğra Gökçe veriyor: ★★★ - Turizm potansiyelimize erişmek için ekolojik, kültürel ve tarihi varlığımızı titizlikle korumak zorundayız. - Şehirlerimizi rant hırsıyla betona gömmek yerine, sürdürülebilir bir yapılaşma politikası ile planlı bir şekilde güzelleştirerek, geleceğe taşımayı başarırsak, sadece turizm sektöründe değil, her alanda farklı bir noktaya ulaşırız. - Sorunlar “Ben her şeyi bilirim” diyerek değil, ortak akılla çözülür. - Karşı karşıya kaldığımız sorunlar çok boyutlu, kapsamlı ve paydaşlı. Paydaşları ve aklı dışlarsak hiçbir sorunu çözemeyiz. - Örneğin İstanbul’da yaşadığımız taksi sorunu. Bundan yalnızca İstanbul’da yaşayanlar etkilenmiyor. Bu şehre gelen herkes etkileniyor. Turist havalimanına indiği anda, ilk bindiği taksi Türkiye’nin temsilcisi oluyor.  Turist İstanbul’da taksi bulamadığı veya kötü muamele gördüğü zaman, bunun faturası Türkiye’nin marka değerine oluyor. Bir turist “bir daha gelmem” dediği anda, biz sadece bir kişi kaybetmiyoruz. Onun çevresini, yakınlarını belki onlarca insanı kaybediyoruz. Bedelini de turizm sektörü ödüyor, halkımız ödüyor, Türkiye ödüyor. ★★★ - Tek çözüm var: Sorunları açıkça ortaya koymak, çözümleri hep birlikte bulmak ve hızla uygulamak. Ortak aklı dışlayanlar Türkiye’ye kötülük ediyor. Herkesin sesi gür çıkarsa, Türkiye’nin sesi gür çıkar. - İklim krizi, afetler ve karşı karşıya olduğumuz büyük tehditler var. Biz hazır hale gelmezsek maliyet ağır olacak. - 6 Şubat’ta acı bir deprem yaşadık. Binlerce insanımız hayatını kaybetti. Ekonomimiz yüz milyar dolara yakın etkilendi. Zamanında çözüm bulunmazsa, bedeli ağır oluyor. - Şehirlerimizin hâlâ afet direnci düşük. İklim krizine hazır değiliz. - Şehirlerimizin direncini arttırırken, tarihi, kültürel mirasımızı da korumak zorundayız. - Vakit daralıyor, kaybedecek zaman kalmadı. Milli seferberlik ruhuyla hareket etmemiz gerekiyor.  ★★★ - İklim krizi yakın, gerçek ve gittikçe büyüyen bir kriz. Türkiye’de aşırı sıcak günler bundan 10 yıl önce azami 10 gün kadar sürüyordu, şimdi aşırı sıcak günler bir aya çıkmış durumda. - Artan sıcaklıklarla kuraklık artıyor, su tüketimi artıyor, su havzaları daha hızlı tükeniyor, barajlar kapanınca tarım sektörü ağır darbe alıyor, gıda üretim ve tedarik zinciri bozuluyor, fiyatlar artıyor, maliyetler artıyor, hayat hepimiz için çok daha zor bir hale geliyor. - Özellikle kıyı yerleşimlerindeki şehirlerimiz tehdit altında. Değişen yağış rejimine bağlı olarak yaşanan sağanak yağışlar, turizm yerleşimlerimizde özellikle ağır hasarlara neden oluyor. Taşkınlar sonucu su ve kanalizasyon hatları taşıyor, ulaşım yollarını seller alıyor, can ve mal kaybına neden olan hasarlar yıllar geçtikçe artıyor.  - İklim kriziyle deniz sıcaklığı artıyor. Deniz sıcaklığı artarken deniz ekosistemi bozuluyor ve kirleniyor. Müsilaj sorununu yaşadık. Bütün denizlerimiz tehdit altında. Bu sadece turizm sektörünü etkileyen bir sorun değil. Deniz ekosistemi bozulunca gıda zincirinden bu iş başlar hepimizi zincir halinde vurur. ★★★ - Efendim “Bizim düzen sürsün, her koyun kendi bacağından asılır.” Hayır. Her koyun kendi bacağından asılmıyor. Orman yanınca bütün hayvanlar birlikte kaçıyor. O yüzden orman yanmadan önlem almak ve gerekeni yapmak zorundayız. - Eski tas eski hamam diyemeyiz. Bu yolla bu işi götüremeyiz. Şehirlerimizi 21’inci yüzyılın istediği seviyeye çıkartacak yeni bir yönetim akıl ve anlayışına ihtiyaç var. - Yeşil dönüşüm, yeşil bina, sürdürülebilir, ekolojik kent yönetimi. - Rant odaklı yapılaşma ve kent politikası sürdürülemez. Sürdürülemediğini de 81 ilde görüyoruz. İmar afları binlerce insanın hayatını aldı. Plansız ve düzensiz yapılaşma da milyonlarca insanımızın hayatını tehdit ediyor. Bir yandan da bu betonlaşma yüzünden ekolojik varlığımız azalıyor, tarımsal üretim azalıyor, sudan ekmeğe her alanda yokluk yaşıyoruz. - Sürdürülebilir gelişme her şeyin merkezinde olmalı. Doğayı geri getiremiyoruz. Hedefimiz yeşil dönüşüm. Yani enerji kaynaklarından, üretim süreçlerine kadar her şeyi çevre üzerindeki etkilerini hesap ederek, doğayı koruyacak şekilde yeniden dönüştürmek. - Şehirlerimizin ilacı da yeşil bina. Çevreye duyarlı, sürdürülebilir, afet direnci yüksek bir yapılaşma ve dönüşüm. Bundan halkımız da kazanacak, ekonomi de kazanacak, turizm sektörü de kazanacak, Türkiye kazanacak. - Hâlâ fırsatımız varken; akıl, mantık, bilim ışığında, rant odaklı değil halk odaklı bir bakış açısıyla, ortak akıl ve milli seferberlik ruhuyla bu çok boyutlu krize çözüm bulacağımızı umuyor, herkesi de bu çerçevede davranmaya davet ediyorum...”",https://www.sozcu.com.tr/dunyanin-en-guzel-ulkesi-p808
Uğur Dündar,Vatan sağ olsun!..,28 Aralık 2023,"Erzincan’da dünyaya geldi. Ailesi Erzurum Şenkayalıydı. Babası Erzincan SSK Hastanesi’nde işçi olarak çalışıyordu. Annesi ise okuma yazma bilmemesine karşın, 4 çocuğunun iyi eğitim almaları için çırpınan, fedakar bir ev kadını... Babasının tayini üzerine geldikleri Erzurum’da taşındıkları ev, toprak damlıydı. Yağmur yağdığında her tarafı akıyordu. Böyle durumlarda annesiyle birlikte evin içinde koşuşurlar, tencere, kova ne bulurlarsa, akan yerlere koyarlardı. Ama günün birinde öylesine yoğun yağdı ki bunlar yetmedi. Annesinin tek eşyaları olan yatakların ıslanmasını önlemek için çırpınması yetmemiş, hepsi sırılsıklam olmuştu. Cefakar kadın “Ben akşama sizi nerede yatıracağım” diyerek hüngür hüngür ağlamıştı. ★★★ Erzurum’un Doğu sınırındaki Şehitler Mahallesi’nde çatılı bir ev kiraladıklarında kendilerini sınıf atlamış, adeta zengin olmuş gibi hissettiler. Zira artık yağmur yağdığında ıslak yataklarda uyumak zorunda kalmayacaklardı!.. Henüz 7-8 yaşlarındayken, ısının sıfırın altında 30 derecelerde dolaştığı dondurucu bir günde, sokakta arkadaşlarıyla oyuna dalınca, lastik ayakkabılarının su geçirip ayaklarının donduğunu fark edememişti. Zor bela geldiği evde annesi hemen ayaklarını suyun altına soktu. Buz gibi su, sanki kaynar çaydanlıktan dökülüyormuş gibi canını yakıyordu. Yavrusunun feryatlarına dayanamayan annesi, hemen ayaklarını göğsüne bastı. Ana-oğul, dakikalarca böyle kaldılar. Sonunda çilekeş anneciği, yavrusunun küçücük ayaklarını kurtarıp açmayı başarmıştı. ★★★ (Doğu’nun lastik ayakkabılı çocuklarının çoğu, soğuktan romatizma olur. Küçükken yakalanılan romatizma, ilerleyen yaşlarda kalbe sirayet eder. Zamanında tedavi edilmeyen kalp romatizması hastaları da erken yaşlarda yitip giderler. U.D.) ★★★ Bir yaz tatilinde, aile bütçesine katkıda bulunabilmek için ayakkabı boyacılığı yaptı. O sırada 8 veya 9 yaşındaydı. Sandığı hazırlayınca, doğruca Gölbaşı’ndaki otobüs duraklarının yolunu tuttu. Tüm boyacılar sıra sıra dizilmiş, müşteri kapmaya çalışıyorlardı. Ama onun el yapımı sandığı en kötülerden biriydi. Tüm parası ancak siyah ve kahverengi olmak üzere iki çeşit boya almaya yetmişti. O nedenle sandığı gören uzaklaşıyordu. Nihayet bir belediye süpürgecisinin ayakkabısını yarı fiyatına boyadı. Ama adam beğenmemişti. “Ulan bu nasıl boya” diye bağırıp, süpürgeyle kovalamaya başladı. Kaçıp, dayak yemekten kurtulmuştu ama yaşadıkları çok ağrına gitmişti. Bir daha da ayakkabı boyamaya çıkmadı. ★★★ Okullarında zenginliğin simgesi kumaş önlüktü. Sadece birkaç çocuğun kumaş önlüğü vardı. Diğerlerinin tümü naylon önlüklüydü. Kışları sobanın başında ısınmaya çalışırken naylon önlükler dayanmaz erirdi.   Uzun, esmer, zayıf, çelimsiz bir çocuktu. Tipik bir yoksul çocuğu. İlkokul öğretmeni Fahriye Yılmaz, onu çok severdi. Erzurum’un köklü ailelerinden birinin kızıydı. Onu 5 yıl boyunca bir öğrenciden çok, çocuğu gibi severek okuttu. ★★★ Lise çağı geldiğinde, ağabeyiyle birlikte Doğu’nun en iyi okullarından biri olan Erzurum Lisesi’ne kaydolmak istedi. Varoştan geldiği için kentin sosyo-ekonomik düzeyi iyi ailelerin çocuklarının okuduğu okula almak istemediler. Ama tüm engelleri aşarak o güzel okula girmeyi başardı. Yoksul olduğunu Erzurum Lisesi’nde öğrendi. Orada solcu oldu. Solcu olduğunu da üniversitede fark etti!.. ★★★ Üniversiteye hazırlık telaşı başlamıştı. Parası olanlar dershaneye gidiyordu. Oysa onlarda para olmadığı için dershane, hatta üniversiteye hazırlık kitabı bile yoktu. Evde battaniyeye sarılıp lise ders kitaplarına bakarak üniversiteye hazırlanmaya çalışıyorlardı. Allah’tan matematik hocaları Zafer Bey ve kısa süreliğine dershaneye giden can dostu, sıra arkadaşı Alpaslan yardımcı oluyordu. Gazi Üniversitesi Kamu Yönetimi bölümünü kazanınca, hemşire ablası ve astsubay eşinin Ankara Etimesgut’taki lojmanlarına taşındı. Üniversiteyi 4 yılda bitirirken meslek sınavlarına hazırlanmayı da ihmal etmedi. Ayrıca İngilizce ve Almancasını da ilerletti. Mezun olur olmaz, Ziraat Bankası Uzmanlığı ile Hazine Kontrolörlüğü sınavlarına girip, bin kişi arasından dereceyle kazandı. Bunlar için yapılan sözlü sınavlara hayatının rol modellerinden CHP İzmir Milletvekili Aşkın Türeli ağabeyinin takım elbisesini giyerek gitmişti!.. ★★★ İş hayatına Hazine Kontrolörü olarak başladı. Görevi gereği bankaları, bakanlıkları ve KİT’leri denetliyordu. Hayali ihracattan banka soruşturmalarına, kara para incelemelerinden büyük alt yapı projelerine kadar birçok konuda inceleme, araştırma ve soruşturmayı üstleniyordu. Gözü çok karaydı. Görevdeki bakanlar hakkında bile yolsuzluk fezlekesi düzenleyip, yargıya gönderiyor, asla çifte standart uygulamıyordu. Yönetimle sorunlar yaşadığı oluyordu ama Allah hakkı için, AKP dönemine kadar hiçbir bakan ve müsteşarın, görevini yapmasına engel çıkardığını hatırlamıyordu. 2004 yılında kıdem sırası gereği yurt dışına gönderildi. Bir yıl süreyle Virginia Richmond’da kaldı. Ardından Carnegie Mellon Üniversitesi’nden gelen çağrı üzerine orada “Kamu Politikaları ve Yönetimi” alanında yüksek lisans yaptı. 2007 yılında Türkiye’ye döndüğünde “Fakir Ailelere Kömür Dağıtımı” projesini inceleme görevini üstlendi. Her yıl rutin olarak yapılan incelemelerde o tarihe kadar hiçbir sorun tespit edilmemiş ve Hazine yaklaşık 1 milyar dolar para ödemişti. Soruşturmayı derinleştirdiğinde örgütlü bir yolsuzluk düzeni kurulduğunu gördü. Suç duyurusu raporu düzenleyip, Ankara Cumhuriyet Başsavcılığı’na gönderdi. Bu olay mesleğinde sonun başlangıcıydı. Hazırladığı rapor nedeniyle başına gelmedik kalmadı. Tüm görevleri elinden alındı, mobinge uğradı. ★★★ Raporu 4 yıl boyunca işleme konulmadı. En sonunda af kanunu çıkarıp, sorumluları akladılar. Bu arada devletin 4 milyar dolarını heba ettikleri gibi yüzlerce maden işçisinin canına kıydılar. Bolu, Şırnak, Zonguldak ve Soma’da maden işçileri bu yolsuzluk konusu kömürleri çıkarırken, katliam gibi kazalarda can verdiler. ★★★ Sevgili okurlarım, Erzurum’un yoksul Şenkaya Mahallesi’nin, naylon önlüklü, lastik ayakkabılı, zayıf, çelimsiz bu işçi çocuğu kim biliyor musunuz? 2011 yılından itibaren son döneme kadar CHP İstanbul Milletvekili olan Aykut Erdoğdu... Kamuoyunun “yolsuzluk savaşçısı, cesur ve dürüst siyasetçi” olarak tanıdığı Erdoğdu, geldiği yeri Cumhuriyet’in bir başarısı olarak görüyor ve bununla gurur duyuyor. Tüm gücüyle halkına borcunu ödemeye ve kendisi gibi yoksul olan çocuklara eşit fırsatlar sağlamaya çalışıyor. ★★★ İşte bu Aykut Erdoğdu, geçenlerde sosyal medya hesabından “VATAN SAĞ OLSUN” başlığı altında, yorumunu size bıraktığım şu yazıyı paylaştı: “Ankara Adliyesi’nde milletvekili olduğum sırada hakkımda düzenlenen fezlekelerle ilgili ifade vermek üzere geldim... Bu fezlekelerin çoğu milletvekiliyken açıkladığım yolsuzluklarla ilgili... Hepsi belgeli... Hepsi Sayıştay raporlarında var... Suçlamalar “yolsuzluk”, “hırsızlık”, “yetim hakkı” gibi ifadeler kullandığım yönünde... Bu suçlamalara savunmamı yaparım... Benim üzüldüğüm her biri milyarlarca dolarlık kamu zararına yol açan bu iddialarımla ilgili tek bir dava açılmaması... İfadelerimde savcılardan ve hakimlerden iddialarımın doğruluğunun araştırılmasını eğer iddialarım haksızsa her cezaya razı olduğumu söylüyorum... Ancak hiçbir iddiam araştırılmadı... Araştırılmıyor... Bu benim kişisel meselem değil... Mesele üzeri örtülen bu yolsuzlukların ülkemizin bekasını tehdit eder boyutlara ulaşması... Telekom özelleştirmesinde en az 30 milyar dolar... Enerji yolsuzluklarında toplamda en az 50 milyar dolar... Sadece 3. havalimanı ihalesinde en az 6 milyar avro kamu zararı olduğunu belgeleriyle ispat ettim... Bunlar hakkında yapılmış tek bir işlem yok... Benim hakkımda düzenlenmiş onlarca fezleke var...  İkisinden hapis cezası almıştım zaten... Birini Anayasa Mahkemesi bozdu... Kalanları devam ediyor... Gerçekten önemli değil... Bu yolsuzluklar bu güzel vatanın geleceğini karartıyor... Çürütüp yıkmasından çekiniyorum... Uğruna can vereceğimiz bir Vatan olsun da... VATAN SAĞ OLSUN... Son sözüm; 418 milyar doların seçim kaybettirdiğini söyleyenlere selam olsun...”",https://www.sozcu.com.tr/vatan-sag-olsun-p11471
Uğur Dündar,Yunanistan’la dostluk ve iş birliği çok mu zor?..,08 Aralık 2023,"“26 Ağustos 1922 sabahı, Türklerin beklenmedik taarruzu ile karşılaştık. Bu taarruz bizim için muazzam bir darbe oldu. Haci Anesti, bütün kollara bizzat komuta etmek istiyordu. En büyük korkumuz da İzmir’le bağlantının kesilmesiydi. Bizim için en tehlikeli vaziyet bu idi. Ben İzmir’e  telgraf çekerek takviye istedim. Aksi halde mağlup olacağımızı bildirdim. Ancak istediğim bu takviyeyi göndermediler. Halbuki karşımızda Mustafa Kemal vardı. Neye uğradığımızı anlayamadık. Cephe çökmüş ve ordu mağlup olmuştu... ★★★ Her tarafımız Türklerle çevrilmişti. Esir olacağımızı anlamıştık. Bizde, kılıcı düşmana teslim etmek küçüklük sayılır. Durumun kötüye gittiğini gören yaverim, bir ara yanıma gelerek; “Generalim kılıcı imha edelim” dedi. Derhal kılıcımı verdim, önümde parçaladı. Bu arada atım da vurulmuştu. Başka bir atla çemberi yarıp, kaçmaya çalıştım, olmadı yakalandım. Atımdaki süvari kılıcını da aldılar. Ve beni ilk önce Batı Cephesi Komutanı İsmet Paşa’nın yanına götürdüler. Kendisiyle fazla bir şey konuşmadık. İnönü beni yanına alarak Başkomutanlığa götürdü... ★★★ Atatürk beni mert bir askere yaraşır biçimde kabul etti. Yunan Orduları Başkomutanlığına atandığımı da orada öğrendim. Üzüntülü ve heyecan içindeydim. İnönü beni Atatürk’e tanıttı. Gazi’nin bana söylediği sözleri hiç unutmayacağım. “Üzülmeyin generalim” dedi. “Siz görevinizi sonuna kadar yaptınız. Askerlikte yenilmek de vardır. Napolyon da savaş kaybetmiş, tutsak olmuştu. Burada kendinizi tutsak durumda saymamanızı rica ederim. Konuğumuzsunuz. Yakında her şey düzelecektir. Buyurun istirahat edin...” Atatürk’ün bu ince ve nazik davranışı karşısında rahatladım. Moralim düzeldi. Bu büyük komutana karşı içimde bir hayranlık hissi oluştu...” ★★★ Okuduğunuz ifadeler, büyük zaferle sonuçlanan 30 Ağustos Başkomutan Meydan Muharebesi sonrasında, 2 Eylül 1922 günü esir alınan Yunan Ordusu Başkomutanı Trikopis’e ait!.. Trikopis Kayseri Esir Kampı’nda yaklaşık 1 yıl kaldı. Daha sonra esirlerin karşılıklı değişim anlaşması ile Yunanistan’a döndü. 1959 yılında ölümüne kadar, her yıl, 29 Ekim Cumhuriyet Bayramı’nda, Türkiye’nin Atina Büyükelçiliği’ne gidip, hayranlık duyduğu Atatürk’ün büyük boy fotoğrafı önünde saygı duruşunda bulundu... ★★★ Cumhurbaşkanı Erdoğan, Türkiye-Yunanistan Yüksek Düzeyli İşbirliği Konseyi’nin 5. toplantısı nedeniyle dün Atina’ya gitti. Dileriz savaş tarihinde bir benzeri görülmeyen bu saygı duruşunu komşumuz Yunanistan’ın yönetimi de hatırlar ve iki ülke arasında kalıcı dostluk ve barış süreci başlar...",https://www.sozcu.com.tr/yunanistan-la-dostluk-ve-is-birligi-cok-mu-zor-p6208
Uğur Dündar,"Atatürk, Fenerbahçe, Taçsız Kral ve Bedevi’nin Türk’e ihaneti",31 Aralık 2023,"Yıldızsız, simsiyah bir geceydi. Birden gökyüzüne doğru havalanan kanatlı kızıl alevler gördüm. Koştum, koştum. Gökyüzü kıpkızıldı. Kıpkızıl alevlere, denizden esen rüzgârın getirdiği mavi karışıyordu. Fenerbahçe’nin evi yanıyordu. Fenerbahçe’nin o güzelim renkleri, alevlerin kızılına, kara dumanların isine boyanmıştı. O yangının içinden geçtim. Kapkara, kömürleşmiş eşyalar. Yanmış kupalar... Formalar, potinler... Hatıralar, hatıralar, hatıralar... Tarihsel fotoğraflar... Tüm spor branşlarına ait malzemeler... Kulübün evrakları, kütüphane ve mobilyalar çığlık çığlığa yanıyordu. Toprak öylesine sıcaktı ki üstüne basılamıyordu. Kuşdili, bir cehennem kayasına dönmüştü. Yüreğimde öyle bir yangın vardı ki bedenimdeki acıyı hissetmiyordum. Alevlerin arasında yürüyordum. Tek düşüncem, Gazi Mustafa Kemal Paşa’nın kulübü ziyaretinde şeref defterine yazdığı o tarihi yazıyı kurtarmaktı. Sanki rüyada gibi o yazıyı sayıklıyordum: “Fenerbahçe Kulübü’nün her tarafta beğenilip değer verilen, ortaya çıkmış eser ve çalışmalarını duymuş ve bu kulübü ziyaret edip bu işte emeği, yardımı olanları tebrik etmeği görev edinmiştim. Bu görev ancak bugün yerine getirilebilmiştir. Takdir ettiğimi ve kutladığımı buraya kaydetmekle övünüyorum. ORDU KOMUTANI M. KEMAL 3.5.1918” Fenerbahçe’nin hatıralarının, kahramanlıklarının içinde yanacak kadar gözüm kara, alevlerin arasında dolaşıyordum... Fenerbahçe’ye ve Atatürk’e olan sevdamın ve tutkumun yanında yangınlar içinde yanmanın ne önemi vardı. Ahhh avuçlarımla söndürebilsem, ayaklarımla bastırabilseydim o yangını. Tek düşüncem Atatürk’ün o muhteşem yazısının bulunduğu hatıra defterini kurtarabilmekti. Güçlü alevler şimşekler gibi yalıyordu ellerimi, ayaklarımı, gözlerimi. Yanıyordum, ateşin kokusunu duymadan yanıyordum. Ulu Önder Atatürk’ün Fenerbahçe şeref defterindeki hatırası… Hatıra defterini gördüm sonunda, alevlerin içinde bir altın levha gibi parlıyordu. Aldım elime. Açtım baktım, Aziz Atatürk’ün yazısına bir şey olmuş mu diye... Öylece ilk günkü gibi duruyordu. Gözyaşlarım alevden damlalar gibi düştü önüme. Kutsal bir emanet gibi göğsüme sardığım Atatürk’ün yazısı olan hatıra defteriyle, bir rüzgâr gibi çıktım yangından... (Sevdamız Fenerbahçe- Uğur Dündar, Kırmızı Kedi Yayınevi)  ★★★ Kadıköy denilince akla Fenerbahçe gelir. Kulübün adıyla ilçe adeta özdeşleşmiştir. Ancak Kadıköy’de Galatasaray Kulübü’nün tesisleri de bulunur. Hem de Fenerbahçe’nin Faruk Ilgaz Tesisleri ile yan yana!.. Fenerbahçe Atatürk Stadyumu’nun girişinde Gazi Mustafa Kemal Atatürk’ün, karşısındaki Yoğurtçu Parkı’nda da Fenerbahçe efsanelerinin; Lefter Küçükandonyadis, Can Bartu ve Alex de Sauza’nın heykelleri yükselir. Stadyumun diğer cephesinde de bu yıl 10 Kasım günü Başkan Ali Koç ile Kadıköy Belediye Başkanı Şerdil Dara Odabaşı tarafından açılışı yapılan dev Atatürk resmi göz kamaştırır. Kalamış’ta ise tüm kulüplerin taraftarlarının gönlünde taht kurmuş “Taçsız Kral” olarak anılan Galatasaraylı Metin Oktay’ın heykeli vardır... “Taçsız Kral” Metin Oktay’ın heykeli  Kalamış’ta… Oktay, Atatürk ve Cumhuriyet sevdalısıydı. O heykelde Metin Oktay’ın Atatürk’e sevgisini ve saygısını anlatan şu sözleri yer alır: “Yazı tura atıldığında ben hep tura derim. Varsın gelmesin! Benim tek derdim, Mustafa kemal Atatürk’ün yüzü yere gelmesin!..” Metin Oktay sadece muhteşem bir gol kralı değildi, gerçek bir Atatürk ve Cumhuriyet sevdalısıydı. ★★★ Suudi Arabistan’da oynanması planlanan Süper Kupa final karşılaşması öncesi, Suud yetkililerin her iki takım oyuncularının Atatürk portresini taşıyan 100. yıl formalarıyla ısınmaya çıkmalarını, Fenerbahçe’nin seremonide Atatürk’ün “Yurtta sulh, cihanda sulh” sözlerinin yazılı olduğu, Galatasaray’ın ise “Ne mutlu Türk diyene” pankartıyla katılmalarını engellemeleri üzerine, Fenerbahçe Başkanı Ali Koç ve Galatasaray Başkanı Dursun Özbek’in bu dayatmayı protesto ederek maçı oynamadan yurda dönmeleri muazzam takdir topladı. Yeri gelmişken petrol zenginliğinden aldıkları güçle Atatürk’ün ve Türk’ün adını sileceklerini zanneden bedevilerin kimler olduğunu da anlatayım: Londra’daki Kraliyet Savaş Müzesi’nde (Imperial War Museum) sergilenen silahlardan biri, üzerindeki irili ufaklı çok sayıda çentik nedeniyle, ziyaretçilerin hemen dikkatini çeker. Londra’daki Kraliyet Savaş Müzesi’nde bulunan Osmanlı’ya karşı isyanda kullanılan piyade tüfeği. ★★★ “Lee-Enfield Rifle, 7.7 mm” etiketiyle tanıtılan bu piyade tüfeği, Çanakkale Savaşları sırasında İngilizlerden ele geçirildikten sonra Harbiye Nazırı Enver Paşa’ya hediye ediliyor. Enver Paşa da Hicaz Emiri Şerif Hüseyin’e gönderiyor. Silahın son sahibi kim biliyor musunuz? Şimdi sıkı durun! “Arabistan Kahramanı” olarak ünlenen İngiliz casusu Lawrence!.. ★★★ Çentikli tüfeğin tüyler ürperten öyküsü de Lawrence’ın eline geçmesiyle başlıyor!.. 1’inci Dünya Savaşı sırasında Osmanlı İmparatorluğu Mekke ve Medine gibi kutsal şehirlerin savunması için Cemal Paşa’yı görevlendiriyor. Hicaz’da ise Peygamberimiz Hazreti Muhammed’in sülalesinden geldiklerini iddia eden Şerif ailesinin hakimiyeti sürüyor. Hicaz kutsal bir yer olduğundan Osmanlı’ya vergi ve asker vermiyor, buna karşılık Osmanlı Hazinesi’nden sürekli altın çekiyor! Hicaz’ın istediği altınlar, padişahın özel hediyeleriyle birlikte Saray’dan Surra Alayı adı verilen birlikler ve törenlerle yollanıyor. Şerif ailesi mensupları yaz aylarını Boğaziçi’ndeki muhteşem yalı ve köşklerde geçiriyorlar. Yani Osmanlı Sarayı’nca adeta baş tacı ediliyorlar... ★★★ Ama gelin görün ki Saray’ın bir dediğini iki etmediği bu aile, 2 Haziran 1916 günü, yukarıda anlattığım tüfeği ateşleyerek Osmanlı’ya karşı isyan başlatıyor. Sonra da silah, isyanın anısı olarak casus Lawrence’a hediye ediliyor. ★★★ Dipçikteki bazıları büyük, bir bölümü de küçük olan çok sayıdaki çentiğin dehşet verici hikayesine gelince... Müzedeki resmi kayıtlara göre; büyük çentikler bizzat Lawrence’ın sıktığı kurşunlarla şehit düşen Türk subaylarını, küçük çentikler ise şehit edilen rütbesiz Türk askerlerini gösteriyor! Böylece Lawrence bir bakıma Çanakkale’nin intikamını almış oluyor!.. Giderek yayılan Hicaz kalkışması öylesine vahşi bir isyana dönüşüyor ki asiler, Mekke’de hastanede yatan Türk askerlerini hasta yataklarında bile şehit etme acımasızlığını gösteriyorlar. ★★★ Buna karşılık Fahri Paşa komutasındaki bir avuç Türk askeri Peygamberimiz Hazreti Muhammed’in kabrini, onun sülalesinden geldiklerini söyleyip emperyalistlerle iş birliği yapan, sırtlarını İngilizlere dayayıp Osmanlı’yı sırtından hançerleyen hainlere karşı korumak için I. Dünya Savaşı’nın en zorlu mücadelelerinden birini veriyorlar... Ve canları pahasına sürdürdükleri bu mücadeleyi insanın okurken gözlerini yaşartan bir marşla anlatıyorlar. “Bırakmayız Medine’de yatanı, can veririz, kurtarırız vatanı...” ★★★ Çentikli tüfeğin kan donduran hikâyesi işte budur! O tüfek, Çanakkale’de İngilizlerin başını çektiği tarihin en büyük emperyalist saldırılarından birini, Anafartalar kahramanı olarak ünlenen Mustafa Kemal’in komutasında, bedenini siper ederek, can vererek durduran kahraman vatan evlatlarımızca ele geçirildikten sonra Hicaz Emiri’ne gönderilen, onların da kalkışmada İngiliz casusuna vererek, Türk askerlerini şehit etmesini sağladıkları Arap ihanetinin simgesidir. Bedevilerin dayatmalarına hâlâ bir anlam veremeyenler, hatta şaşıranlar varsa, bu tüfeğe ve üzerindeki çentiklere iyi baksınlar. Onların gerçek yüzlerini apaçık görürler!.. ★★★ Atatürk’ün büyüklüğüne bakın ki, burada yan yana gelemeyen Fenerbahçe ve Galatasaray’ı Arabistan topraklarında bir araya getirmeyi başardı!.. Hepinize güzel seneler dilerim...",https://www.sozcu.com.tr/ataturk-fenerbahce-tacsiz-kral-ve-bedevi-nin-turk-e-ihaneti-p12144
Uğur Dündar,Muhteşem bir eser; Cumhuriyete Doğru...,17 Aralık 2023,"Dört yıl önce... Ankara’daki Hacı Bayram Veli Üniversitesi Rektörü Prof. Dr. Yusuf Tekin ile Radyo Televizyon-Sinema Doçenti İbrahim Sarıtaş, Cumhuriyetin 100. yılı için büyük bir tiyatro oyunu projesi üzerinde çalışmaya başladılar. Projenin ana fikri; “Bağımsızlığımız, egemenliğimiz ve vatan topraklarımız tehlike altında olduğunda, aziz Türk Milleti’nin ve onun bağrında yetişen kahraman vatan evlatlarının, Gazi Mustafa Kemal Paşa’nın önderliğinde, tüm farklılıklarını dışarıda tutarak ve ölümü göze alarak Milletin Meclisi’nde bir araya gelişinin destansı hikayesini” anlatmaktı. Ve bu eser, Milli Mücadele ruhuyla sahneye koyulmalıydı. ★★★ Kollar sıvandı, tarihsel gerçeklikleri en doğru şekilde yansıtmaya odaklanıldı. Oyunun adı; “Cumhuriyete Doğru” olacaktı... Dev eserde tarihi bir yanlışlık olmaması için 12 kişilik akademisyen kadro, danışman olarak belirlendi. Artık sıra oyunun yazılmasına ve süreç içerisinde sanatçı kadrosunun belirlenmesine gelmişti. Ayrıca danslar ve koreografiler hazırlanıyor, müziği besteleniyor ve kostümler özenle seçiliyordu. Her şey planlandığı gibi giderken, dünyayı dehşet içinde bırakan pandemi patlak verdi. Hayat ansızın durmuştu. Dolayısıyla ulusumuzun İstiklal Mücadelesi ve sonrasında Cumhuriyetimizin ilanı, yazarının ifadesiyle “Dünyada gelmiş geçmiş en büyük başarı hikayesini anlatan epik destanın sahnelenmesi” ertelenmek zorunda kalındı. ★★★ Pandeminin ürkütücü etkisi azalmıştı ki Rektör Yusuf Tekin, Cumhurbaşkanlığı kararnamesiyle 4 Haziran 2023’te Milli Eğitim Bakanlığı’na getirildi. Doç. Dr. İbrahim Sarıtaş da Bakan Danışmanı oldu. Bakan Tekin, hemen “Cumhuriyete Doğru” tiyatro projesinin kaldığı yerden ele alınarak hızla hayata geçirilmesini istedi. Böylece Doçent Sarıtaş bir kez daha kolları sıvadı.  Sanatçı Bora Severcan oyunun yazarlığını ve yönetmenliğini,  usta oyuncu Volkan Severcan da yapımcılığını ve 110 kişilik sanatçı kadrosunun belirlenmesini üstlendi. Dev sanatçı kadrosunda başrolleri Serdar Yeğin, Erhan Yazıcıoğlu, Levent Özdilek, Gülen Karaman, Volkan Severcan, Ahmet Yenilmez, Sefa Zengin, Şebnem Özinal, Ziya Kürküt, Özdemir Çiftçioğlu, Zuhal Yalçın, Emin And ve Yiğit Yapıcı paylaştılar. Cumhuriyet ve Atatürk’ün, gelecek kuşaklara tiyatro sahnesinden kusursuz anlatımında görev alan sanatçılar, büyük bir coşku ve heyecanla rollerini benimsediler. ★★★ Oyun, bir öğretmenin 10 yaşındaki öğrencisi Ali’ye, Cumhuriyetin nasıl ilan edildiğini anlatması ile başlıyor. İşgal altındaki topraklarda dalga dalga yayılan eşsiz direnişin öyküsü, Mustafa Kemal Paşa ve silah arkadaşları ile, Türk halkının mücadelesinin ilk adımlarından, Kurtuluş Savaşı’nın kazanılması, Ankara’da Büyük Millet Meclisi’nin kurulması ve Cumhuriyetin ilan edilmesi sürecine dek sahneler devam ediyor. Oyunda, milli iradenin tarih sahnesine çıkışı ve bağımsızlık zaferine ulaşılması destansı bir dille anlatılıyor. ★★★ Aralıksız süren provalar tamamlanınca turne programı belirlendi. Gidilecek kentlerde Devlet Tiyatroları sahnelerinden de yararlanılacaktı. En önemlisi; “Cumhuriyete Doğru”yu seyretmeye gelenlerden ücret alınmayacaktı. İlk oyun, Ankara’da Milli Eğitim Bakanlığı Şura Sahnesi’nde sergilendi. Onu Milli Mücadele’nin simge kenti Samsun izledi. Ordu, Trabzon, Erzurum, Sivas, Tokat ve İzmir’de boş koltuğun kalmadığı salonlarda seyirci önüne çıktı “Cumhuriyete Doğru”... Gidilen tüm kentlerde çok büyük ilgi gördü... Yönetmen Bora Severcan, her yerde izleyicinin müthiş etkilendiğine, özellikle Mustafa Kemal Paşa’nın annesi Zübeyde Hanım’la vedalaşma sahnesindeki duygu seline, İstiklal Marşı’nın tüm kıtalarının “Hamdullah Suphi Bey” rolünü canlandıran sanatçı Ahmet Yenilmez tarafından okunduğu sırada da salonun topluca ayağa kalkıp birlikte gözyaşlarıyla okunmasına tanık olduklarını söylüyor. ★★★ Cumhuriyete Doğru, 19 Aralık’ta İstanbul ve 26 Aralık’ta Ankara’da sahnelenecek. Kurtuluşun ve kuruluşun Büyük Önderi Mustafa Kemal Atatürk, kahraman silah arkadaşları ve aziz şehitlerimizin destansı başarılarını Cumhuriyetimizin 100. yılında muhteşem bir tiyatro eserine dönüştürmek, “milli birliğimiz” açısından da son derece önemli ve kıymetli. Projenin fikir sahibi ve yönlendiricisi Milli Eğitim Bakanı Yusuf Tekin’i, Doçen İbrahim Sarıtaş ile görev alan diğer akademisyenleri, yapımcı-yönetmen Severcan kardeşleri, birbirinden değerli oyuncularımızı ve emeği geçen herkesi tüm içtenliğimle kutluyorum. ★★★ Ve yazımı, çok sevdiğim büyük şair Can Yücel’in “Yaşasın Cumhuriyet” şiiriyle  bitiriyorum: “Gölköy adında bir yer varmış Gelibolu’da Televizyonda gösterdiler geçen gün. Gelenek edinmiş köy halkı, ‘Ben kendimi bildim bileli bu böyledir’ diyor muhtar 29 Ekim’de toptan sünnet ederlermiş çocuklarını... Derken ekranda entarili bir çocuk belirdi Kirvesi tutmuş kolundan Yatırdılar bir kamp yatağına Ardından sünnetçi olacak zat boy gösterdi Elinde bıçağıyla Çocuk kaldırdı başını, bağırdı: ‘Yaşasın Cumhuriyet’ diye Bunun üzerine de ekran karardı. Korkarım bu, sade Gölköylülerin değil, umumumuzun Sade küçüklerin değil, büyüklerimizin de; Düştüğü bir tarihsel yanılgı. Çünkü sünnet değil, farzdır Cumhuriyet...”",https://www.sozcu.com.tr/muhtesem-bir-eser-cumhuriyete-dogru-p9119
Uğur Dündar,Bir yılbaşı gecesi herkes eğlenirken!..,30 Aralık 2023,"Bir yılbaşı gecesi bütün kardeşler, ailelerimizle ablamızın Bakırköy’deki evinde buluştuk. Yemekler yenildi, televizyon seyredildi, çocuklar ve torunlar kendi aralarında oynadılar. Milli Piyango çekilişine de biraz baktıktan sonra ayrılık saati geldi. Herkese güzel yıllar dileyerek direksiyonun başına geçtim. Alkolle aram iyi değildir. Hele o gece araç da kullanacağımdan, ağzıma alkol koymadım. ★★★ İş Bankası Evleri’nden ayrılıp, İncirli Caddesi’ne çıktık, oradan da E-5’e. Yol boyunca sağımdan solumdan otomobiller ok gibi fırlıyor, bazıları yarış yapıyor, kimiyse slalom çekiyordu. Belli ki sürücüleri aşırı alkollüydü... Çılgınca hızdan ürktüğüm için hem sağ şeritten dikkatlice gidiyor hem de içimden “Bir çevirme olsa da bu trafik canavarları, başkalarına zarar vermeden yakalansalar” diye geçiriyordum. ★★★ Neyse!.. Levent’ten Fatih Sultan Mehmet Köprüsü yol ayrımına geldiğimizde, beklediğim çevirme karşımıza çıktı. Hemen sağa çekip, sıraya girdim ve ehliyetimi, ruhsatımı hazırladım. Derken Hulusi Kentmen’i andıran babacan görünümlü bir polis memuru, elinde alkolmetre ile göründü. Ardında da güvenliği sağlayan, otomatik silahlı diğer polisler vardı. Memur beni görünce “Abi siz içmezsiniz ki!..” deyip, alkolmetreyi üfletmek istemedi. Ben de; “Kardeşim bu gece yılbaşı, belki içmişimdir, lütfen kontrol eder misiniz” diye ısrar ettim. Bu kez “Abi siz yalan söylemezsiniz ki!..” dedi ve ekledi: “Üstelik ben Galatasaraylıyım!..” O an ne diyeceğimi bilemedim. Hemen arabadan inip, Yeşilçam filmlerindekine benzer babacan memuru kucakladım. Kendisine, ailesine, çocuklarına güzel yıllar diledim. ★★★ Eve doğru hareket ettiğimizde çocukluğumun yılbaşı geceleri adeta bir film şeridi gibi gözümden geçmeye başladı. Çanakkale’deki tek katlı evimizde 5 kardeş, radyodaki (o zamanlar televizyon yoktu) programları dinler, uyumamak için mücadele ederek tombalaya babamızın gelmesini beklerdik. Annem yemekleri ve çaydanlığı sobanın üstünde tekrar tekrar ısıtır, ama babamız bir türlü gelmezdi. Bizler de tombalayı oynayamadan uyur kalırdık. ★★★ Polislerin çalışma koşullarında o yıllardan bu yana değişen pek bir şey olmadı. Adım gibi biliyorum ki çevirmedeki babacan polisin çocukları da babalarını bekleyerek geçireceklerdi yılbaşı gecesini. Ve onlar da gece yarısı sonrasında, tombala oynayamadan uyuyup kalacaklardı. Anneleri çaydanlığı tekrar tekrar ısıtacaktı... Ama özlemle beklenen “baba”, ancak günün ilk ışıklarıyla eve dönebilecekti. ★★★ Polis çocukları babalarına hasret büyürler. Çünkü bayramlarda ve resmi tatil günlerinde herkes bir yerlere gidip eğlenirken, polisler çalışır ve onların huzur ve güven içinde dinlenmelerini sağlar. Öyle ki tüm kamu görevlilerinin tatilde oldukları günlerde bile polisler mesaidedirler. Diğer zamanlar da ise zaten hep çalışırlar. Babalarına hasret büyüyen tüm polis çocuklarına sevgilerimle...",https://www.sozcu.com.tr/bir-yilbasi-gecesi-herkes-eglenirken-p11970
Uğur Dündar,"Hitler, Almanya’dan kaçan bilim insanları ve Atatürk!..",21 Aralık 2023,"Kaya Boztepe ile Amerika Birleşik Devletleri’nde tanıştım. O yıllarda biz ARENA ekibi olarak, Türkiye’de kamu bankalarını hortumlayıp ABD’ye kaçanları saklandıkları yerlerde bulup, iade edilmelerini sağlayacak haberlerin peşinde koşuyor, Boztepe de Türk Amerikan Dernekleri Federasyonu Başkanlığı görevinde bulunuyordu. Çalışmalarımız sırasında unutulmaz desteklerini gördüğümüz Boztepe, aynı zamanda iyi bir araştırmacı-yazar. Örneğin okurken çok etkilendiğim araştırmasında olduğu gibi... ★★★ Hitler demokratik bir seçimle göreve gelmiş ve seçildikten sonra demokrasiyi rafa kaldırmış bir diktatördü. Her şey onun iki dudağı arasında bitiyordu. Ne anayasa, ne mahkeme, ne hak ne de hukuk kalmıştı. Yalanlarla dolu inanılmaz bir propaganda kampanyası başlatmıştı. Nazi propaganda bakanı Goebbels, aynı zamanda Adolf Hitler’in yakın arkadaşı ve sağ koluydu. “İnsanların beyin tembelliğini gördükçe, her istediğimizi yapabiliriz, yalan söyleyin, mutlaka inanan çıkacaktır. Yalana devam edin, çünkü bir şeyi ne kadar uzun süre tekrarlarsanız, insanlar ona o kadar fazla inanırlar.” “Bir insana yalan olsa bile bir söylemi sürekli tekrarlarsanız, o söylemin nereden geldiğini unutur ve kendi fikri gibi benimser ve savunur, söylediğiniz yalan ne kadar büyük olursa o kadar etkili olur ve insanların o yalana inanması da o kadar kolaylaşır.” “Halkı her zaman ateşleyin, asla soğumasına ve düşünmesine izin vermeyin, halk büyük yalanlara, küçük yalanlara oranla daha çabuk inanır.” “Asla kabahat ve suç üstlenmeyin, sadece bir rakibinize odaklanın ve kötü giden her şeyin suçunu onun üzerine yıkın.” “Yargı devlet hayatının efendisi değil, devlet politikasının hizmetkârı olmalıdır.” “Bana vicdansız bir medya verin, size bilinçsiz bir halk sunayım.” “İlk sözü kim, ne kadar güçlü ve bağırarak söylerse, o kazanır! Önemli olan aydınlar değil kitlelerdir. Çünkü onları kandırmak çok kolaydır!” Atatürk ★★★ Hitler ve onun sağ kolu olan Propaganda Bakanı Goebbels, 7 Nisan 1933 tarihinde hukukla yakından uzaktan ilgisi olmayan bir yasa çıkartırlar. Safkan, yani Aryan ırkından olmayanların ve özellikle Yahudilerin veya rejim karşıtı (anti-nazi) olanların sindirilmesi, sırasıyla önce işlerinden, daha sonra toplum yaşamından soyutlanması ve nihayet yeryüzünden silinmeleri sürecinin yeşil ışığıdır bu yasa. Doğal olarak da, ilmin ışığından korkan her diktatör gibi, önce eğitimi gözlerine kestirirler. Mantıktan uzak, başta gençler olmak üzere halkı diledikleri gibi yönlendirebilmek için kendi eğitim sistemlerini yerleştirirken, özellikle Yahudi kökenli veya sosyalist eğilimli akademisyenler, bilim yuvalarından dışlanarak faaliyet göstermeleri önce kısmen, daha sonra da tamamen yasaklanır. Philip Schwartz ★★★ Almanya’dan ve daha sonra Avusturya’dan, kaçan bilim insanları, sığınacak limanlar aramaktadırlar. Einstein gibi ünlü bilim insanlarının bir kısmı Amerika’ya kaçarlar. Ancak Avrupa’da kalmayı yeğleyen çoğunluğun ilk durağı ise Zürich’tir. Mart 1933 de İsviçre’ye iltica eden, Frankfurt Tıp Fakültesi Patoloji Enstitüsü öğretim üyelerinden Prof. Dr. Philipp Schwartz, bunlardan biridir. Hatta burada bir de “Yurtdışındaki Alman Bilim Adamlarına Yardım Cemiyeti’’ isimli derneği kurar. ★★★ Aynı dönemde Türkiye gündeminin birinci maddesi; eğitimde reformdur. Sakarya savaşı öncesi top sesleri Polatlı’ya kadar ulaşmışken, Meclis’i Konya veya Kayseri’ye taşıyalım tartışmaları yaşanırken, “Cehaletle savaşmak, düşmanla savaşmaktan daha kolay değildir’’ diyen, henüz Lozan bile imzalanmamışken yurtdışına burslu öğrenci gönderen, asker ocağını okul gibi kullanan, halkevlerini açan bir liderden de başka bir şey beklenemezdi zaten. Bruno Taut ★★★ Genç ve dinamik Türkiye Cumhuriyeti’nin, en kısa zamanda çağdaş medeniyet  düzeyine ulaşabilmesi için Milli Eğitim Bakanlığı, Atatürk’ün direktifleriyle gece gündüz çalışmaktadır. Almanya ve Avusturya’da karışıklıklar devam ederken Atatürk, objektif bir rapor hazırlaması için Cenevre Üniversitesi’nden Pedagoji öğretim üyesi Prof. Albert Malche’i Türkiye’ye davet eder. 19 Ocak 1932’de hiç zaman kaybetmeden çalışmalarına başlayan Prof. Malche, öğretim üyeleri ve öğrencilerle görüşerek, zaman zaman derslere ve hatta sınavlara girip durumu gözleyerek düzenlediği 95 sayfalık ayrıntılı değerlendirme raporunu sunar. Raporu okuyan Atatürk’ün yorumu kısadır: “Bildiğimiz başka, hakikat başka!..” Atatürk raporu inceledikten sonra şu kararı verir: Yurt dışına eğitim için gönderilen ve gönderilecek öğrencileri bekleyecek zamanımız yoktur. Acilen fen ve bilimin güncelliğine uyabilmek ve ülkeyi kalkındırmak için eldeki kısıtlı kadroyu, yurtdışından getirtilecek bilim adamlarıyla tamamlamak, disiplinli bir eğitim sistemi yerleştirmek gerekmektedir. Erich Frank ★★★ Onun talimatıyla 6 Haziran 1932’de İsviçre’ye dönen Prof. Malche, yeni sistemde görev alacak bazı bilim insanlarıyla temaslarına başlar. Bundan sonra üniversite reformu ile ilgili tüm kararları Maarif Vekili Reşit Galip’in başkanlığında, Avni Başman, Rüştü Uzel, Kerim Erim ve Osman Horasanlı’dan oluşan bir ekip hızla hayata geçirir. Bu arada çok ilginç bir gelişme yaşanır. Hitler, ülkeden kovulan ve kaçan bilim insanları ile Atatürk Türkiye’sinin ilgilendiğini duyunca küplere biner. 8 Mayıs 1933 günü Berlin’deki makamına öfkeyle gelerek “Benim ortadan kaldırmak istediğim bu Yahudi alayını Mustafa Kemal koruyamaz. Buna müsaade etmem” der ve Atatürk’e tehdit kokan şu mesajı gönderir. “Bu komünist profesörleri ülkenize sokmayınız!..” Mesajı Atatürk’e getiren ve “bu güzel gelişme demek burada son bulacakmış’’ diye düşünen Dışişleri Bakanı Tevfik Rüştü Aras ve Milli Eğitim Bakanı Dr. Reşit Galip’e Atatürk,ün verdiği cevap son derece keskin ve kararlıdır.  “Bir onbaşı beni cinayetlerine alet edemez, derhal Türkiye’ye sığınmak ve Türk üniversitelerinde görev yapmak isteyen Alman profesörlerle ilgili işlemleri hızlandırın!’’ ★★★ 5 Temmuz 1933 günü Prof. Philipp Schwartz,  Prof. Albert Malche ve Prof. Rudolf Nissen İstanbul’a gelerek Milli Eğitim Bakanı Dr. Reşit Galip ile görüşürler ve anlaşmayı imzalarlar.  Dr. Reşit Galip toplantının kapanış konuşmasında şöyle der. “Bugün alışılmışın dışında, örneği gösterilemeyecek bir iş yapılan gün oldu.  500 yıl kadar önce İstanbul’u kuşattığımız zaman Bizanslı bilginler İtalya’ya göç etmişti, buna engel olamamıştık.  Sonuç olarak Rönesans gerçekleşti. Bugün ise Avrupa’dan bunun karşılığını alıyoruz!..” Durun daha bitmedi. ★★★ Avrupa’dan Türkiye’ye gelen ve gelmek üzere anlaşma yapmış tüm bilim insanları bir gecede Türk vatandaşlığına alınır. Durum Nazi yönetimine bildirilir ve bu vatandaşlar için can güvenliği istenir. Nazi yönetimi de Türkiye’nin bu hamlesi karşısında direnmez ve bu isteklerini kabul eder. Tüm bilim insanları, Almanya’dan Türkiye’ye gelmeye başlar ancak bunlar arasında 3 kişinin durumu oldukça risklidir. Dessaur ve Kessler, Nazi takibi altında ve Atatürk’ün ısrarla üzerinde durduğu Kantorowicz ise toplama kampındadır. Schwartz; hükümete listeyi sunduğunda, Kantorowicz’in durumu o kadar umutsuzdur ki, isminin üzeri kırmızı kalemle çizilmiştir. Bunun üzerine Atatürk, Nazi Hükümeti ile irtibata geçilip bu 3 bilim insanının da Türkiye tarafından davetinin resmi olarak yapılması talimatını verir. Davet yapılır, Nazi hükümetine mektup yazılır ancak bu mektuba iki ay süreyle hiç bir şekilde cevap alınmaz. Kolay değil, sonuçta mücadele edilen taraf, Avrupa’yı titreten Nazi hükümetidir. Kaldı ki istenilen şahıslar gözaltında olan ya da toplama kampında tutulan esirlerdir. ★★★ İşte şimdi itibar nedir, saygınlık nasıl olur konulu dersimize geçiyoruz, dikkatle okuyun lütfen. Atatürk, Dışişleri Bakanı Tevfik Rüştü Aras’ı çağırır ve “Derhal Almanya’ya bir nota çekeceksin’’ der. “Sor bakalım neden cevap vermezlermiş, bu durum Türkiye Cumhuriyeti Hükûmeti’ne kasıtlı bir hareket midir diye soracaksın, aynen de böyle soracaksın!..” Bu nota sonrasında, Almanya’dan istenilen bilim adamları 48 saat içinde Türkiye’ye gönderilir. Nasıl, beğendiniz mi?.. ★★★ Atatürk daha reform çalışmalarının başında, Prof. Einstein’in Türkiye’ye gelmesini istemiş, ancak ünlü bilim adamı ABD’de imkanlar çok daha fazla olduğundan Princeton Üniversitesi’ni tercih etmişti. Türkiye’de bu olumlu gelişmeler gerçekleşirken Hitler, İkinci Dünya Savaşı’nı başlattığı günlerde, Almanya ve Avusturya’da Nazi zulmünden kaçarak Türkiye’ye iltica eden bilim adamlarının ülkemizde ikametlerinden hâlâ tedirgindir. Alman Dışişleri Bakanlığı Müsteşarı Herbert Scurla 1939 yılında Türkiye’ye gelerek Maarif Vekili Hasan Ali Yücel ile görüşür ve “Bu bilim adamlarını bize geri veriniz. Size Almanya’nın en parlak beyinlerini gönderelim” mesajını iletir. Ancak Türkiye, o an Avrupa’nın ve belki de dünyanın en güçlü devleti durumunda olan Almanya ile ilişkilerinin bozulması pahasına da olsa baskıya boğun eğmez ve profesörler görevlerine devam eder. Türk üniversitelerinde görev yapan ve kalıcı eserler bırakan bu yabancı hocaların girişimiyle tıptan mühendisliğe, tarımdan edebiyata, müzikten güzel sanatlara hemen hemen tüm dallarda öğretim geliştirilmiş, günümüzde çoğu hayatta olan bir sonraki kuşak bilim adamları yetiştirilmiştir. ★★★ O kara gün gelip çatmıştı. 10 Kasım 1938. Bir ülke ağlıyordu. İstanbul’da tam derse girecekken acı haberi alan Prof. Arndt şaşkındı. Derse girmeli miydi, yoksa dersi iptal mi edecekti. Karar veremedi. Rektörün yanına gitti. Mustafa Kemal’in ölüm haberi üzerine, dersi iptal edip etmeyeceğini sordu. Rektör de şaşkındı. “Almanya’da böyle kimseler öldüğünde ne yapılıyorsa onu yapınız” dedi. Prof. Arndt kafasını iki yana salladı ve o tarihi cevabı verdi: “Almanya’da şimdiye kadar böyle büyük bir adam ölmedi ki!..” ★★★ Prof. Arndt’ın oğlu Walter, başlayan savaşta Nazilere karşı Polonya Ordusu saflarına katıldı ve esir düştü. Fakat Türk Hükümeti, onu bile kurtarmayı başardı. Atatürk Türkiye’si öyle itibarlıydı ki, o öldükten sonra bile etkisi sürüyordu. Bruno Taut, Türkiye’de modern mimari eğitimini başlatan isimdi. Atatürk’ün ölümünün ardından “Katafalkının tasarımı işini sen yapar mısın” diye sordular. Gözlerinden akan yaşları silerken “Onur duyarım’’ dedi. Karşılığında ücret konusunu sorduklarında ise “Böyle bir öneri beni derinden üzer” dedi. ★★★ Philip Schwartz; en zor dönemde kapılarını açan Türkiye için “Batı’nın pisliğinin bulaşmadığı harika bir ülke” diyecekti. Erich Frank, savaşın ardından Alman Tıp Akademisi üyeliğine seçilmesine ve altın liyakat madalyası ile ödüllendirilmesine rağmen geri dönmedi. Frank yıllar sonra “Tüm dünya bize kapılarını kapattığında, Türkiye kollarını açarak bağrına bastı” diyecekti. Prof. Clemens Bosch ülkemize o kadar bağlandı ki, Emin ismini alarak Müslüman oldu. Von Hippel anılarında “Belki de Atatürk’le arkadaş olacağım diye içimden gizlice seviniyordum. Biz burada tamamen Türkleştik. Yeni bir vatan bulduk. Askerlik yapmam gerekse seve seve yapardım” diyecekti. Erich Frank o kadar ünlü olmuştu ki; insanlar İstanbul dışından ona tedavi olmak için geliyordu. “Frank’a götürülür” sloganıyla çalışan simsarlar bile ortaya çıkmıştı. Kimya Enstitüsü’nün başına getirilen Fritz Arndt, görevinin yanında, yabancı terimleri Türkçe’ye çevirmeye de başladı. Çözelti, çözünme, tartı, seyreltik ve daha pek çok kelimeyi dilimize kazandırdı. Von Mises, ülkemizde istatistik dersini veren ilk eğitimci oldu. Türkiye’ye gelenler arasında nanoteknolojinin kurucusu ve radarın mucidi olan Von Hippol ve ilerleyen dönemde izafiyet teorisi konusunda Einstein’e büyük yardımları dokunacak olan Finlay Freundich da vardı. Freundich “Malzemeler eksikti, literatür yoktu, ancak tüm eksiklikler hükümetin cömert yardımıyla giderildi” diyecekti. Kantorowicz, dünyanın en ünlü diş hekimlerinden biriydi. İlerleyen dönemde Atatürk’ün isteği üzerine İran Şahı’nı bizzat muayene edecekti. Şah, tedavi olmak için seyahatini uzatmıştı. Şah’ı bir sürpriz daha bekliyordu. Henüz ülkesine dönmeden Atatürk, ülkemizde üretilen uçağı, Türkiye Cumhuriyeti’nin bir hediyesi olarak İran’a göndermişti.  Evet, Türkiye’nin otomotiv ve uçak sanayisi vardı, ülke sadece gemi değil, kendi denizaltısını bile imal ediyordu. Igersheimer, göz tedavisine büyük katkılar yaptı. Türkiye’deki ilk kornea naklini gerçekleştirdi. Görevi bittiğinde toplamda 34 kornea nakli yapmıştı. Ernst Hirsch, hukuk ve kütüphane konularında büyük hizmetlerde bulundu. Hidrobiyoloji Enstitüsü’nün kurucusu zoolog Curt Koswig, “Manyas’ta bir kuş cenneti olduğunu” keşfederek ülkemize büyük bir değer kattı. Fritz Baade, Kırşehirdeki şifalı suları ve Akik Taşı’nı buldu. Kaplıcaların planlarını çizdi ve mermer işçiliğini öğretti. Bu sayede şehre, önemli bir değer de katmış oldu. Ünlü bakteriyolog Hugo Braun, “Denizlerin dibi bile bizleri kabul etmezken, Türkiye bize kucak açtı” diyordu. Atatürk’e o kadar minnet borçluydu ki, savaş sonrasında Almanya’ya çağrıldığında “Bu vefasızlığı yapamam” diyecekti. Yazımızı Prof. Arndt’ın, Atatürk’ün vefatının ardından söylediği şu unutulmaz sözüyle bitirelim: “Almanya’da şimdiye kadar böyle büyük bir adam ölmedi ki!..”",https://www.sozcu.com.tr/hitler-almanya-dan-kacan-bilim-insanlari-ve-ataturk-p9973
Uğur Dündar,"Atatürk yaşasaydı, sosyal devletin en büyük savunucusu olurdu!..",29 Aralık 2023,"DEĞERLİ okurlarım, 26. Genelkurmay Başkanı İlker Başbuğ, daha önce de belirttiğim gibi Atatürk ağırlıklı olmak üzere tarih araştırmaları yapıyor ve kitaplar yazıyor. “Savaş ve Barış” isimli kitabının sunuş bölümünde şöyle diyor: “Atatürk’ü daha iyi anlamak ve onun prensiplerini, düşünce sistemini ve sahip olduğu kişisel nitelikleri benimsemek durumunda çözülemeyecek sorun yoktur.” Bu nedenle bugünkü söyleşimize “Geride bırakmakta olduğumuz 2023 yılında Türkiye’nin karşı karşıya kaldığı sorunların başında ekonomik zorluklar geliyor. Bu gerçekten yola çıkarak sizinle Atatürk’ün ekonomiye bakış açısını ve bu konuya ilişkin görüş ve düşüncelerini konuşmak istiyorum. Ve onun ekonomiye genel bakışı ve prensiplerini nasıl tanımlarsınız?” sorusuyla başlıyorum. ATATÜRK YATIRIM İÇİN GELEN YABANCI SERMAYEYE DEĞİL, BORÇLANMAYA KARŞIYDI İLKER BAŞBUĞ (İ.B.): İlk önce şunu ifade etmek isterim. Olayları onların yaşandığı koşullar içinde değerlendirmek lazım. Bu nedenle zamanla düşünceler değişebilir. Ancak konuya ilişkin prensipler veya genel değerler kolay kolay değişmez. Atatürk ve İnönü, Osmanlı dönemindeki maliye ve para politikalarını yakından izlemişler ve unutmamışlardır. Osmanlı döneminde yaratılan ağır borçlar sadece ekonomik alanda değil, her şeyden önce dış politika alanında büyük bağımlılıklar yaratmıştı. Bu nedenle Atatürk ve İnönü, her zaman borçlanmaya karşı olmuşlar ve borçlanmadan her zaman korkmuşlardır. Burada borçlanma ile yabancı sermayenin yatırım yapmak üzere ülkeye gelişini birbirinden ayırt etmek gerekir. Borçlanmaya karşı olan Atatürk’ün yabancı sermayenin gelişine karşı olduğunu söyleyemeyiz. 17 Şubat 1923 günü İzmir’de toplanan Türkiye İktisat Kongresi’nde Atatürk bu konuda şunları söylemiştir: “Ekonomi sahasında düşünürken ve konuşurken zannedilmesin ki biz yabancı sermayeye düşman bulunuyoruz. Hayır, bizim memleketimiz geniştir. Kanunlarımıza bağlı kalmak şartıyla yabancı sermayeye gereken güvenceyi vermeye hazırız. İsteriz ki yabancı sermaye bizim çalışmamıza ve var olan ama yetersiz kalan servetimize katılsın. Bizim ve onlar için faydalı sonuçlar versin.” UĞUR DÜNDAR (U.D.): Çok doğru. Borçlanma ile yatırıma yönelik yabancı sermayenin ülkeye gelişi çok farklı konular. Borçlanma konusundan devam edersek, Atatürk ve İnönü borçlanmayı önlemek için nasıl bir ekonomik politika izlediler? LİRA, 1929 DÜNYA EKONOMİK KRİZİNDEN SONRA DOLAR VE STERLİN KARŞISINDA YÜZDE 40 DEĞER KAZANDI (İ.B.): Ana prensip “denk bütçe - sağlam para politikası” idi. Bütçe açıklarından ve para basarak ek kaynak yaratma seçeneğinden özenle kaçınmışlardır. Osmanlı Devleti’nin Birinci Dünya Savaşı yıllarında, biraz da zorunlu olarak, bastırdığı kağıt paraların çok büyük bir enflasyon dalgasına yol açtığını Atatürk ve İnönü görmüşlerdi. Şimdi burada ilginç bir şey söyleyeceğim; 1938 yılına kadar tedavüldeki banknot miktarı sabit kaldı. Türk lirasının altın karşısındaki paritesi de korundu. Hatta çok dikkati çeken bir durum var: 1929 Dünya Ekonomik Krizi’nden sonra; 1931 sonrasında liranın dolar ve sterlin karşısında yüzde 40 değer kazandığı görülüyor. (U.D.): Gerçekten inanılmaz sonuçlar. Peki “denk bütçe - sağlam para politikası”ndan ne zaman ayrılıklar başlıyor? DEMOKRAT PARTİ ABD’DEN 300 MİLYON DOLAR KREDİ İSTEDİ AMA 30 MİLYON DOLAR ALABİLDİ (İ.B.): Tabii ki 1950 yılı sonrası. Nedenleri ayrı bir inceleme konusu. Ancak bir iki şey söylenebilir. Birincisi; siyasi iktidarların seçim kazanma stratejilerine önem vermesi. Bunun için de ekonomik büyümenin sağlanması şart. İkincisi elbette, küresel gelişmeler. Özellikle Türkiye’nin ABD ile olan ilişkilerinin büyük boyutlarda ilerlemesi. Bu gelişmelerin sonucu ise Türkiye’nin yeni bir ekonomik modele geçmesini zorunlu kıldı. Demokrat Parti’nin ilk iktidar yıllarında inanılmaz bir ekonomik büyüme gerçekleştirildi. Yüzde 13. Ancak bu büyüme 1954’ten sonra gerilemeye başladı. Ekonomik mucizenin temelleri sağlam değildi. Sonuçta döviz birikimi tükendi. Bu sırada ABD’den 300 milyon dolar kredi istendi. Karşılık sadece 30 milyon dolar oldu. Böylece kısır bir döngü içine girildi. Büyümenin yüksek oranlarda gerçekleşmesi her zaman pek sağlıklı sonuçlar vermiyor. Önemli olan “sürdürülebilir bir büyüme hızı”nın yakalanması. (U.D.): Yine Atatürk dönemine dönmek istiyorum. 1929 yılında dünya çok ciddi bir ekonomik kriz ile karşı karşıya kalıyor. Ancak, Türkiye’de yerli sanayinin oluşumuna ve gelişimine bakarsak yine ilginç bir sonuçla karşılaşıyoruz. Türkiye’de 1930 sonrasında adeta bir sanayileşme devrimi yaşanıyor. Bu nasıl oluyor? (İ.B.): Tarih kitapları 1929 Dünya Ekonomik Krizi’ni esas alarak sanayileşmiş ülkelerde yarattığı işsizlikle ilgilendirir. Oysa krizin Türkiye üzerindeki ciddi etkileri tarım mallarının fiyatlarındaki büyük düşüşler olarak ortaya çıktı. Buğday fiyatı 1927 yılında kilo başına 12 kuruştu. Fiyat 1932 yılında 3 kuruşa kadar geriledi. Diğer ürünlerde de aşağı yukarı benzer düşüşler oldu. Bundan en büyük zararı, Çukurova, Ege ve Samsun’daki tarımsal üreticiler gördü. Zaten ilerde bu bölgelerin Demokrat Parti’nin kaleleri haline gelmesinin ana nedenlerinden birisi de budur. (U.D.): Yani hükümet bu duruma karşı gereken tedbirleri alamadı mı? BÜYÜK KRİZ SONRASINDA TARIMSAL ÜRÜN FİYATLARI DÜŞERKEN BİZDE ÜRETİM 50-70 ORANINDA ARTTI (İ.B.): Hükümet bu koşullarda 1932 yılından itibaren buğday ve tütünde destek alımlarına başladı. Ancak tarım ürünleri fiyatlarının artışına yönelik bir politika da izlemedi. (U.D.): Gerçekten ilginç. Peki bu durumda tarım üreticilerinin durumu ne oldu? (İ.B.): Burada şaşırtıcı bir durum oldu. Tarımsal ürün fiyatları düşerken, tarımsal üretim güçlü bir sıçrama gösterdi. Tabii olarak nasıl diye soruyorsunuz? Birincisi, aşarın 1925’te kaldırılmasının özellikle küçük ve orta ölçekli aile şirketleri üzerinde olumlu etkileri görülmeye başlanmıştı. Diğer bir neden demiryolu yapım faaliyetlerinin, üreticileri pazarlara daha uygun şartlarda bağlaması olabilir. Ama belki de esas önemli olan aile işletmelerinin demografik toparlanması ve gerileyen fiyatlara bir tepki olarak daha fazla çalışmaları ve daha fazla üretim yapmalarıdır. Savaşların sona ermesinden sonra Türkiye nüfusu yılda yüzde 2 dolaylarında artmıştır. Aynı şekilde çiftçi hayvanları sayısında da yüzde 40’lara varan artışlar olmuştur. Tarım sektörünün GSYH içinde payı yüzde 50’ye yaklaşmıştır. Tarımsal üretim 1930’larda yüzde 50 ile 70 arasında bir artış göstermiştir. (U.D.): Hükümetin tarım sektörünün yeterli düzeyde yanında olmadığı görülüyor. Özellikle tarım ürünlerinin fiyatları açısından. Bunu nasıl izah edebiliriz? DEVLET ÖNCÜLÜĞÜNDEKİ SANAYİLEŞMEDE İNANILMAZ BAŞARILAR SAĞLANDI (İ.B.): Hükümet, hem tarımsal ürünlerin düşen fiyatlarının hem de artan tarımsal üretimin, kent ekonomileri için son derece elverişli koşullar yarattığını değerlendirmiştir. Devletin harcama ve yatırım politikasını altyapı ve kent ekonomisini yönlendirmeye çalışmıştır. Böylece ekonomide esas değişim başlamıştır. Devlet öncülüğünde sanayileşme stratejisi benimsenmiştir. 1934 yılında Sovyet danışmanlarının da katkılarıyla Birinci Beş Yıllık Sanayi Planı yürürlüğe girmiştir. Sümerbank, Etibank ve diğer kuruluşların devreye girmesiyle birlikte devlet, demir ve çelik, tekstil, şeker, cam, çimento ve madencilik gibi sektörlerde önder konuma gelmiştir. Tüm demiryolları bir devlet işletmesine dönüştürülmüştür. Bunlar çok önemli ve inanılmaz başarılardır. (U.D.): Konuya bu açıdan bakılırsa hükümetin kaynakları yerli sanayinin büyümesine ve özellikle demiryolu inşasına ve demiryollarının devletleştirilmesine yönlendirmesi doğru olmuştur. Ama bunun siyasi bedeli de olmuştur. CHP’nin 1950 seçimlerini kaybetmesinin ana nedenlerinden birisi de herhalde bu olmuştur. Ama şu soru hâlâ geçerliliğini koruyor; 1929 Ekonomik Krizi’nin etkileri sürerken Türkiye bu kadar sanayileşme hamlelerini nasıl gerçekleştirmiştir? (İ.B.): Doğru ve yerinde bir soru. Gelir artışlarında ihracat öncü rolü oynamamıştır. Zira ihracatın GSYH içinde payı 1928-29’da yüzde 11,4 iken bu oran 1938-39’da yüzde 6,9’a düşmüştür. Neden, uygulanan korumacılık politikasında yatmaktadır. İhracatın azalmasına karşılık korumacılık politikası uygulanarak ithalat da azaltılmıştır. 1828-29’da ithalatın GYSH oranı yüzde 15,4 iken bu oran 1932-1939 döneminde yüzde 6,8’e düşmüştür. Aslında Türkiye ekonomisi bu dönemde bir içe dönme süreci içine girmiştir. Türkiye’nin belki de bu süreçteki en büyük şansı Lozan Antlaşması çerçevesinde 1929 yılında gümrük tarifelerinde değişiklik yapma hakkına sahip olmasıdır. Bakın, ithal mallarına uygulanan ortalama gümrük tarifeleri yüzde 13’ten yüzde 46’ya yükseltilmiştir. Hatta bu gümrük tarifeleri ile alınan vergi; tekstil ürünlerinde yüzde 80’e, şekerde yüzde 200’e ulaşmıştır. Ancak, imalata yönelik makine ve hammadde ithalatına uygulanan vergiler düşük tutulmuştur. 1930 sonrası korumacılık sayesinde üretim ve istihdam artmıştır. Hükümet bunun yanında “denk bütçe - sağlam para politikası”nın uygulanabilmesi için bu kriz döneminde adeta “kemerleri sıkma politikası”nı benimsemiş ve bir siyasi riski göze almıştır. Ve bunu da siyasi olarak ödemiştir. (U.D.): Son olarak şunu öğrenmek isterim. Bu ekonomik politikaların uygulanması ile Türk ekonomisinde bir büyüme gerçekleşti mi? 1939 YILINDA KİŞİ BAŞINA DÜŞEN MİLLİ GELİR AÇISINDAN 20. YÜZYILIN İLK TEPE NOKTASINA ULAŞILDI (İ.B.): 1923-1929 döneminde yılda ortalama yüzde 8,4 artış oldu. İşin ilginç yani 1929-1939 döneminde de milli gelirin artışı devam etti. Evet, büyüme hızı düştü. Ancak yine de yılda yüzde 3,5’lik bir büyüme oldu. Bu inanılmaz bir sonuçtur. 1939 yılı, kişi başına gelir açısından 20. yüzyılın ilk yarısında tepe noktasına ulaşmıştır. Gerçekten, dünyada ciddi bir ekonomik kriz yaşanırken Türkiye’nin bu süreçten hem sanayileşme hamlelerini devletçilik stratejisini uygulayarak gerçekleştirmesi ve hem de ciddi bir ekonomik büyümeyi sürdürebilmesi, üzerinde durulacak ve incelenecek bir modeldir. Bu süreçte bile hiç borçlanmanın düşünülmemesi ve “denk bütçe - sağlam para politikası”nın titizlikle uygulanması da elbette stratejinin ana eksenidir. Küresel kapitalist ekonomik kuralların geçerli olduğu ve sizin de içinde olduğunuz bir düzende bu politikalar ne kadar uygulanabilir? Bu da haklı bir soru olabilir. Ancak unutulmasın ki; bugün “demokratik kapitalist sistem”in uygulandığı ülkelerde ciddi sorunlar var. Bu sistem, toplumun refah seviyesinin/yaşam standartlarının yükseltilmesi konusunda istenilen sonuçları pek gerçekleştiremedi. Emek gelirindeki eşitsizlikler ve sermayenin mülkiyetinde ve ondan doğan gelirin dağılımında ciddi eşitsizlikler yaşanmaktadır. Eğitim ve sağlık alanlarındaki eşitsizlikler ve yetersizlikler bütün ülkelerde ciddi boyutta. Ülkelerdeki özellikle “orta sınıf”lar bile bir ekonomik çöküşün eşiğinde. Belki de gerçek çözüm “orta sınıf”ın ekonomik olarak tekrar güçlü hale gelmesinde yatıyor. Bunun da reçetesi ekonomist Thomas Piketty’nin önerdiği gibi “orantılı vergi sistemi”ne dayalı bir sosyal devlettir. Atatürk bugün yaşasaydı neler yapardı? Benim düşünceme göre birinci olarak Türk ekonomisini korumak için AB ile olan Gümrük Antlaşması’na karşı çıkardı. Atatürk bugün yaşasaydı hiç şüpheniz olmasın eğitimde fırsat eşitliğini ve bütün vatandaşlarına yeterli sağlık hizmetini ücretsiz sağlayan sosyal devletin en büyük savunucusu olurdu. Zaten Anayasamız da Türkiye Cumhuriyetini demokratik, laik, sosyal ve hukuk devleti olarak tanımlamıyor mu?",https://www.sozcu.com.tr/ataturk-yasasaydi-sosyal-devletin-en-buyuk-savunucusu-olurdu-p11743
Uğur Dündar,"Rıza Sarraf, ABD’deki Halkbank davaları ve 10 yıldır cevap bekleyen sorular!..",22 Aralık 2023,"Amerika Birleşik Devletleri New York Bölge Mahkemesi tarafından, 2019 yılında, uluslararası hukuk tarihine “Halkbank Davası” olarak geçen bir dava açılmıştı. Dava kapsamında Halkbank yöneticisi Mehmet Hakan Atilla, İranlı iş insanı Rıza Sarraf ile İran’a yönelik yaptırımları delmek amacıyla ABD finans sistemini kullanarak komplo kurmak ve ABD’li finans kuruluşlarını dolandırmakla suçlanmıştı. Baş sanık Rıza Sarraf, suçlamaları kabul etmiş, daha sonra “itirafçı-tanık” koltuğuna oturarak dönemin Halkbank Genel Müdür Yardımcısı Mehmet Hakan Atilla aleyhinde ifade vermişti. Atilla, banka dolandırıcılığı ve ABD’nin İran’a uyguladığı yaptırımları ihlalden uçlu bulunmuş ve bu ülkede 28 ay tutuklu kaldıktan sonra Türkiye’ye dönmüştü. ABD’de halen bu konuyla bağlantılı olarak Halkbank aleyhine açılmış başka davalar da bulunuyor. ★★★ Türkiye’nin başına belalar açan, Halkbank’ın yargılanmasına ve Hakan Atilla’nın aylarca cezaevinde kalmasına neden olan “hayırsever (!) itirafçı” iş insanı Rıza Sarraf’ın özel uçağı, 2 Ağustos 2013 günü, Bodrum’dan İstanbul’a gidiyor. Buradan yolcularını alıyor ve Dubai’ye hareket ediyor. Dönüşte önce Adana’ya, sonra da Ankara’ya uğruyor. Uçağın o günkü uçuşları yine Bodrum’da son buluyor. Dönemin Ekonomi Bakanı Zafer Çağlayan, Mustafa Şenel, Behçet Kaynar, Cevdet Kaleli, Adil Dirliktutan, İbrahim Aslan, Emrah Sarıyüce, Yusuf Açıköz uçağın yolcuları arasında yer alıyor... Sarraf bu yolculukta misafirleri için yapılan 52 bin dolarlık harcamayı bir kenara not ediyor!.. ★★★ Tarih; 25 Ekim 2013... FETÖ’nün 17/25 Aralık operasyonları yaklaşırken, Rıza Sarraf’ın uçağı bu kez, çok sayıda AKP’li siyasetçiyi ağırlıyor. Zafer Çağlayan, Tarım Bakanı Mehdi Eker, Muş Milletvekili Muzaffer Çakar, Nevzat Saygılıoğlu, iş insanı Celal Koloğlu, Isparta Milletvekili Sait Dilek, Selim Acar, Behçet Kaynar ve Kağan Çağlayan’ın (Zafer Çağlayan’ın oğlu) konuk oldukları uçak, İstanbul’dan kalkıp Ankara’ya, oradan da sırasıyla Muş ve Antalya’ya uğradıktan sonra tekrar aynı güzergahtan geri dönüyor. Sarraf’ın notlarına göre bu yolculuğun maliyeti de 40 bin dolar!.. ★★★ İddiaya göre eski Bakan Zafer Çağlayan, Sarraf’ın uçağına en çok binen siyasetçi! Çağlayan, Sarraf’ın uçağıyla sadece 2013 yılında 16 kez seyahat etmiş!.. Bunların en dikkat çekici olanları Mart 2013’te yapılan yolculuklar. Çünkü bu uçuşların birinde İstanbul’dan Dubai’ye, oradan tekrar İstanbul’a dönen uçakta bakan Zafer Çağlayan’ın yanı sıra; Mehmet Sarı, Emrah Sarıyüce, Mustafa Behçet Kanar, İbrahim Arslan, Ahad Saamad, Rıza Sarraf, Ahmet Çağan Çağlayan (Bakanın diğer oğlu) ve Ali Çelen de yer almış. Durun daha bitmedi... 4 Mart’ta Türkiye’ye dönen uçak, hemen ertesi gün Cenevre’ye hareket etmiş. Bu kez yolcular Ali Çelen, Mehmet Sarı, Zafer Çağlayan, Emrah Sarıyüce, İbrahim Arslan ve Mustafa Behçet Kaynar’dan oluşmuş. Dubai seferinin masrafları da 49 bin dolar olarak bir kenara not edilmiş!.. ★★★ Tarih; 22 Mart 2013... Rota bu kez Suudi Arabistan... Zafer Çağlayan, İbrahim Arslan, Emrah Sarıyüce, Ahmet Çağan Çağlayan, Kübra Ece, Gül Çağlayan, şarkıcı Ebru Gündeş ve eşi Rıza Sarraf’ı taşıyan uçak önce Cidde’ye, oradan da Medine’ye uçmuş. Umre ibadeti yerine getirildikten sonra Türkiye’ye dönülmüş. Gidiş-dönüş Sarraf’a 43 bin dolara mal olmuş!.. ★★★ Sarraf, eski AB Bakanı Egemen Bağış’ı da 23 Mayıs 2013 tarihinde umreye yollamış!.. Kendisinin katılmadığı bu yolcuk için Sarraf 47 bin dolar harcamış!.. Eski İçişleri Bakanı Muammer Güler’in oğlu Barış Güler de aynı uçakla bir kez Bodrum’a gitmiş. ★★★ Bunları niçin yazdığıma gelince; Tüm gelişmiş demokratik hukuk devletlerinde bakanların, siyasetçilerin, bürokratların ve yakınlarının, iş insanlarının araçlarıyla bedava seyahat etmeleri, beleş tatil yapmaları “skandal” olarak görülüyor ve o kişilerin istifasıyla sonuçlanıyor. Eğer bu iş insanları devletle iş yapıyorsa “beleş seyahat skandalı” hükümetleri bile düşürebiliyor. Daha önce bu köşede yayımlamıştım; Zafer Çağlayan sadece Rıza Sarraf’ın uçağını kullanmamış. Başka iş insanlarının uçaklarıyla da yolculuklar yapmış. Ta Amerika’ya kadar gitmiş!.. Tarım Bakanı Mehdi Eker de öyle... Eker, Türkiye’nin en büyük muz ithalatçısı Hakan Bilal Kutlualp’in özel uçağını birçok kez kullanmış. (Kutlualp’in firmasındaki yetkililer yolculuk iddialarını doğruladılar.) Ancak gerek Zafer Çağlayan, gerekse Mehdi Eker ve diğerleri, halkın gerçekleri öğrenme hakkı adına, hiçbir suçlama yapmaksızın kendilerine yönelttiğim şu sorulara cevap vermediler: “İş insanlarını uçaklarıyla kaç kez uçtunuz? Bu uçuşların parasını ödediniz mi? Ödemelerin resmi belgesini gösterebilir misiniz?..” ★★★ Bu yazıyı yayımladığım 14 Kasım 2014’den bu yana, yani yaklaşık 10 yıldır, dönemin bakanları ve adı geçenlerden bir cevap bekliyorum. İktidarın halkın duymasını istemediği haberlere -üzerinden yıllar geçmiş olsa bile- erişim yasakları getiriliyor ya, bunlara da erişim engeli konmadan bir kez daha sormak ve hatırlatmak istedim!.. CEVAP VE DÜZELTME METNİ Bankamız Türkiye Halk Bankası A.Ş. aleyhine, 18.11.2023 tarihinde basılı ve internet gazetenizde yayımlanan asılsız ve gerçek dışı yazıya ilişkin cevap ve düzeltme metnimizdir: “Sözcü Gazetesi’nin 18.11.2023 tarihinde, basılı ve internet gazetesinde yayımlanan Uğur Dündar’ın yazısında Ayhan Bora Kaplan’ın veya ortağı olduğu firmalara Bankamızca teminatsız olarak 700 milyon Türk Lirası tutarında kredi kullandırıldığı belirtilmiştir. Söz konusu yazıda yer alan haber ve söylemler, tamamen gerçeğe aykırı, Bankamızın güven ve itibarını sarsıcı olduğu gibi kamuoyunu ve yatırımcıları yanıltıcı niteliktedir. Bankamızda kredilerin tahsis, teminat ve kullandırma işlemleri, 5411 sayılı Bankacılık Kanunu ve Bankamız iç düzenlemeleri uyarınca yerine getirilmektedir. Eski bölge yöneticimizin görev değişiminin söz konusu işlemlerle hiçbir ilgisi bulunmamaktadır. Bu kapsamda; Bankamızın itibarını şöhretini ve marka değerini zedeleyici, gerçeğe aykırı, asılsız isnatlara itibar edilmemesi gerektiği kamuoyuna saygı ile duyurulur. Türkiye Halk Bankası A.Ş. Vekili Av. Melike MERCAN",https://www.sozcu.com.tr/riza-sarraf-abd-deki-halkbank-davalari-ve-10-yildir-cevap-bekleyen-sorular-p10211
Uğur Dündar,Mustafa Kemal Paşa ve Milli Mücadele’ye katılanlar için ‘katli vaciptir’ fetvası!..,15 Aralık 2023,"Mustafa Kemal, Samsun’a çıktıktan 50 gün sonra, 8-9 Temmuz 1919’da, Padişah Vahdettin tarafından görevden alındı. Bunun üzerine, o güne kadar Kurmay Başkanlığını yapan Kazım (Dirik) Bey yanına geldi: “Artık görevime devam etmemin imkanı yok. İzin verirseniz, Kazım Karabekir Paşa’dan vazife isteyeceğim. Dosyaları kime teslim etmemi emredersiniz?” dedi. Mustafa Kemal ve yanında oturan Rauf Orbay, bu sözleri işitince vurulmuşa döndüler. Paşa, ilk darbeyi, en yakın silah arkadaşı olan Kurmay Başkanı’ndan yemişti. Mustafa Kemal, hüzün dolu gözlerle Kazım Bey’e bakarak şunları söyledi: “Ya öyle mi?.. Peki, dosyaları Hüsrev Bey’e veriniz!..” Kazım Bey, tepeden bakışlar atarak odadan çıktı. Oysa kendisi, ölünceye kadar Mustafa Kemal’e yol arkadaşlığı yapacağına yemin edenlerdendi!.. Mustafa Kemal, artık bir sivildi... ★★★ Başyaver Cevat Abbas, telaşla Mustafa Kemal’in odasına girdi: “Kazım Karabekir Paşa geliyorlar... Arkalarında bir bölük süvari askeri var!..” Mustafa Kemal’in içinden üzüntüyle karışık bir şüphe geçti. Rengi sararmıştı. Rauf (Orbay) Bey ile beklemeye başladılar. Karabekir Paşa askerce bir selam verdi. Ardından kendinden emin bir ses tonuyla: “Komutamda bulunan subay ve erlerin size olan bağlılıklarını bildirmeye geldim. Siz bundan sonra da komutanımsınız...” Mustafa Kemal, Kazım Karabekir’i coşkuyla kucakladı. Onun için çok değerli, kaderin akışını değiştiren bir gelişmeydi bu... ★★★ Samsun’a çıkışından bir yıl sonra, 11 Mayıs 1920’de, (İstiklal Savaşı devam ederken) Mustafa Kemal idama mahkum edildi. İdam kararı 24 Mayıs 1920’de Padişah Vahdettin tarafından onaylandı. Şeyhülislam Dürrizade Abdullah, “Mustafa Kemal ve silah arkadaşları ile Milli Mücadele’ye katılanları kafir ilan eden ve katlinin vacip olduğunu bildiren fetvayı, Sadrazam Damat Ferit ve Padişah Vahdettin’in onayı ile çıkardı. Vahdettin, 13 Mayıs 1920’de, Milli Mücadele kuvvetlerine karşı işgalcilerle birlikte savaşan Kuvayı İnzibatiye isyancısını Mecidiye Nişanı ile ödüllendirdi. ★★★ Tarihi çarpıtanlara şu soruları sormadan geçemeyiz: - Padişah ve teslimiyetçi İstanbul Hükümeti, Mustafa Kemal Paşa’yı, Milli Mücadele’yi başlatması için Anadolu’ya göndermiş olsaydı, geri çağırır mıydı? - Görevinden alır mıydı? - İdama mahkum ettirir miydi? - Şeyhülislam’a “Mustafa Kemal, silah arkadaşları ve Milli Mücadele’ye katılanları kafir ilan edip, katli vaciptir” diye fetva verdirir miydi?.. (Kaynak: Tarihin Kıskandığı Lider-Naim Babüroğlu)",https://www.sozcu.com.tr/mustafa-kemal-pasa-ve-milli-mucadele-ye-katilanlar-icin-katli-vaciptir-fetvasi-p8682
Uğur Dündar,"Burası Türkiye, dün öyle bugün böyle!..",14 Aralık 2023,"“Hakem hatalarını konuşmaktan sıkıldık. Ancak düzelmiyor ve düzelmesi yönündeki inancımız artık azalıyor. Sahadaki futbolu, takımımızın mücadelesini konuşmak istiyoruz ama hakemler bunların önüne geçmeyi başarıyor. Biz bugüne kadar hakemlerden en çok canı yanan takımların başında geliyoruz. Ancak hatalar da üst üste gelmeye devam ediyor. Hedef belirliyoruz, bu doğrultuda bütçe oluşturuyoruz, kulüpteki herkes bunun için gece gündüz çalışıyor, sonunda hakemlerin verdiği kararlar bunların hepsinin üzerini örtüyor. Bir camianın, şehrin emeğiyle oynamak bu kadar mı kolay? Bizim artık sabrımız tükendi!..” ★★★ “Son haftalarda alışkanlık haline geldiğine inandığımız hakem hataları yine devam etti. Rakibimizin ilk golünde, iki futbolcumuza 10 saniye içerisinde yapılan faullerden sonra VAR sisteminden uyarı gelmiyor ve hakemler de pozisyonu es geçiyorlar. İkinci yarıda oyuncumuz Kenan Özer’e yapılan, bize göre bariz bir penaltı pozisyonu var ve hem maçın orta hakemi, hem de VAR hakemi, yine görmezden geldiler. Geçtiğimiz haftalarda oynadığımız BB Erzurumspor maçında da dramatik bir şekilde hakem hatalarıyla galibiyeti kaçırmıştık. Skora direkt olarak etki eden iki hakem hatasıyla zor bir deplasmandan puansız ayrıldık.” ★★★ “Maçın geneline baktığımız zaman iyi mücadele ettiğimizi düşünüyorum. Ancak öyle kırılma anlarında çalınan, çalınmayan düdükler var ki ne yazık ki hakemler yine canımızı yaktı. Öyle bir maç düşünün ki, karşılaşma boyunca rakibimiz hakeme tek itirazda bulunmuyor. Evet, Mete Kalkavan iyi bir maç yönetti ama bu Beşiktaş için geçerli. Tüm kararları rakibimiz lehine verdi, biz ise maç boyunca adeta yıpratıldık. (...) Gerçekten bunları anlamamız, anlayışla karşılamamız artık mümkün değil. Karşılaşma 0-0 ilerlerken, Dicko ile bire bir yakaladığımız pozisyonda yine rakip oyuncu tarafından yapılan bize göre net bir faul var. Bu pozisyonda son adam kuralını göre belki bir kırmızı kart bile verilebilirdi. Hocamızda maç sonunda bunu dile getirdi ve kendisi de bu görüşünde bize göre haklıydı. İkinci yarıda Morais’in bileğine yapılan ağır harekete bırakın kart vermeyi faul bile vermiyorlar. Yine skor 2-1 devam ederken, oyuncumuz Morais’e yapılan tam ceza sahası çizgisi yakınında bir faul var ama hakem yine devam kararı verdi. O pozisyon bile belki de maçın değiştiği nokta olabilirdi. Bu tarz maçlarda böylesine düdüklerin, takımların ismine göre verilmemesi gerekiyor. Adalet, adalet, adalet... Başka da bir şey istemiyoruz...” ★★★ “Sezonun özellikle ikinci yarısında oynadığımız tüm karşılaşmalarda bariz hatalarla karşı karşıya bırakıldık. Kazandığımız maçlardan sonra bile hakem hatalarıyla konuşmak zorunda bırakıldık. Çağrımız ayrıcalık değil eşitlik istiyoruz yönünde oldu. Ancak bu konuda sesimize kulak verilmediğine inanıyorum. Bu sadece Gaziantep’in meselesi değil özellikle tüm Anadolu takımlarımızın ortak sorunu haline geldi. Baktığımız zaman, büyük takımların yaptığı her açıklamanın ardından oluşan kamuoyu, hakemler üzerinde de baskı yaratabiliyor. Ancak Anadolu takımları bunları dile getirdiğinde yok sayılıyor. Anadolu takımları özellikle pandemi dönemiyle birlikte sıkıntılarla boğuşurken en azından bu konularda sesimize kulak verilsin. Skoru sahada mücadele eden futbolcular belirlemeye devam etsin... Her hafta hakem konuşmak da gerçekten üzüntü verici bir durum...” ★★★ ...Her hafta hakem hatalarını konuşmaktan sıkıldık. ...Bunları anlamamız, anlayışla karşılamamız artık mümkün değil... ...Bir camianın, şehrin emeğiyle oynamak bu kadar mı kolay! ...Gerçekten üzüntü verici bir durum. ...Hakem Mete Kalkavan maçı Beşiktaş için iyi yönetti! ...Bariz penaltımızı hem orta hakem, hem de VAR görmezden geldiler... ...Adalet, adalet, adalet... Başka bir şey istemiyoruz. ...Skoru (hakemler değil) sahada mücadele eden futbolcular belirmeye devem etsin. ...Artık bizim sabrımız tükendi!.. ★★★ Daha bunlar gibi birçok “sert” hakem tepkisi... Peki hakem adaletsizliğine “Artık sabrımız tükendi” diyerek kafa kaldıran kişi kim olabilir sizce? Gaziantep Futbol Kulübü Başkanı Sayın Mehmet Büyükekşi!.. O tarihlerde bu “sert” dili kullanan, hakemlere isyan eden, “canı yanık” Büyükekşi, bugün Futbol Federasyonu’nun en tepesindeki, bu sorunları çözmekle görevli kişi olarak; hakemleri eleştiren, adaletsizlikten yakınan kulüp başkanlarını, tüm futbol paydaşlarının ağız birliğiyle telin ettikleri hakem Halil Umut Meler’e yönelik saldırının azmettiricisi olarak gösterebiliyor!.. Yani dün öyle, bugün böyle!.. Burası Türkiye!.. Burada olur böyle vakalar!..",https://www.sozcu.com.tr/burasi-turkiye-dun-oyle-bugun-boyle-p8453
Uğur Dündar,“Anketten açık ara birinci çıkmazsam çekilirim” diyen belediye başkan adayı!..,07 Aralık 2023,"“Sevgili kardeşim, Dün gece rüyamda seni gördüm. İzmir’in güzelim Sahil Evleri semtinde deniz kıyısına oturmuş, meltemin hafifçe dalgalandırdığı sularda balık tutuyorduk. Tepemizden martılar geçiyor, çığlıkları uzaklardaki bir yaz bahçesinde çalan nihavent şarkılara karışıyordu. Kırmızının tüm tonlarını denize dökerek alçalan güneş, ufuk çizgisinde suları adeta yudumlarcasına ağır ağır batıyordu. O kadar çok balık vardı ki attığımız oltaların hiçbiri boş gelmiyordu. Bereketli deniz, cömertçe çipura, sargoz ve gopez ikram ediyordu. Bir süre sonra ‘Bu kadarı bize yeter, gerisi kısmeti olanlara kalsın’ diyerek kalktık. Vedalaşıyorduk ki yoldan geçen bir arabanın gürültüsüyle uyandım!.. ★★★ Rüya yorumcuları ‘Balık görmek iyidir, işlerin yolunda gideceğine alamettir’ derler. İnşallah öyle olur. Bardaktaki su kadar berrak ve temiz olan sen bir an önce özgürlüğüne kavuşursun... Zira Atatürk’ün eşsiz emaneti Cumhuriyet’e, cennet vatanımıza sevdalı yurtsever bir gazeteci olarak halkın gerçekleri öğrenme hakkına evrensel meslek ilkeleri doğrultusunda hizmet etmekten başka hiçbir amacının bulunmadığını, artık havada uçan kuşlar bile biliyor... ★★★ Rüyamın gerçeğe dönüşmesini ve o deniz kıyısında yan yana oturup, oltalarımızı bereketli sulara atacağımız günlerin bir an önce gelmesini diliyorum. Bir akşam vakti, güneş harikulade renkler saçarak batarken ve yaz bahçelerinde nihavent şarkılar çalarken...” Sevgili okurlarım, Muhabir kardeşim Gökmen Ulu için yazdığım ve bazı satırlarını alıntıladığım bu mektubu, sahibi Burak Akbay başta olmak üzere, FETÖ’ye karşı savaşan dürüst ve cesur gazetecilerin buluşma yeri olan SÖZCÜ’deki köşemde yayımlamıştım. Gerçek böyle iken o tarihte Gökmen, SÖZCÜ aleyhine FETÖ’cü suçlamasıyla açılan dava kapsamında tutuklu bulunuyordu!.. ★★★ Kısa süre sonra rüyam gerçek olmuş, değerli kardeşim Gökmen, özgürlüğüne kavuşmuştu. Biz de Gökmen’le, deniz kıyısına gidip, oltalarımızı bereketli sulara savurmuştuk... ★★★ Gökmen, geçenlerde hayatının en önemli ve zor tercihlerinden birini yaptı. Halkın gerçekleri öğrenme hakkına hizmet ederken, bir adım daha atıp, halka hizmete karar verdi. Bu amaçla doğup büyüdüğü yer olan İzmir-Dikili’de, CHP’den belediye başkanlığına aday adaylığını açıkladı. ★★★ Tertemiz ve dupduru bir geçmişe sahip bulunmasının yanı sıra, okuyan, araştıran, proje üreten, insanları ötekileştirip ayrıştırmayan, çalışkan ve yaratıcı bir kişilik olan Gökmen kardeşim, bu kararı verirken, tüm aday adaylarının örnek almaları gereken demokratik bir davranışta da bulundu. “Hiç kimseden ayrıcalık talep etmiyorum. Dikili’deki aday adayları için bir anket yapılsın. Eğer bu anketten açık ara birinci çıkmazsam, adaylıktan hemen çekileceğim” dedi. Böylece onun dürüstlüğüne ve başarılı olacağına yürekten inanan bizlerin kendisine güvenmekte ne kadar haklı olduğumuzu bir kez daha gösterdiği gibi, geleceğin “efsane belediye başkanı” olma yolunda da ilk onurlu adımı attı. Keşke her aday adayı böyle meydan okuyabilse!.. Yolun ve bahtın açık olsun değerli kardeşim...",https://www.sozcu.com.tr/anketten-acik-ara-birinci-cikmazsam-cekilirim-diyen-belediye-baskan-adayi-p5978
Uğur Dündar,Siz de özlediniz mi?..,20 Ocak 2024,"Yine seçimler yaklaşıyor. Demek ki bel altı vurmaların, kumpasların, kurgu videoların servis edileceği, yalan ve iftira ile rakiplere saldırıların doğal sayılacağı, itibar celladı tetikçilerin çokça para kazanacağı kritik günler geliyor. Dün, geçmiş seçimlerde yaşadığımız benzer girişimleri düşünürken sanırım “saf ve tertemiz” olduğu için çocukluğumuzun Türkiyesi’ni çok özlediğimi fark ettim. ★★★ Evet, çocukluğumuzu, kimsenin ırkını, dilini, dinini, mezhebini ve siyasi görüşünü önemsemediğimiz, hatta aklımıza dahi getirmediğimiz hesapsız, saf günlerimizi fena halde özledik... Gazozuna maç yaptığımız, kaybedenle gazozumuzu paylaştığımız karşılıksız dostlukları, iyi niyetimizi... Eski, neşeli Türk filmlerimizi... Mesela, “İşte Hayat” filminin setinde tanıyıp çok sevdiğim Adile Naşit’i... Onun göbeğini hoplata hoplata gülmesini, gülerken bir yandan gözyaşlarına boğulmasını... TRT ekranından “Hadi kuzucuklarım” diyerek çocuklarımızı uykuya göndermesini... Ve Hulusi Kentmen’i... Pos bıyıklarını burarak kulaklarımızı çekmesini, her koşulda bize doğruyu göstermesini... Çocukları için, ailesi için herkese diklenen, boyun eğmeyen, “Bak beyim sana bir çift lafım var” diye kafa tutan gariban baba Münir Özkul’u... Kötülüğün dahi üzerinde öylesine sakil durduğu Ali Şen’i, Nubar Terziyan’ı... “Efferim oğlum, sağa da pravo” cümlesini dilimize yerleştiren Vahi Öz’ün “Bediaaaaaa” diye bağırmasını... Kötülerin kötüsü Erol Taş’ın bile iyilik karşısında hep pes etmesini... Suzan Avcı’nın fettanlığını, Aliye Rona’nın entrikalarını, ‘Hükümet gibi kadın’ dedikleri otoriter Neriman Köksal’ı... Sevdiği kendisini görsün diye bir anda değişen, güzelleşen Türkan Şoray’ı, Filiz Akın’ı... Değişse de bir türlü çıtkırıldım olamayan “Fato” Fatma Girik’i... Kadınının peşinden ölesiye koşan Ediz Hun’u, Kartal Tibet’i... Yüreği de bileği de kuvvetli Malkoçoğlu Cüneyt Arkın’ı, zengin, yakışıklı ve her zaman beyefendi Ekrem Bora’yı. İzzet Günay’ı... İnce bıyıklı, parlak gözlü, efsane Ayhan Işık’ı, can dostu Sadri Alışık’ı, küçük hanımefendi Belgin Doruk’u... Genç kızların sevgilisi Tarık Akan’ı... Ona en çok çektiren Gülşen Bubikoğlu’nu... “Eşşoğlueşşek”i dünyada daha iyi kimsenin söylemeyeceği, belki de en bizden olan Kemal Sunal’ı... Sadık dostlar, emektarlar Cevat Kurtuluş’u, Erdal Tosun’u, Sami Hazinses’i... Daha “Yeşşeee” der demez seyircilerin gülmeye başladığı Öztürk Serengil’i... Yaramaz, büyümüş de küçülmüş Ömercik’i, Ayşecik’i, Sezercik’i... Şaşkınlıklarıyla, bizi her zaman güldüren, köyden gelip de kente bir türlü uyum sağlayamayan Zeki Alasya, Metin Akpınar, Halit Akçatepe’yi... Ekrana her çıktıklarında kahkaha tufanı kopartan, güldürürken düşündüren sevgili Müjdat Gezen’i, Levent Kırca’yı... En komik, en züğürt ağa Şener Şen’i... Ve adını sayamadığım, daha bir sürü oyuncuları, filmleri... Çocukluğumuzun sonu iyi biten filmlerini fena halde özledik... Gözyaşlarına kahkahaların eşlik ettiği evleri... İyinin hep kazandığı, paranın değil mertliğin, sevdanın prim yaptığı... Haksızlığın er ya da geç ortaya çıktığı... Kötünün kötü, iyinin de iyi olduğunu başından beri bildiğimiz hikayeleri çok özledik...",https://www.sozcu.com.tr/siz-de-ozlediniz-mi-p16659
Uğur Dündar,Güçlü devlet olmanın gereği budur!..,19 Ocak 2024,"Yıl, 2003... Kuzey Irak’ın Süleymaniye kentinde görevli 11 Türk askeri, Amerikan güçlerince gözaltına alındı. Askerlerimizin başına çuval geçirildi!.. ★★★ Yıl, 2010... “Çuvalcı” askerlerin komutanı General Raymond (Ray) Odierno, Ankara’ya geldi. Kırmızı halılarla karşılanan “Çuvalcı General”, tören kıtasını selamlarken Türkçe “Mirba eyskır! (merhaba asker) Nasilsiniz?” diye sordu. Askerlerimiz de hep bir ağızdan ‘’Sağol!..’’ karşılığını verdi. Başkentte temaslarda bulunan Odierno, “Türkiye, Amerika Birleşik Devletleri’nin güçlü müttefikidir” dedi. ‘’Güçlü müttefik’’ olarak anılmak, hepimizin hoşuna gitti. ‘’Güçlü’’ olduğumuzu biliyorduk ama bunu bir kez de askerlerimizin başına çuval geçiren General Odierno’dan duymak, gururumuzu okşamıştı!.. ★★★ Oysa çuval olayının ardından yapılması gereken misliyle karşılık vermekti, olmadı. Onun yerine hep şunlar söylendi: “Bölgesel lider...’’ “Küresel aktör...’’ “Oyun kurucu devlet...’’ “Ortadoğu’yu yeniden inşa edecek büyük güç...’’ ★★★ 6 Ekim 2023 Suriye’de PKK/PYD/YPG den oluşan güçlerle garnizon devlet kurma aşamasına gelen ABD, hiçbir uyarıda bulunmaya gerek görmeksizin NATO üyesi ve General Odierno’nun “güçlü müttefikimiz” dediği Türkiye’nin SİHA’sını (Silahlı İnsansız Hava Aracı) düşürdü. Yine misilleme yapılmadı!.. ★★★ 22 Aralık 2023-12 Ocak 2024 İsrail’in Gazze’de soykırıma dönüşen katliamlar yaptığı sürece denk gelen bu tarihler arasında ABD’nin desteklediği, eğitip donattığı PKK’lı teröristler, 22 Mehmetçiğimizi şehit etti. Emekli general, akademisyen  Dr. Naim Babüroğlu’nun dediği gibi; Misillemenin, yani karşılık vermenin, uluslararası ilişkilerde yeri vardır ve meşrudur. Büyük bir kara harekatıyla hem PKK coğrafyadan temizlenmeli, hem de ABD’ye misilleme yapılmalı ki, bir daha böylesine düşmanca tavır takınmasın. Güçlü devlet olmanın gereği budur...",https://www.sozcu.com.tr/guclu-devlet-olmanin-geregi-budur-p16397
Uğur Dündar,F-16 uçaklarının alımı ve rüşvet iddiası!..,27 Ocak 2024,"“Sayın Büyükelçi, Türkiye’nin ABD’den askeri yardım çerçevesinde almayı öngördüğü uçaklarla ile ilgili olarak bana bir rüşvet iddiası intikal etti. Hükümetiniz tarafından gerekli önlemlerin alınması suretiyle bu iddiaların önü kesilemezse, konunun komisyonda tartışılması kaçınılmaz olur.” Dönemin Washington Büyükelçisi Şükrü Elekdağ’a Amerikan Senatosu Dış İlişkiler Komisyonu Başkanı Senatör Percy’nin telefonda söylediği bu sözler üzerine Büyükelçi’nin başından aşağı adeta kaynar sular boşalıyor. Çünkü bu türden iddiaların ortaya atılması, Kongre’de, özellikle Yunanistan’ın sözcülüğünü yapan milletvekili ve senatörlerin ellerine Türk Hava Kuvvetleri’nin modernizasyon programını torpillemek için bekledikleri fırsatı vermek anlamına geliyor. ★★★ 12 Eylül 1980 müdahalesinin üzerinden bir yıl geçmiş, Kongre ve basında Türkiye’ye karşı eleştiriler yoğunlaşmıştı. Elekdağ da Türkiye Büyükelçisi olarak uçak modernizasyon programımızı gerçekleştirmek amacıyla, ABD Savunma ve Dışişleri Bakanlıkları nezdinde girişimlerde bulunuyordu. ★★★ O dönemde Türk Hava Kuvvetleri acınacak durumdaydı. Envanterindeki uçakların çoğunluğunu oluşturan F-104G’lere, hayli sık düşmeleri nedeniyle, “uçan tabut” adı takılmıştı. Bunlar dışındaki F-4 ve F-5’ler de yaşlı ve demode olmuş uçaklardı. Bu duruma çare bulmak amacıyla Ankara’da ve Washington’da sürdürülen yoğun uğraş ve girişimler sonucunda Reagan yönetimi, Hava Kuvvetlerimizin modernizasyonunu ilke olarak kabul etme noktasına getirilmişti. Bu kazanımın tehlikeye düşmemesi son derece önemliydi. ★★★ Şükrü Bey, Senatör Percy’nin telefonda dile getirdiği iddiaya ilişkin ayrıntıları bildirmek üzere yardımcısı Hans Binnedjik’i Büyükelçiliğe gönderme önerisini gayet olumlu karşılıyor. Çok geçmeden, Büyükelçilik Birinci Müsteşarı Yalım Eralp’ın odasına getirdiği Binnedjik şunları söylüyor: “F-16 uçaklarını imal eden General Dynamics firmasının bir yetkilisiyle New York’ta görüşen bir Türk işadamı, F-16’ların spesifikasyonlarının tatminkâr bulunmasına rağmen, uçak seçimini yapacak olan teknik komisyonun F-18’leri seçme eğiliminde olduğunu, fakat 9 milyon dolar verilirse, nihai kararın F-16’lar lehine çıkacağını söylemiş!.. Bu hususlar, Senatör Percy’ye, General Dynamics’in Yönetim Kurulu Başkanı Mr. Lewis tarafından ifade edildi.” ★★★ Büyükelçi Elekdağ, Binnedjik’e bilgileri Ankara’ya, en üst makama ileteceğini, ancak firmanın kendisine bunları tüm ayrıntılarını içeren ve Türk işadamının isminin de yer alacağı bir yazıyla bildirmesi gerektiğini söylüyor. Ancak firma bilgilerin yazılı olarak Büyükelçiliğe iletilmesi konusuna kesinlikle yanaşmıyor, bu tutumu da kuşku uyandırıyor. Ertesi gün Mr. Lewis, St. Louis’den, Elekdağ ile görüşmek üzere Washington’a geliyor. Görüşmede Müsteşar Yalım Eralp da not tutmak için bulunuyor. Şükrü Bey, Amerikalı muhatabına, rüşvet iddiasıyla Türk makamlarının çok ağır bir töhmet altında bırakıldığını, bu bakımdan “Türk iş adamı” diye tarif ettikleri kişinin kim olduğunu bilmeye hakları bulunduğunu vurguluyor. Bu kişiyle nerede ve nasıl görüşüldüğünün de ayrıntılarıyla yazılı olarak bildirilmesinde ısrarlı davranıyor. Ancak bu çabaları Mr. Lewis’in tutumunu değiştirmeye yetmiyor. ★★★ O gün telefonla görüştüğü Cumhurbaşkanlığı Genel Sekreteri Orgeneral Necdet Uruğ’a konuyu üstü kapalı şekilde anlatıyor ve Cumhurbaşkanı Kenan Evren’e hitaben Eralp’ın tuttuğu zapta dayanarak bizzat kaleme aldığı raporu, Orgeneral Uruğ’a teslim edilmek üzere kuryeyle gönderiyor. Raporun etkisi hemen görülüyor. Hava Kuvvetleri bünyesindeki uçak seçim komisyonu feshedilerek görev, Genelkurmay 2. Başkanı Orgeneral Necip Torumtay başkanlığında bir karma komisyona veriliyor. Bir süre sonra da F-16’ların seçildiği resmen açıklanıyor. ★★★ Elekdağ’a göre de F-16’lar doğru tercih oluyor. Zira McDonnel Douglas firmasının imal ettiği F-18’ler, uçak gemileri için dizayn edildiğinden iniş takımları ve fiziki dayanıklılığı çok yüksek, çift motorlu, çift maksatlı, çift pilotlu, F-16’lara nazaran daha uzun menzilli ve daha çok silah taşıyabilen uçaklar. Ancak F-16’lara nazaran üç dezavantajları var: Bir kere daha pahalılar. Ayrıca bakım ve işletme masrafları yüksek. Son olarak da geniş kanatları nedeniyle bizim beton sığınaklara sığmaları mümkün değil. Kanatları katlanınca sığsalar dahi bu sefer de silah ve cephanelerinin yüklenmesinin sığınak dışında yapılması gerekiyor. Bu da savaşta çok riskli bir durum yaratıyor. ★★★ F-16’lara gelince; bunlar yüksek performanslı, fakat daha hafif ve daha ekonomik uçaklar. Her hava şartında görev cihazları yok ve “hava-hava” kabiliyetleri kısıtlı. Ancak F-16’lara bu kabiliyetleri kazandırma imkanı mevcut. Nitekim sonradan kazandırılıyor da... Ankara’da F-16 uçak fabrikasının kurulması için ABD hükümeti, General Dynamics’e 10 yıl süreyle Türkiye’ye her yıl tahsis edilecek askeri yardımdan 250 milyon dolarlık bölümün ödeneceği garantisini veriyor. Kongre’ye, gelecek yılları kapsayan yardım taahhüdü anlamına gelen “dependable undertaking” sistemini kabul ettirmek hiç de kolay olmuyor. Bu fabrika bugün bazı özel teçhizat ilavesiyle 21. asrın uçağı F-22 projesinde yer alma potansiyeline sahip bulunuyor. Türkiye’nin halen 240 adet yüksek performanslı F-16C/D uçağı ile bölgesinde son derece güçlü bir hava kuvvetine sahip olmasının öyküsü böyle...” (Not: Bu bilgileri tüm öngörüleri doğru çıkan emekli Büyükelçi Şükrü Elekdağ’ın 2001 yılındaki bir makalesinden derledim.)",https://www.sozcu.com.tr/f-16-ucaklarinin-alimi-ve-rusvet-iddiasi-p18361
Uğur Dündar,Müthiş Türkler dünyayı sarsan ekonomik krize rağmen o muhteşem kalkınmayı nasıl başardı?..,06 Ocak 2024,"Anadolu, yıllar süren savaş sonunda yıkıntıya dönmüştü. Son atımlık cephanesini de İstiklal Savaşı’nda harcamıştı. Askeri zafer kazanılmış, sıra enkaza dönen ülkeyi kalkındırma savaşına gelmişti. O süreçte 1929 Dünya Ekonomik Buhranı patlak verince, işler daha da zorlaşmıştı. Gazi Mustafa Kemal Atatürk, halkın sıkıntılarını yerinde görüp dinlemek için sık sık yurt gezisine çıkıyordu. ★★★ 6 Mart 1930, Antalya... Gün boyu halka dertleşen Atatürk kaldığı odada koltuğa yığılıyor. Çok yorgundur. Elleri titreyerek sigarasını yakar ve yanındaki Genel Sekreter Hasan Rıza Soyak’a, şu sözlerle içini döker. “Bunalıyorum çocuk, büyük bir acı içinde bunalıyorum. Gittiğimiz her yerde devamlı dert, şikayet dinliyoruz. Her taraf derin bir yokluk, maddi manevi perişanlık içinde. Ferahlatıcı pek az şeye rastlıyoruz, memleketin gerçek durumu bu işte. Bunda bizim bir günahımız yoktur. ★★★ Uzun yıllar, hatta asırlarca dünyanın gidişinden aymaz, bir takım bilinçsiz yöneticilerin elinde kalan bu cennet memleket; düşe düşe şu acınacak duruma düşmüş. Memurlarımız henüz istenilen düzeyde ve kalitede değil. Çoğu görgüsüz, yetersiz ve şaşkın. Büyük yeteneklere sahip zavallı halkımız ise kendisine kutsal inanç şeklinde telkin edilen bir sürü temelsiz görüşlerin etkisi altında uyumuş, kalmış... ★★★ Bu arada beni en çok üzen şey nedir bilir misin? Halkımızın aklında kökleşmiş olan, her şeyi başta bulunandan beklemek alışkanlığıdır. Bütün iyilikleri bir kişiden, yani şimdi benden istiyor, benden bekliyor. Ama sonuçta ben de bir insanım birader, sihirli bir gücüm yok ki... ★★★ Yeri geldikçe her yerde tekrar ediyorum. Bütün bu dertlerin, bütün bu ihtiyaçların giderilmesi, her şeyden önce bilgili, geniş düşünceli, azimli, gönlü tok ve uzmanlık sahibi (liyakatli) adam meselesidir. Sonra da zaman ve imkan meselesidir. ★★★ Bu itibarla önce kafaları ve vicdanları yıpranmış, geri, uyuşturucu düşüncelerden temizleyeceksin. İşlerin uzmanı, idealist ve enerjik insanlardan kurulu, düzenli, her parçası yerli yerinde, modern bir devlet makinesi kuracaksın. Sonra bu makine, halkın başında ve halkla beraber durmadan çalışacak, maddi, manevi her türlü doğal yetenek ve kaynaklarımızı harekete geçirecek, işletecek, böylece memleket ileriye, refaha doğru yol alacak. İleri milletler düzeyine erişmek işini bir yılda, beş yılda hatta bir nesille tamamlamak da imkansızdır. Biz şimdi o yol üzerindeyiz. Kafileyi hedefe doğru yürütmek için insan gücünün üstünde gayret sarf ediyoruz. Başka ne yapabiliriz ki?..” ★★★ Atatürk’ün gözleri doldu, ağlamaklıydı. Göz yaşlarını görmemesi için Hasan Rıza’ya “Kalk, bana bir kahve getirmelerini söyle...” dedi. Hasan Rıza durumu anlamıştı. Kahve söylemek bahanesiyle dışarı çıktı, bir süre de odaya dönmedi... ★★★ Tarih, akışını değiştiren Atatürk’e karşı nankör değildi. Nitekim Türkiye, dünyayı sarsan Büyük Ekonomik Krize rağmen sanayileşme yolunda ilk ciddi birikimini 1930-39 yılları arasında yaptı. Bu dönemde sanayi yıllık 10.3’lük eşi görülmedik bir büyüme hızını yakalamayı başardı. Gücünü milletinden alan Atatürk’ün kalkınma rüyası, bir asrı beklemeden gerçekleşmişti...",https://www.sozcu.com.tr/muthis-turkler-dunyayi-sarsan-ekonomik-krize-ragmen-o-muhtesem-kalkinmayi-nasil-basardi-p13389
Uğur Dündar,Şehit evine acı haberi vermeye gitmek!..,14 Ocak 2024,"Siz evladı şehit olmuş bir aileye acı haberi vermeye gittiniz mi hiç? Hayır mı? O halde bir sosyal medya kullanıcısı komutanın ağzından, kendi duygularımı da katarak ben anlatayım... Sabah daha mesaiye başlamadan yazılı bir emir düşer önünüze: Şu ilçenin bu köyünden Ahmet oğlu Mehmet şehit düşmüştür. “Allah’ım” dersin, “Dağa çıksam, üç gün aç susuz, uykusuz kalsam da şu haberi vermesem...” Ama artık senin teninden farksız hale gelmiş tören üniformanı giyersin, Birkaç Mehmetçikle birlikte, ambulansı alırsın arkaya, düşersin yola. Vatandaş da öğrenmiştir artık; Önde bir askeri araç, arkada bir ambulans ile geliniyorsa, bir eve ateşin düştüğünü... Yaklaştığın her kasaba veya köyün buz kestiğini hissedersin. İçinden geçip gittiğin her yer rahat bir nefes alır. Sonunda varırsın gitmen gereken köye... ★★★ Askerde evladı olan her haneden inceden bir sızının yükseldiğini, “Aman bizim eve doğru gelmesin” diye dua edildiğini, kalp atışlarının nefes kesecek kadar çoğaldığını duyar gibi olursun... Herkes donup kalmış gibi izler seni. Hangi eve gidilecek diye ıstırap dolu bir merak sarar köylüyü... Şehidin evine doğru yaklaşmaya başladığında, bahçedeki ihtiyarın büyülenmiş gibi sana baktığını, bacaklarının titrediğini, elindeki bastondan güç alarak zar zor ayakta durmaya çalıştığını görürsün. Ayakların geri geri gider. Pencerelerde bir hareket başlar ve kapının önüne telaşla bir anne çıkar, bir sana, bir arkandaki başları öne eğik Mehmetçiklere, bir de ambulansa bakar.  Sonra atar kendini yere... Oğlu daha toprak altına girmeden, o ana düşer toprağa... Kendini öyle bir vurur ki yere, zelzele oluyor sanırsın. Konu komşu yığılır, bin feryat bin figana karışır. Dersin ki kıyamet budur. Kimi ana önce sana doğru koşar, ellerine sarılır, son bir umutla yüzüne bakar, “Yaralı değil mi komutan?” der; Başını öne eğer, yutkunursun. Bir süre hiçbir şey diyemezsin. Dizlerinin bağı çözülür, “Allah’ım bana da şehit anasına da güç ver” diye yalvarırsın. Sonra elini öper, çökersin anayla birlikte yere. O ağlar sen ağlarsın, yer, gök, her yer, herkes ağlar... Hemşire elinin titremesinden, gözünün yaşını silmekten, sakinleştirici iğneyi yapmakta zorlanır. Baba...Fidan gibi evladını vatana feda eden o yüreği vatan sevgisiyle dopdolu yiğit baba... Sicim gibi gözyaşları dökülürken gözünden, acıya gark olmuş bir gururla, “Vatan sağ olsun, vatan sağ olsun, şehit babasıyım ben” dediğini duyarsın. Kimi içine akıtır gözyaşlarını, kimi öylece kalır, günlerce konuşamaz, kimi dua eder, kimi hain teröristlere beddua... Kimi kendi saçlarını, kimi saçlarımızı yolar, ne şapka kalır başınızda, ne rütbe omuzlarınızda, söker atar... ★★★ Asıl büyük kıyamet bir iki gün sonra, gerçekle yüzleşildiğinde kopar. Bu kez cenazeyle birlikte varırsın şehit evinin bayraklarla donatıldığı köye.  Köylü alır şehidini omuzlarına, yer yerinden oynar, ne protokol kalır ne düzen. Kimi “Evladımı en son haliyle hatırlamak istiyorum” der, görmek istemez naaşını... Kimi de ille de “Göreceğim” der. Gösteremezsin ki; Ya yüzünü ya da bacağını almıştır hainlerin bombaları...  Yanımızdaki bir üsteğmen ya da yüzbaşı, elindeki sadece isim hanesi değiştirilmiş standart şehit metnini okur. “Şehidimizin kanı yerde kalmayacak,” diyerek, bitirir hayatının en zor konuşmasını. Geride vatan uğruna feda edilmiş bir hayat, bir şehit mezarı, yüreklerine korlar düşmüş, ana, baba, kardeşler ve bayraklar kalır...",https://www.sozcu.com.tr/sehit-evine-aci-haberi-vermeye-gitmek-p15192
Uğur Dündar,İyi uykular sayın seyirciler!..,03 Ocak 2024,"Geçenlerde Kadıköy’deki Caddebostan Kültür Merkezi”nde (CKM) son kitabım “Sevdamız Fenerbahçe” romanının imza günü vardı. Kırmızı Kedi Yayınevi’nce basılan romana büyük ilgi gösteren okurlara 6 saat boyunca imza verirken, bir okurum 2012 yılında (SÖZCÜ’ye geçmeden kısa bir süre önce) yayımlanan “İyi Uykular Sayın Seyirciler” kitabımı da imzalamamı rica etti. Kırmam ne mümkün?.. Bir şeyler yazmadan önce, baskı sayısına baktım; 39 baskı yapmış... İthaf sözcüklerini bitirdikten sonra, kitabın son sayfasını çevirdim. Hızlıca okuduğumda, neden bu kadar çok baskı yaptığını anladım. Yeni yılın ilk yazısında o satırları sizinle de paylaşmak istedim: ★★★ “Gelişmekte olan ülkelerde, dalkavukların yarattığı alışkanlık nedeniyle siyasi iktidarlar, medyadan hep övgü bekler. Giderek dostane eleştirilere bile tahammülsüzlük başlar. İyi niyetle eleştiri yapanlar, objektif habercilik peşinde koşanlar, yandaşlarca sanki düşmanmış gibi gösterilir. Tarafsız basın susturulmaya çalışılır, patronlar baskı altına alınır, yaftalar hazırlanır, tetikçiler devreye sokulur. Düzene uymayanlar birer birer tasfiye edilir, akıl almaz iftiralar atılır, hatta sudan sebeplerle cezaevine tıkılır!.. ★★★ Geçmişte böyle dönemler yaşadık. Ama Adalet ve Kalkınma Partisi (AKP) iktidarında geçmişi aratan uygulamalara tanık oluyoruz. İleri demokrasi iddiasıyla işbaşına gelen bu iktidar döneminde birçok gazeteci demir parmaklıklar ardına gönderildi. Uzun tutukluluk süreleri cezaya, Silivri Cezaevi toplama kampına dönüştürüldü. Basın özgürlüğü sıralamasında bir zamanlar “muz cumhuriyeti” veya “kabile devleti” diyerek küçümsediğimiz ülkelerin bile gerisine düştük. ★★★ Oysa bağımsız, objektif ve dürüst basın demokrasilerde siyasi iktidarlar için hava gibi, su gibi gereklidir. Hükümetlere dalkavuklar değil, çekinmeden doğruyu söyleyenler yarar sağlar. Bizim gibi gelişmekte olan ülkelerde ise siyasi liderleri bekleyen en büyük tehlike, çevresini doğru söyleyenler yerine, her dediğini alkışlayan yağcıların kuşatmasıdır. Bunlar sadece kendi çıkarlarını ve konumlarını düşündükleri için, liderin gerçeği görmesini istemezler. Günün birinde devran değiştiğinde de, önünde yerlere kadar eğildikleri lideri satıp, “yaşasın yeni liderimiz” demeye başlarlar. Bunların dönüş hızına fırdöndüler bile yetişemez. Gerçek demokrasilerde lideri, onun hoşlanacağı sözleri hep tekrarlamak yerine, bilgi ve özgüvenden kaynaklanan medeni cesaretle doğruyu söyleyenler başarılı kılarlar... ★★★ Fransa’nın efsanevi Cumhurbaşkanı Charles de Gaulle, kültür bakanına soruyor: “Üstat son zamanlarda karikatüristler beni çizmez oldular. Yoksa halk artık beni sevmiyor mu?” General Charles de Gaulle, karikatürlerinin çizilmesini istiyor. Bunu halkının ilgi ve sevgisine bağlıyor. Bizim ileri (!) demokrasimizde ise karikatüristler mahkemeye veriliyor. Fazla söze gerek var mı? Sözün bittiği yer burası değil mi?..” ★★★ Aradan uzun, upuzun 12 yıl geçti. Biz hâlâ sözün bittiği yerdeyiz! O halde tekrarlayalım; iyi uykular sayın seyirciler!..",https://www.sozcu.com.tr/iyi-uykular-sayin-seyirciler-p12709
Uğur Dündar,Emperyalizm Türkiye’den ne talep ediyor?..,21 Ocak 2024,"Mösyö diyor ki: “Sizin yanlışınız, üniter devlet yapısından kaynaklanıyor. Kendisini Kürt sayan insanlara azınlık hakkı verin. Üniter devlet olayından vazgeçin!..” Kim bu mösyö? Dönemin Fransa Dışişleri Bakanı Alain Juppe. Kime, hangi tarihte söylüyor bunları? Cumhurbaşkanı Süleyman Demirel’e, 1995 yılında, Çankaya Köşkü’nde. Peki Demirel bu sözleri nasıl yorumluyor? “Avrupa, Türkiye’nin yapamayacağı şeyleri istiyor. Üniter devlet yapısından vazgeçmemizi öneriyorlar. Sonra mesele federasyona gelecek... Daha sonra da parçalanmaya...” Devam ediyor Cumhurbaşkanı: “PKK’nın bizden istediği ne Kürtçe televizyon, ne okul, ne de dildir. Onun istediği bir tek şey vardır; bayrak...” Cumhurbaşkanı, PKK ile Batı’nın aynı amaçta birleştiğini söylüyor. Bu isteklerin ülkemiz için beka tehdidi olduğunu belirtiyor. ★★★ Merhum Cumhurbaşkanı Demirel’in bu tespiti dile getirmesinden 6 yıl sonra, ABD Irak’a saldırma kararı veriyor. Kararın nedenini 1997-2000 yılları arasında NATO Avrupa Yüksek Müttefik Kuvvetleri Komutanlığı (Brüksel) yapan ABD’li Orgeneral Wesley Clark şöyle anlatıyor: “11 Eylül 2001’de ABD’ye düzenlenen terör saldırısından yaklaşık 10 gün sonra, ABD Savunma Bakanlığı’nı (Pentagon) ziyaret ettim. Savunma Bakanı ve yardımcısı ile görüştükten sonra aşağı kata indim. Komutanlardan biri beni çağırdı... ‘Karar verdik. Irak’la savaşa gireceğiz’ dedi. Tarih 20 Eylül gibiydi... “Irak’la mı savaşa giriyoruz? Saddam ile El-Kaide arasında bir bağlantı mı buldular?’ diye sordum. “Hayır, hayır bu konuda bir gelişme yok. Sadece Irak’la savaşmaya karar verdiler...” dedi. Birkaç hafta sonra tekrar onu görmeye gittim. O sırada Afganistan’ı bombalıyorduk. “Hâlâ Irak’la savaşa girecek miyiz?’ diye sordum. ‘Sorma, ondan da beter’ dedi. Uzanıp çekmecesinden bir belge aldı ve Savunma Bakanı’nın ofisini kastederek, ‘Bunu üst kattan aldım. Irak’tan başlayarak operasyonu Suriye, Lübnan, Libya, Somali, Sudan ve son olarak İran’la bitireceğiz’ dedi. Yedi ülkeyi beş yılda nasıl ortadan kaldıracağımızı anlatan çok gizli notu tekrar çekmecesine koydu!..” ★★★ Bunları sadece Wesley Clark söylemiyor. Tüm öngörüleri doğru çıkan emekli Büyükelçi Şükrü Elekdağ, Türkiye’yi de içine katarak benzer bir yorumda bulunuyor: “Büyük Ortadoğu Projesi (BOP), İsrail’in güvenliği için hayata geçirilmiştir. Irak bu nedenle işgal edildi. Zira proje, bölgedeki haritaları değiştirmeyi ve İsrail topraklarını büyütmeyi amaçlamaktadır. ABD Suriye’de, Fırat’ın doğusundaki coğrafyada PKK/PYD/YPG’den oluşan garnizon devlet kurmaktadır. Türkiye için beka sorunu olan bu devlet gelecekte, Suriye’nin güneydoğusundaki sulak toprakları işgal eden İsrail’e komşu yapılacaktır. Garnizon devlet, coğrafyamızda ABD ve İsrail’in çıkarlarıyla Büyük Kürdistan hayallerine hizmet edecek ve İsrail’i koruyan jandarma gücü olacaktır.  BOP’un nihai hedefi İran’dır. Bugün olmazsa bile yarın mutlaka İran’a saldırılacaktır...” ★★★ Ve bugün... Öngörüler adım adım gerçekleşiyor. Merhum Cumhurbaşkanı Süleyman Demirel 29 yıl önce “PKK’nın -ve tabii ki hamisi emperyalizmin- bizden istediği tek şey vardır; bayrak” derken ne kadar haklıymış değil mi? Mekanı cennet olsun...",https://www.sozcu.com.tr/emperyalizm-turkiye-den-ne-talep-ediyor-p16842
Uğur Dündar,Ateş düştüğü kerpiç evleri yakarken!..,18 Ocak 2024,"Cumhuriyet tarihimizin en vahim iç politika yanlışlarından biri iktidarın, Bölücü Terör Örgütü PKK ile silah bıraktırmadan, üstelik Meclis’ten kaçırarak “Çözüm Süreci”ni başlatması, dış politika da ise ABD’nin peşinden rejimi devirmek için Suriye’ye girmesi ve sonrasında yanlışta ısrar etmesidir. Bakın tüm öngörüleri doğru çıkan emekli Büyükelçi Şükrü Elekdağ, bundan 11 yıl önce bu tespiti nasıl dile getiriyor: “Cumhuriyet döneminde dış politikada en büyük hatalar deyince akla ilk önce 1961’de Jüpiter füzelerini Türkiye’de konuşlandırma kararı ve 1979’da Rogers Planı’nın kabulü gelir. Ancak bunların doğurduğu zarar, AKP’nin Suriye politikasının Türkiye’yi karşı karşıya bıraktığı risk ve tehditlerle karşılaştırıldığında devede kulak kalır!..” ★★★ Geride bıraktığımız 11 yılda yaşadıklarımızı şöyle bir düşünün. Terör eylemlerinde verdiğimiz can kayıplarını... Suriye sınırına PKK başta olmak üzere IŞİD gibi terör örgütlerinin yerleşmeleriyle ortaya çıkan beka tehdidine karşı yapmak zorunda kaldığımız askeri operasyonları... Sayısını unuttuğumuz şehitlerimizi... Vatanlarından kaçarak ülkemize yerleşen milyonlarca Suriyeliyi... Sınırlarımızın kevgire dönüp, sığınmacı istilasına açık hale gelmesini... Bunların neden olduğu vahim sosyal, ekonomik ve demografik sorunları... Ekonominin belini doğrultması için harcanması gerekirken, sığınmacılara akıtılan milyarlarca doları... Uğradığımız maddi ve manevi zararların yanı sıra, büyük kentlerde asayişi sağlamanın giderek zorlaşmasını, gözünüzün önüne getirin... ★★★ Hep sorduk, sormaya devam edelim: İktidar ABD’nin Suriye’ye girişini destekler ve Büyük Ortadoğu Projesi’nin (BOP) eş başkanlığını yürütürken, hedefin Suriye topraklarında PKK’ya bir garnizon devlet kurmak ve onu İsrail ile komşu yapmak olduğunu bilmiyor muydu? Buna Rusya’nın da ses çıkarmayacağından, hatta İsrail’in güvenliği için bu devletçiğe örtülü destek vereceğinden haberdar değil miydi? Nitekim garnizon devleti kurdular, eğittiler, donattılar... İktidarın haklı olarak İsrail’i soykırım yapmakla suçlaması ve ABD’nin desteğini de kınaması üzerine şimdi PKK’yı Mehmetçiğe saldırtıyorlar. Ve öylesine açıkça yapıyorlar ki... Örneğin ABD, Fırat’ın doğusunda kalan Suriye hava sahasını askeri uçaklarımıza kapattığı yetmiyormuş gibi; NATO üyesi Türkiye’nin SİHA’sını (Silahlı İnsansız Hava Aracı) bir uyarı gereksinimi bile duymaksızın düşürebiliyor!.. F-16 uçaklarını da vermiyor!.. ★★★ Peki Cumhur İttifakı partilerinin bu emperyal saldırı karşısında ne yapması, nasıl bir pozisyon alması gerekiyor? Her şeyden önce iç cepheyi güçlendirmesi, birlik ve bütünlüğü sağlaması gerekiyor. Peki bu oluyor mu? Maalesef hayır! İktidar, PKK saldırılarından muhalefeti sorumlu tutuyor!.. Anladık, seçimler yaklaşıyor. Oyların konsolidasyonu gerekiyor ama biz içeride birbirimizi yerken emperyalizmin tetikçileri Mehmetçiği şehit ediyor. Ateş, düştüğü kerpiç evleri yakıyor!..",https://www.sozcu.com.tr/ates-dustugu-kerpic-evleri-yakarken-p16130
Uğur Dündar,"Ekmek kana kana, çorba bana bana!..",25 Ocak 2024,"Sabahları yazı için masaya oturmadan önce e-posta kutumu açar, sizlerden gelen elektronik iletileri okurum. Dün sabah da öyle yaptım. Edirneli değerli okurum Nasip Büke’nin yazdıkları içimi sızlattı. Siz de okuyun istedim: ★★★ “Edirne’deki işyerime yakın olan bir lokantaya, çorba içmeye gittim. Çok geçmeden karşıma 40-45 yaşlarında biri; ‘afiyet olsun’ diyerek oturdu ve az işkembe çorbası istedi. (20 TL) Sağ eliyle kaşığı tutarken, sol eli ise ekmek sepetinden çıkmıyordu. Ben çorbamı bitirip kalktım. Onun çorbası geldiği gibi “az” olarak duruyor, hâlâ ekmeği banarak yiyordu!.. İçimden “ekmek kana kana, çorba bana bana” diye geçirdim... Eskiden karnı doymayanlar için “az kuru pilav” vardı. Şimdi ise yokluktan “az çorba” söylenir oldu. Lokantacı arkadaşım “Gel bir gün burada dur, insanların haline acırsın” demişti. Meğer haklıymış...” ★★★ Dikkatinizi çekeceğim diğer mesajı Gökhan Yılmaz göndermiş. Kendisini tanırım. Reklam sektörünün başarılı, güven duyulan isimlerindendir. Haklı olarak özel okullara yapılan astronomik zamlardan yakınırken şunları yazmış: “Özel okul ücretlerine dikkat çekmenizi rica ediyorum. Neredeyse tüm özel okullar, yüzde100 zam yaptılar. Bu durum çocukları özel okullarda eğitim gören biz velileri bir hayli zor durumda bıraktı. Çocuğumun geçen sene toplam maliyeti 240 bin TL civarındayken, bu sene erken kayıt ile 500 bin TL talep ediliyor. Devlet veya bakanlık konuya el atmazsa çaresiz kalacağız. Zira biz velilerin gelirlerinde bu oranda bir artış yok. Milli Eğitim Bakanlığı’nın ve diğer yetkililerin acilen duruma müdahale etmelerini bekliyoruz...” ★★★ Gökhan Bey çok haklı. Çözüm bulunmadığı takdirde enflasyonun neden olduğu zamlar, eğitimde fırsat eşitliği kavramını sıfırlayıp tarihe maledecek gibi görünüyor!..",https://www.sozcu.com.tr/ekmek-kana-kana-corba-bana-bana-p17778
Uğur Dündar,Atatürk’ün savaşta yendiği düşmanı O’nu neden Nobel Barış Ödülü’ne aday gösterdi?..,11 Ocak 2024,"“Hayatımdaki en gururlu anlarımdan birisini sizinle paylaşmak isterim. Kanada’nın Ontario eyaleti İngiliz bölgesidir. Benim de hayatımın önemli bir kısmı ve çocukluğum burada geçti. Burada doğdum ve bu kültürün eğitim sisteminde temel eğitimimi aldım. ★★★ Şimdi ismini hatırlayamadığım bir öğretmenimiz vardı. Orta boylu, yuvarlak gözlüklü sevimli bir tipti. Badi badi yürüyen, koltuğunun altında hep bir kitaplar olan, arada onları düşüren bu adamı hepimiz severdik. Tuhaf da konuşurdu ama her şeyi bilirdi. Ne sorsak “şak” diye cevap verirdi. ★★★ Birleşik Krallığa bağlı ülkelerin eğitim sisteminde, Çanakkale ve Türkiye konuları biraz hızlı geçilir. Aylarca Paupa Yeni Gine’yi ne biçim fethettiklerinden bahsederler de o yenilgiden pek söz etmemeye çalışırlar.  Bir gün, konu dönüp dolaşıp Birinci Dünya Savaşı’na gelmişti. Bizim İngiliz öğretmen, öyle örtbas edebilecek bir adam değil, yekten anlattı. “Savaşı kazanırken kaybettik” dedi ve devam etti: “Biz aslında Birinci Dünya Savaşı’nda  Osmanlı İmparatorluğu’nu  ve Almanya’yı feci şekilde yendik. (Biz dediği Birleşik Krallık ve müttefikleri) Fakat nasıl olduysa Türkler, bu işten daha karlı çıktı. Bir devlet kurdular, yok olmaya yüz tutan kültürel değerlerini geri getirip, Batı’nın çok ilerisinde kadınlara bile oy hakkı veren bir cumhuriyet ilan ettiler.”   O dedikçe ben sevincimden, gururumdan sıramda devleşiyor, adeta yerimde duramıyordum. Öğretmenimiz devam etti ve tahtaya “Mustafa Kemal Atatürk” yazdı. ★★★ Sonra “Bakın çocuklar” dedi ve doğru cümleyi kurabilmek için elindeki tebeşiri çevirerek biraz düşündü, kafasını kaldırdı; “Bu ismi iyi tanıyın. Hatta kafanıza yazın ve hiç unutmayın. Dünya tarihinde, bu adamın vizyonuna sahip başka birisine ben rastlamadım. Çok iyi bir asker, çok iyi bir öğretmen, çok iyi bir yönetici, çok iyi bir matematikçi, çok iyi bir tarihçi, çok iyi diyebileceğiniz bir sürü şeyi, kendinde barındıran başka bir insan yok. Tanıyın ve unutmayın...”  ★★★ Çocuğum, en çok on iki yaşlarındayım.  Dayanamadım başladım ağlamaya.  İngiliz öğretmenimiz yanıma geldi.   “Senin yerinde olsam ben de böyle hissederdim. Türk bir ailenin çocuğu olarak Atatürk ile ne kadar övünseniz, gurur duysanız azdır” dedi, başımı okşadı ve yerine gitti.” ★★★ Kanada’da yaşayan bu değerli sosyal medya kullanıcısının anlattıkları, yabancıların, özellikle de Gazi Mustafa Kemal Atatürk’ün savaşta yendiği düşmanlarının onun büyüklüğünü takdir ederken, içimizdeki bazı nankörlerden çok daha samimi davrandıklarını gösteriyor. Çarpıcı bir örnek de ben vereyim: Yunanistan’ın eski başbakanlarından, Liberal Parti Başkanı Elefterios Venizelos, dünya tarihinde benzeri görülmeyen bir davranışla, kendilerine “Küçük Asya Felaketi”ni yaşatan eski düşmanı Mustafa Kemal Atatürk’ü, 1934 yılında Nobel Barış Ödülü’ne aday gösterir. Venizelos’un Oslo’da bulunan Nobel Ödülü Komitesi Başkanlığı’na gönderdiği mektubun son bölümü şöyledir: ★★★ “Sayın Başkan, Küçük Asya Felaketi sonrasında saygın bir ulus devlet olarak yeniden doğan ve anlaşabileceğimize inandığımız Türkiye, uzattığımız dostluk elini büyük bir samimiyetle sıkarak kabul etmiştir. Bu yaklaşımımız, halkların düne kadar çok ciddi anlaşmazlıklarını gidermelerine örnek olacaktır. Halklarımız olumlu sonuçlar getiren samimi bir barışın nimetlerinden faydalanacaktır. Yaklaşımımız, gerek ülkelerimizin, gerekse de Yakın Doğu’nun barış düzenine hizmet edecektir. Bu barışın sağlanmasında en değerli katkıyı gösteren kişi, Türkiye Cumhurbaşkanı Mustafa Kemal Paşa’dan başkası değildir. Bu nedenle, 1930’dan bu yana Yunanistan Hükümeti Başkanı olarak Yakın Doğu’ya yeni bir dönem getiren ve barışı sağlayan Türk-Yunan paktının imzalanmasından sonra, siz Nobel Barış Ödülü saygın üyelerine, Mustafa Kemal Paşa’yı bu kıymetli ödüle layık görmekten şeref duyduğumu belirtir, adaylığını kabul etmenizi arz ederim. En derin saygılarımla, E. K. Venizelos” ★★★ Atatürk’ün büyüklüğünü anlatmak için başka söze gerek var mı?..",https://www.sozcu.com.tr/ataturk-un-savasta-yendigi-dusmani-o-nu-neden-nobel-baris-odulu-ne-aday-gosterdi-p14509
Uğur Dündar,CHP ‘Anketlerde birinci çıkmazsam çekilirim’ diyen Gökmen Ulu’yu aday göstermedi!..,31 Ocak 2024,"“(...) Düşünce ve basın özgürlüğü ile çağdaş demokrasi uğruna ağır bedeller ödeyen Gökmen Ulu kardeşim, geçenlerde hayatının en önemli ve zor tercihlerinden birini yaptı. Halkın gerçekleri öğrenme hakkına hizmet ederken, bir adım daha atıp, halka hizmete karar verdi. Bu amaçla doğup büyüdüğü yer olan İzmir-Dikili’de, CHP’den belediye başkanlığına aday adaylığını açıkladı. ★★★ Tertemiz ve dupduru bir geçmişe sahip bulunmasının yanı sıra, okuyan, araştıran, proje üreten, insanları ötekileştirip ayrıştırmayan, çalışkan ve yaratıcı bir kişilik olan sevgili Gökmen, tüm aday adaylarına örnek olacak bir davranışta da bulundu. “Hiç kimseden ayrıcalık talep etmiyorum. Dikili’deki aday adayları için bir anket yapılsın. Eğer bu anketten açık ara birinci çıkmazsam, adaylıktan hemen çekileceğim” dedi. Böylece onun dürüstlüğüne ve başarılı olacağına yürekten inanan bizlerin kendisine güvenmekte ne kadar haklı olduğumuzu bir kez daha gösterdiği gibi, geleceğin “efsane belediye başkanı” olma yolunda da ilk onurlu adımı attı. Keşke her aday adayı böyle meydan okuyabilse!.. Yolun ve bahtın açık olsun değerli kardeşim...” ★★★ 7 Aralık 2023 tarihli yazımı yukarıdaki satırlarla bitirmiştim. Aradan geçen süre içinde Gökmen, anketlerde önde çıktığı gibi, aday gösterilip seçildiği takdirde Dikili’de, kendisi gibi sevilen, saygın isimlerden oluşan ekibiyle geliştirdiği projeleri de şöyle açıkladı: “Benim ve ekibimin benimsediği yerel yönetim modeli, katılımcı demokrasiyi temel alan toplumcu belediyeciliktir. Sosyal belediyeciliğin geliştirilmiş, çağdaş safhasıdır.  Kolektif ve bilimsel akla dayalı bir yönetimdir.  Bu bağlamda, mahalle meclisleri ve halk meclisi kurulmasıdır.  Her alanda eşitliktir. Kimlik siyaseti yapmamaktır. Ayrıştırıcılığa karşı birleştirici ve kapsayıcı olmak, toplumun bütün renklerini kucaklamaktır.  Rantçı değil, halkçı belediyeciliktir.  Belediye başkanının mal varlığına dair düzenli olarak bildirimde bulunduğu, belediye memurlarının kamu ihale kanununa uygun gerçekleştirdiği, ihalelerin ve meclis toplantılarının canlı yayınlandığı, gelir ve giderlerin belediye internet sitesinden düzenli paylaşıldığı, saydam ve hesap verebilir bir yönetimdir.  Şehircilik bilimine dayalı dirençli, dayanıklı, akıllı kent oluşturmaktır.  Kent yoksullarını gözeten ve insanlık onurunu zedelemeyecek hassasiyetle yardımlar organize eden, halk ekmek fabrikasını yeniden kuran, okulda hiçbir öğrencinin aç kalmamasını sağlayan, öğrencilere bedava ulaşımı tekrar hayata geçiren, eğitim bursları veren, Belediye Halk Sağlığı Merkezi’ni yeniden açarak ücretsiz sağlık hizmeti veren, bu ve benzeri uygulamalardır.  Prestij projemiz ise; bilişim çağına yaraşır nitelikte bilim, sanat ve eğitim köyü kurmaktır. Ana eksenimiz adalet, cumhuriyet, çağdaş demokrasi, emek, barış, özgürlük, ekoloji mücadelesidir...” ★★★ Çok güzel değil mi? Güzel ama bütün bunlar, Gökmen’in Dikili’den aday yapılmasına yetmedi!.. Parti yönetimi, ahbap çavuş ilişkisine ve lobiciliğe dayalı bir tercihle mevcut müteahhit başkanı yeniden aday gösterdi. Gökmen’in ismini Parti Meclisi’nde oylatmaya bile gerek görmedi!.. ★★★ Peki şimdi ne olacak? Hemen belirteyim Gökmen bu haksız kararı sineye çekip oturmayacak. Eğer bu yanlışta ısrar edilirse -bana göre- Dikili’den bağımsız aday olacak. Sözcü ailesi de bu değerli mensubunu tüm gücüyle destekleyecek. İnanıyorum ki sevgili Dikililer de Gökmen’i haklı mücadelesinde yalnız bırakmayacak. Ve bu haksızlığı yapanları, 31 Mart günü sandıklarda cezalandırarak, Gökmen’i başkanlık koltuğuna oturtacak...",https://www.sozcu.com.tr/chp-anketlerde-birinci-cikmazsam-cekilirim-diyen-gokmen-ulu-yu-aday-gostermedi-p19159
Uğur Dündar,Bir kar taneciğiyle oluşan mucize!..,10 Ocak 2024,"Pazarda dolaşırken, semt kahvesinde çay içerken, ya da yolda yürürken yurttaşlar önümü kesip soruyorlar: “Bu sıkıntıları nasıl aşacağız?..” Bu soru ne zaman sorulsa aklıma sevgili Müjdat Gezen”in “Bir Kar Tanesinin Çığa Dönüşümü” kitabındaki şu satırlar geliyor: “Bilemem ben. Çünkü kar tanesi değilim. Onlar adına konuşamam da... Bunu bilse bilse bir kar tanesi bilir... Hepsi başka başka desenlerde olan kar taneleri birer mucizedir. Eridiklerinde de aslında çok yararlıdır. Barajlar onlarla suya kavuşur. ★★★ Bir kar tanesi olsaydım ben ne yapardım? Uzun süre kalamazdım doğunun köy yollarında mesela. Aylarca doktor bile giremeyen köyler, benim yüzümden doktorsuz kalacaklar diye üzülürdüm. Kar tanesi olsam, kimsenin üşümesini istemezdim mesela. Kimse üşümesin diye eritirdim kendimi, erirdim! Kar tanesi olsam, kurak yerlere yağmak isterdim yararlı olmak için. İnsanlar susuz kaldıklarında erimiş halimden yararlansınlar diye. ★★★ Ben bir kar tanesi olunca tek başıma... O zaman hiçbir şeye yaramam ki!.. Biz topluca yağdığımızda yararlı olabiliriz ancak. Tek bir kar tanesi tek başına ne yapabilir ki? Ancak o zaman bir araya gelip, öyle yağıp dünyayı değiştirebiliriz. Önce kendi toplumumuza yararlı oluruz, sonra dünyaya... Önemli olan kar tanesi değil kar yığını olup yığınlarla yararlı olmak... Tek başına bir kar tanesinin pek önemi yok demek ki!..” ★★★ Tiyatromuzun ulu çınarı, kadim dostum Müjdat Gezen’in dediği gibi; hepimiz, ancak bir araya geldiğimizde yararlı olabilecek, hatta mucizeler yaratabilecek birer kar tanesiyiz. Peki bu büyük buluşmayı nasıl yapacağız? Yakında yerel seçimler var. Kar taneciklerinin bir araya gelerek yaşadığımız kentleri, hatta dünyayı bile değiştirebilecek kar yığınlarını oluşturmasının zamanı yaklaşıyor...",https://www.sozcu.com.tr/bir-kar-tanecigiyle-olusan-mucize-p14268
Uğur Dündar,"Aleviler, cumhuriyet, laiklik ve CHP...",28 Ocak 2024,"Bu köşenin okurları Aykut Erdoğdu’yu yakından tanırlar. Yine de çok yoksul bir ailenin dördüncü çocuğu olarak başlayan yaşam öyküsünden kısaca söz edeyim: Gazi Üniversitesi İktisadi ve İdari Bilimler Fakültesi’ni bitirdikten sonra yüksek lisansını, devlet tarafından gönderildiği ABD’deki Carnegie Mellon Üniversitesi’nde “Kamu Politikaları ve Yönetimi” üzerine yaptı. Maliye bürokrasisinde Hazine Başkontrolörlüğüne kadar yükseldi. Ayrıca uluslararası geçerliliği olan Sertifikalı İç Denetçi (Certified International Auditor) unvanını aldı. CHP’nin önceki Genel Başkanı Kemal Kılıçdaroğlu’nun ısrarıyla 2011 yılında siyasete girdi. O yıldan itibaren 4 dönem CHP İstanbul Milletvekilliği yaptı. Ayrıca Parti Meclisi Üyeliği ve Ekonomi Politikalarından Sorumlu Genel Başkan Yardımcılığı görevlerinde bulundu. Dün, Aykut Erdoğdu’dan aşağıdaki mektubu aldım. Aynen paylaşıyorum: ★★★ Değerli Uğur Ağabey, Sizin de yakından bildiğiniz gibi; Aleviler cumhuriyetin ve laikliğin en güçlü savunucularıdır... Bugün Anadolu’nun en ücra köşelerinde cumhuriyeti hala savunabiliyorsak, bunda Atatürk’ün eşsiz emanetine gönül veren her yurttaş gibi; Alevilerin de büyük katkısı, emeği ve fedakarlığı var... Belediye başkan adaylarının belirlendiği şu günlerde aday gösterilmeyen bazı isimlerin Aleviliğin ardına sığınmaya çalışmalarını, Alevi insanlarımıza yapılan büyük haksızlık olarak değerlendiriyorum. Hele böyle insanların hayatı boyunca tek kuruş haram yememiş, zerafeti ve mütevaziliğiyle tarihe geçmiş önceki Genel Başkanımız Kemal Kılıçdaroğlu’nun ardına saklanmalarına ve onun itibarına zarar vermelerine gönlüm razı olmuyor... Siyasette aktif olduğum dönemde bu tiplere karşı hep mücadele ettim... Kemal Beyi bu tiplerden korumaya çalıştım...  Kemal Bey seçimi kazanmak için çok çabaladı... Çok risk aldı... Hatalar da yaptı... Ama bu kadar ağır ve incitici bir linçi hak etmedi... İmkansız bir yarışı başa baş noktasına getiren Kemal Beyin temelini attığı ittifak becerisiydi... Hem aslanı hem ceylanı son ana kadar kucağında tutabildi!.. Bu kadarını yapabildi... Benim gördüğüm; Kemal Bey, CHP’ye seçimlerde zarar vermemek için bir adım geride duruyor... Zorunlu hallerde tavsiyelerini yönetime iletiyor... Kemal Beyin yüreğini yaralayan çok derin kırgınlıkları olduğunu tahmin ediyorum... Hepimizin var...  Hem Özgür Başkanın hem Ekrem Başkanın bu duruma çok üzüldüklerini de tahmin ediyorum... Onların da Kemal Beyi benden farklı gördüklerini sanmıyorum... Şimdi Kemal Beyin arkasına saklananlar şahsi ikballeri için çok yanlış işler yapıyorlar... Özellikle tekraren belirtiyorum; böyle davranarak Kemal Beyin itibarına zarar veriyorlar... Bunların yaptıkları yüzünden bu son seçim kaybedilirse kendini bilmez bir güruh “Aleviler yüzünden kaybedildi” diyecek!.. Seçim kazanıldığında aynı güruh “Alevilere rağmen kazanıldı” diye ortaya çıkacak!.. Ve Aleviler CHP’ye küstürülecek... Bunun ülkemiz sosyolojisi açısından çok ağır sonuçları olur... Birkaç kişi kendi ikballeri uğruna Cumhuriyet ve laiklik blokunu çatlatarak siyasal İslamcıların ekmeğine yağ sürüyor, böylece hem partiye hem ülkeye büyük zarar veriyor... Biz de olanları uzaktan kederle izliyoruz... İçten saygılarımla, Aykut Erdoğdu”",https://www.sozcu.com.tr/aleviler-cumhuriyet-laiklik-ve-chp-p18505
Uğur Dündar,Şubesi bulunmayan pideci dükkanıyla vergi rekortmeni oldu!..,17 Ocak 2024,"Meslektaşım Esat Erçetingöz duyurdu. Geçenlerde Vergi Dairesi’nden arayıp “Vergi rekortmenleri arasına girdiniz, isminizi açıklayabilir miyiz?” diye sormuşlar. O da “Şeref duyarım. Devletime ödediğim vergiyle şehrimizin rekortmenlerinden biri olduysam ne mutlu bana...” demiş. ★★★ İzmir’in 100 vergi rekortmeninden biri olan Reşat Akbaykal’dan söz ediyorum. Kendisini rekortmen yapan Çeşme’deki “Dost Pide” yazlık evimize çok yakın. Başka bir yerde de şubesi yok. Yani şubesi bulunmayan bir pideci, vergisini dürüstçe ödeyince, Türkiye’nin üçüncü büyük kentinde birçok sanayici ve ticaret erbabını geride bırakıp rekortmen olmuş!.. ★★★ Sabahları yürüyüş yaparken “Dost Pide”nin önünden geçerim. Reşat Bey kahvaltı saatinde, her zamanki güler yüzüyle işinin başındadır. Bazı geceler, geç saatte misafirlerimiz, ya da bizim çocuklarla çorba içmeye uğradığımızda, onu yine işinin başında görürüm. O nedenle gıyabında konuşurken “Hep işinin başında duran, sanki hiç uyumuyormuş izlenimi yaratan, güler yüzlü patron” diye söz ederim. Personeli de kendisi gibidir. Neşeyle ama arı gibi durmaksızın çalışırlar... ★★★ Dürüst, hijyene özen gösteren, kaliteli malzeme kullanan, çalıştırdığı işçisinin hakkını fazlasıyla veren (yaz aylarında bir ustanın yevmiyesi 1.000-1500 liranın altına düşmez) bir esnaf olarak ünlenen Reşat Akbaykal, pidecilik işini babasından devralmış. 1974’de 1 çalışanla başladıkları işi büyüterek, 50 yıl sonra, yaz aylarında -hepsi sigortalı- 70-75 işçiye ekmek kazandıran ünlü bir işletmeye dönüştürmüş. Başarısının sırrını sorduğumda “Çok ve dürüst çalışmak, hileye hurdaya sapmamak, kaliteyi korumak” cevabını veriyor. Sonra da gururla kasanın üzerinde asılı duran gıda güvenliği sertifikalarını gösteriyor. ★★★ Ekonomi yazarı Meriç Köyatası dostum, onun vergi rekortmenliğini yorumlarken şunları söylüyor: “Reşat abiyi kutluyorum. İzmir’deki sanayici ve tüccarları da, tek şubeli bir lokantanın arkasında kalmanın onuru (!) ile baş başa bırakıyorum...” ★★★ Yazın yolunuz Çeşme’ye düşerse “Dost Pide”ye uğrayın. Hem afiyetle yemeğinizi yiyin, hem de ödediğiniz parayla Reşat Beyi vergi rekortmeni yapmanın gururunu yaşayın...",https://www.sozcu.com.tr/subesi-bulunmayan-pideci-dukkaniyla-vergi-rekortmeni-oldu-p15855
Uğur Dündar,Türklüğün bedeli ödenmez ki!..,05 Ocak 2024,"Onu, henüz 8 yaşındayken Aydın-Ortaklar’da, Atatürk’ün masasındaki leblebileri yiyen çocuk olarak biliriz. Onu, Atatürk’ün hiç bilinmeyen fotoğraflarını -dünyanın neresinden olursa olsun, bedelini önemsemeden- toplayan tutkulu bir koleksiyoner olarak tanırız. Dile kolay 17 yaşından beri, yaklaşık 30.000 bin fotoğraf...  ★★★ Onu, Atatürk, insan sevgisi, yakın tarih, İzmir sevdası üzerine yazdığı 100’e yakın kitabından ve Atatürk fotoğraflarıyla açtığı yüzlerce sergisiyle tanır, takdir ederiz. Bunları neden yaptığı sorulduğunda; “Hiçbir beklentim yok! Atatürk’e çok büyük borcum var. O borcu ödemeye uğraşıyorum” der. Hanri Benazus’u, dinledikten sonra siz de hak vereceksiniz bu tespite; ★★★ “AVM’lerde büyük sergiler açıyorum. Kitaplarımın önünde ‘Hanri Benazus’ diye adım yazar. ‘Akıllının biri’ diyelim, başka bir şey demek istemiyorum. Gelir bakar benim adıma, bir de suratıma bakar. Sonra döner; ‘Sen kimsin?’ diye sorar. Başlar bu sefer ‘Sen nesin?..’ demeye!.. Yanıtlarım; ‘Ben Türküm.’ Parmak sallar bu kez; ‘Doğru söyle’ der. Ve başlar saymaya; ‘Rum musun, Ermeni misin, Yahudi misin, Arap mısın, İngiliz misin, Fransız mısın?..’ Sayar durur. ‘Türk olsaydın, adın Ahmet olurdu, Mehmet olurdu, Süleyman olurdu!’ İşte burası çok önemli... Ona anlatırım: ★★★ “Ben çocukken büyük şans... Atatürk’le karşı karşıya oturdum masasında. Leblebileri avuç avuç yedim bitirdim. O sofrada Ahmet, Mehmet konusu bitti. Şöyle bitti: Adımı sordu ‘Hanri’ dedim. Soyadımı sordu, ‘Benazus’ dedim. Bana ‘Sen kimsin?’ demedi, ‘Sen nesin?’ demedi, ‘Neden adın Ahmet değil, Mehmet değil?’ demedi. Onun büyüklüğünü görüyor musunuz? Türklüğün ne olduğunu anlatan, sormadığı o suallerin değerini anlıyor musunuz? İsteseydim belki 50 kamyon leblebi dağıtır borç öderdim ama, Türklüğün bedeli ödenmez ki!..” Hanri Benazus ★★★ Ardından şu anekdotu paylaşır hemen; “Atatürk’le ilgili fotoğrafları toplarken, 1984 yılında ABD’den bir telefon geldi. Arayan kişi, elinde Atatürk’ün hiçbir yerde bulamayacağım, fotoğrafının olduğunu ve satabileceğini söyledi. Beni arayan, 1921 yılında Amerika’dan Türkiye’ye gelerek Atatürk’ün fotoğrafını çeken gazetecinin oğluymuş ... İnanamadım, ‘Atatürk fotoğrafının Amerika’da ne işi var?’ diye düşündüm. ABD’deki arkadaşımı arayıp, New York’a gitmesini ve o fotoğrafı incelemesini istedim. Arkadaşım gitti, gerçekten de Türkiye’de olmayan Atatürk fotoğraflarından biriydi. Günübirlik Amerika’ya uçtum. Sabah vardım, fotoğrafı satın aldıktan sonra aynı akşam uçakla geri döndüm... Benden başkasında yok o fotoğraf!..” ★★★ İzmir Büyükşehir Belediyesi,  Karşıyaka-Mavişehir’deki bir caddeye törenle Hanri Benazus’un ismini verdi. Başkan Tunç Soyer, Benazus’un “Niçin Atatürk” kitabının arka kapağındaki sözleriyle seslendi o gün törene katılanlara; “Atatürk’ü anlamak; dünü bilmek, bugünü yaşayabilmek, yarını görebilmektir. Kafamızı bilimle, yüreğimizi, umut ve yurt sevgisiyle, benliğimizi özgürlük ve bağımsızlık heyecanıyla doldurmaktır.” Hanri Benazus, leblebileri yiyen o çocuk gibi seviniyordu. Hayatının en onurlu ve mutlu günüydü! “Adımı soyadımı İzmir olarak değiştirmek isterim” diye haykırdı kürsüden. Yanındaki, İzmir 68’liler Birliği Başkanı gazeteci-yazar, şair Okan Yüksel ve gazeteci kardeşim Atilla Köprülüoğlu ile paylaştı sevincini. ★★★ Hanri Benazus, 95 yaşında... Rahatsızlığı nedeniyle İzmir’de hastanede yatıyor... Büyük Atatürkçü Benazus’u sevgi, saygı ve şifa dileklerimle selamlıyorum.",https://www.sozcu.com.tr/turklugun-bedeli-odenmez-ki-p13168
Uğur Dündar,Uğur Mumcu ve siyasal destekli gizli örgüt; mafya!...,24 Ocak 2024,"Aşağıda okuyacağınız yazı, 1993 yılının karlı 24 Ocak sabahı, Ankara’da, evinin önündeki özel aracına yerleştirilen patlayıcılarla şehit edilen büyük araştırmacı gazeteci dostum Uğur Mumcu tarafından, 16 Nisan 1981’de Cumhuriyet gazetesindeki köşesinde yayımlandı. Aradan gecen 43 yılda onun “ülkemizde en yaygın, en uzun süre ayakta kalmış, en tehlikeli ve en yoğun siyasal destekli gizli örgüt” olarak tanımladığı “mafya” yok edilemediği gibi, giderek uluslararası bir boyut kazandı. Türkiye yabancı mafya babalarının, uyuşturucu ve fuhuş baronlarının hesaplaşma arenasına dönüştü.  İstanbul ve Ankara başta olmak üzere büyük kentlerimizle tatil cenneti yörelerimizde, polisiye filmlere konu olabilecek, kara paraların paylaşımı kaynaklı korkunç cinayetler işlendi. İçişleri Bakanlığı değişikliğinden sonra aralıksız yapılan operasyonlardan anlıyoruz ki dünyada kırmızı bültenle aranan ne kadar suç örgütü liderleri varsa kapağı Türkiye’ye atmış. Ülkemiz dünyanın azılı kriminalleri için adeta genel kurul toplantısı yapabilecekleri korunaklı bir alan olmuş!.. ★★★ Şehit edilişinin 31. yıldönümünde sevgi, saygı, özlem ve rahmetle andığımız Mumcu’nun 43 yıl önce bugünleri anlattığı ve mafyanın siyasi bağlantılarına dikkat çektiği o yazısı: “Önceki gece televizyonda Uğur Dündar’ın “Günlerin Getirdiği” adlı programını herhalde izlemişsinizdir. Dündar, bu programda gerek Gaziantep’teki kaçakçılığı, gerekse İskenderun’da “Soğukoluk” adı verilen fuhuş ve eğlence örgütünü gözler önüne serdi. Bu program nedeniyle TRT yönetimi ile Uğur Dündar’ı yürekten kutlarız. ★★★ İzlediğimiz program genel olarak “mafya” olarak andığımız yeraltı dünyasının, yoksul genç kızları ne gibi yollarla ağlarına düşürüp, bu kara yazgılı insanları nasıl kullandıklarını unutulmaz görüntülerle ortaya koydu. ★★★ Kabul edelim ki Türkiye’de yıllarca, yasa ve devlet tanımayan yeraltı dünyasının kuralları egemen oldu. Uyuşturucu madde, silah, sigara ve yedek parça kaçakçılığından başlayıp, eğlence ve fuhuş ticaretine kadar uzanan suç örgütleri, siyaset dünyası ile içlidışlı ilişkilerle ayakta kalmayı becerdi. Silah kaçakçılarından gazino patronlarına kadar uzanan bir kirli çizgi, Türk mafyasının parmak izlerini yansıtmaktadır. ★★★ Uğur Dündar’ın programında izledik. Gazino patronlarının “acenta” dedikleri bir “fuhuş örgütü” çeşitli yollarla genç kızları aldatıp kaçırıyor. Ve bu genç kızlar bu örgüt tarafından uyuşturucu haplarla bayıltılıp, Soğukoluk’taki  fuhuş ve eğlence merkezine getiriliyor. Artık buradan kaçıp kurtulmak olanaksızdır. Gizli dehlizler, mağaralar yapılmış, muhafızlar ve eşkıya kiralanmıştır. 12-13 yaşlarındaki kız çocukları, esir pazarlarında satılırcasına, 50 bin liraya, 60 bin liraya, bu fuhuş ticaretine teslim ediliyor. Ve bu kirli, bu iğrenç çark yıllarca böyle döndürülüyor. ★★★ Bu arada memnuniyetle öğreniyoruz ki, Adana Sıkıyönetim Komutanlığı bu fuhuş yuvasına baskın düzenleyerek sorumluları gözaltına almıştır. Bu fuhuş tacirlerinin yargılanması, hiç şüphesiz bu fuhuş yuvasının bugüne kadar kimlerin desteği ya da göz yumuşları ile açık tutulduğunu da ortaya çıkarabilecektir. Ve belki bu yargılama “mafya” adı ile bildiğimiz yeraltı dünyasının bir bölümünü, siyasal destekleri ve ilişkileriyle birlikte, gözler önüne sermeye yetecektir. ★★★ Uğur Dündar’ın programını gördükten sonra, şu gözlemimizi bir kez daha yineleyelim: Ülkemizde en yaygın, en uzun süre ayakta kalmış, en tehlikeli ve en yoğun SİYASAL DESTEKLİ  gizli örgüt “mafya”dır...”",https://www.sozcu.com.tr/ugur-mumcu-ve-siyasal-destekli-gizli-orgut-mafya-p17532
Uğur Dündar,Alın size efsane olarak anılacak bir belediye başkan adayı!..,04 Ocak 2024,"Her zaman olduğu gibi şu günlerde de yoğun bir çalışma temposu içinde. Bir yandan yeryüzü cenneti Fethiye’de Edebiyat Evi ve Kitap Müzesi’ni hazırlıyor, diğer yandan Bursa’da, kurucusu olduğu Sağlık Tarihi Müzesi’ne, son şeklini veriyor. Bursa Sağlık Tarihi Müzesi daha önce de vardı. Hatta saygın ödüllere değer bulunmuştu. Ancak Büyükşehir Belediyesi’ne ait bina, Cumhurbaşkanı Erdoğan’ın oğlu Bilal Erdoğan’ın Mütevvelli Heyet üyesi olduğu Okçuluk Vakfı’na devredilince, Nilüfer Belediyesi ile iş birliği yaparak yeni yerine taşıdı. Müze, çok kısa süre içinde eskisine oranla daha görkemli bir görünümle ziyarete açılacak. ★★★ Bana dünyaya insanlığa hizmet için gelmiş birini göster deseler, hemen onu işaret ederim. Bir örnekle anlatayım: Kahramanmaraş merkezli büyük depremin 4. gününde, dayanılmaz acılara yüreklerimiz yanarak tanıklık ediyorduk. Dayanamıyorduk, çünkü iş makineleri dev kepçelerini enkaza saplıyor, toz duman arasında, molozlarla birlikte kurbanların cesetlerini de çıkarıyorlardı. Oracıkta torbalara konulan her cenazenin bulunuluşunda, günlerdir uyumadan, sadece yaktıkları ateşlerde ısınarak son bir umutla bekleşen kalabalıktan çığlıklar yükseliyor, yakınlarını kaybedenlerin feryatları dinmek bilmiyordu. Güneşin devrilip ayazın kol gezmeye başladığı saatlerde onu gördüm. Sakalları uzamıştı, yorgundu. Meğer bir kamyon dolusu erzak ve ilaç getirmiş. Neler getirdiğini sorduğumda sıkılıyor, mahcubiyetini gizlemeye çalışarak başka şeyler anlatıyordu... Yardım malzemelerini kimselere göstermeden dağıttı ve geldiği gibi sessizce gitti. ★★★ Sonradan öğrendim ki oradan  Hatay-Arsuz’a geçmiş... İYİ Parti’nin önde gelen başarılı isimlerinden Dr. Turhan Çömez’in kurduğu sahra hastanesinde üç hafta boyunca gönüllü genel cerrah olarak çalışmış. Kendisiyle birlikte halk sağlığı uzmanı olan eşi de oradaymış. Yaşamlarını insanı yaşatmaya adayan bu değerli ailenin yetişkin kızları da yurt dışındaki görevini bırakarak Antakya’ya koşmuş. O da İspanyolların kurduğu sahra hastanesinde tercümanlık yapmış. Ceyhun İrgil ★★★ Birlikte çalıştığı bir hekim arkadaşı anlattı. Depremde tanıdıkları bir çocuk doktoru, iki evladıyla birlikte enkaz altında kalmış. Doktorun kolu sıkışmış çekemiyormuş. Çocuklar da “Baba kurtar bizi!” diye yalvarıyorlarmış. Doktor bakmış kurtaramayacak, orada bulduğu enkaz parçalarıyla kolunu kesmeğe uğraşmış ama başaramamış. Çocukları da arama kurtarma ekiplerinin gecikmesi nedeniyle gözünün önünde hayatlarını kaybetmiş. Enkaz altından çıkarıldığında doktorun ilk sözü şu olmuş: “Bu kolumu kesip alın. Onu kullanamadığım için çocuklarımı kurtaramadım. Artık bundan sonra kolum olsa neye yarar!..” ★★★ Bir başkası ise deprem anında iki çocuğunu kucaklayarak kaçmaya çalışırken ev üzerlerine yıkılmış. Ama o, canının parçası yavrularını kucağından bırakmamış. Neden sonra çıkarıldıklarında baba yaşıyormuş ama çocuklar için çok geçmiş. Bu öyküleri anlatmaya devam edersem yazıyı bitiremeyeceğim... ★★★ Sözünü ettiğim iyilik meleğinin adı Dr. Ceyhun İrgil. 25. dönemde CHP’den Bursa milletvekilliği yaptı. Devam etmesi için başlatılan kampanyalara rağmen “Ben halkımdan bir dönem için oy istedim. Devam edersem sözümü tutmamış olurum” dedi. Öylesine seviliyor ki, istese ömür boyu vekil seçilebilirdi. ★★★ Abartısız söylüyorum; hayatımda bu denli tevazu sahibi ve dürüst başka birine rastlamadım. Bunları yazdığımı bilse, inanın bana kırılır. Ama yazacağım ve CHP Genel Başkanı Özgür Özel’e sesleneceğim: “Böylesine çalışkan, yaratıcı, gönlü zengin, paraya değer vermeyen ve sevilen bir CHP’li mutlaka bu seçimlerde tanındığı bir il veya ilçede belediye başkan adayı olmalı. Kendisi asla adaylık başvurusu yapmaz. Ancak CHP Genel Başkanı arar ve adaylığının kaçınılmaz bir ülke görevi olduğunu söylerse, vatanına ve toplumuna olan hizmet aşkı nedeniyle kabul edebilir. Böylece o yörenin insanları da kuşaklar boyu anlatacakları “efsane” bir belediye başkanına kavuşmuş olurlar.",https://www.sozcu.com.tr/alin-size-efsane-olarak-anilacak-bir-belediye-baskan-adayi-p12917
Uğur Dündar,"İşte Fenerbahçe, Galatasaray ve Beşiktaşlıları tek vücut yapan Süper Kupa!..",07 Ocak 2024,"Birleşik Krallık İşgal Kuvvetleri Komutanı General Charles Harington, kendi adına bir futbol maçı düzenlemişti.  Onun maçı oynanacaktı. Coşkuyla kümelenen insanlar, ellerindeki bayraklar gibi renk cümbüşü içindeki Taksim Stadı’nı, şafak benzeri parıldayan İstanbul’u, güzelliklerin, kültürün işgal edilmiş başkentinin yüreğinden kabarıp taşacak olan bu maçta atılacak her golün, yiğitliğin, cesaretin ve yeni başlangıçların ümidini taşıdığını bilerek Fenerbahçeli futbolcuları selamlıyordu. Bekledikçe coşkusu artan, çoğu ilk defa futbol maçı seyredecek erkek ve kadınlar görkemli bir kalabalık oluşturmuştu. İstanbul terbiyesi burada da kendini gösteriyordu. Sahanın etrafına dizilen sandalyelerde kadınlar oturuyor, erkekler ise ayakta duruyordu. Maçı izlemek için Iron Duck Zırhlısı’yla özel olarak gelen Malta Valisi Lord Plummer, kendini olduğundan daha asil ve saygın göstermeye çalışan, abartılı tavırlarıyla General Harington’la birlikte şeref köşesindeki yerini almıştı. Şeref köşesinin önündeki masanın üzerindeyse maçın galibine verilecek olan devasa “General Harington Kupası” duruyordu.  İşgal Kuvvetleri Başkomutanı General Harington kazanacaklarından emin bir şekilde sık sık masanın üzerindeki ışıl ışıl parlayan görkemli kupaya, coşkun bir sevinçle bakıyordu.  Sanki iki zafer meleği tutuyordu som gümüşten kupayı ve Zafer Tanrıçası Nike’nin avuçlarının içine koyuyordu. Nike, kupayı stadın üstünde dolaştırıyor, havada top top rengârenk parçalara bölüyor, sonra getirip tekrar masanın üstünde birleştiriyordu. ★★★ Türkler vatanlarının işgali karşısında giriştikleri Kurtuluş Savaşı’ndan başarı ile çıkmış, Ege’nin üzüm ve kavun mevsiminde Yunan orduları Anadolu’dan atılmıştı. TBMM heyeti Lozan’da barış görüşmelerini yapmaktaydı. İşgalin yakın zamanda sonlanacağı belli olmuştu, General Harington, Fenerbahçe’yi mağlup ederek işgalin son kuru yapraklarını savurarak şehirden ayrılmak düşüncesindeydi. Bu nedenle kendi adını taşıyan bir kupa maçı hem onun için hem de mağlup işgal kuvvetleri için çok önemliydi.  Harington, İngiliz askerlerinin oluşturduğu takımlardan bir turnuva yaparak Fenerbahçe ile maç yapacak kadroyu belirleyecekti. Turnuvanın sonunda üç takım ön plana çıkmıştı: Irish Guards, Grenadiers Guards ve Goldstream Guards.  Ancak Harington bunlardan herhangi birini seçmedi. Zaferle gelen coşkuyu kesin bir şekilde yaşamak için bu üç takımın en başarılı futbolculardan oluşan karma bir takım kurdurdu. Bu takımın ismini de Goldstream Guards olarak belirlediler. General, eski Roma arenalarında cesurca kavga eden gladyatörlere benzettiği bu üç takımın en güçlü futbolcularının iyi bir antrenmana tabi tutulmaları emrini vermişti. Ayrıca Mısır’daki İngiliz askeri güçlerinden, hepsi profesyonel dört oyuncu getirtmiş ve böylece çok güçlü bir takım oluşturmuştu.  Bu takımın yenilmezliğine inanarak gazeteye şu şekilde bir ilan verdirmişti: ★★★ “İngiliz İşgal Gücü Takımı Türk kulüplerine meydan okuyor. Galibine, Başkumandanın adını taşıyan büyük bir kupa verilecek. Bu maça Türk kulüpleri diledikleri gibi takviye de alabilirler...” Ancak bu yalnızca bir spor müsabakasına davet değildi, adil bir düelloya davet hiç değildi, elindeki en güçlü silahlara güvenip, ne kadar güçlü olduğunu, yenilmezliğini göstermek isteyen bir meydan okumaydı.   Bu meydan okumaya cevap, beklendiği şekilde Fenerbahçe’den geldi. Fenerbahçe, şartsız olarak bu daveti kabul etti.  Fenerbahçe’nin İngiliz karmasına karşı yapacağı maç, gündemin en önemli konusu olmuştu.  Fenerbahçe Spor Kulübü, işgalci emperyalistlere isyankâr bir meydan okumayla, yanıtını, şu ilanla vermişti: “Fenerbahçe Kulübü yalnız kendi kadrosuyla bu maçı şartsız olarak kabul eder...” ★★★ Maç, Taksim Stadyumu’nda 29 Haziran 1923 günü oynanacaktı.  Dünya üzerinde oynanan maçlardan hiçbiri Fenerbahçe’nin bu maçı kadar sonraki yüzyıllarda dahi güncel kalmayı başarabilmiş değildir. Bu karşılaşma, özgürlük ve bağımsızlık için emperyalist işgalci güçlere cephe dışında da haddini bildiren, topsuz tüfeksiz kazanılan özel bir zafer olarak anılan ender maçlar arasındadır. Fenerbahçe’nin özgürlük savunusu ve özgür vatan için ileri sürdüğü on bir futbolcusunun kahramanlığı, geçen bir asra rağmen hâlâ gücünden ve etkisinden bir şey yitirmemiş, hatta aradan geçen bu zaman içinde bu maçın kıymeti katlanarak artmıştır.  ★★★ Bu milli özgürlüğe yürüyüş maçında Galatasaraylılar; “Aslan Nihat Bekdik dahil tüm kadromuzdan istediğiniz oyuncuyu kadronuza dahil edebilirsiniz, yeter ki şu mağrur İngilizleri yenin” demişler; Beşiktaş ise yenilenmiş kadrosunu teklif etmişti. Fenerbahçeliler; “Dayanışmanıza teşekkür ederiz! Şu an kadromuz formda ve onları yenebilecek güçteler. Fakat bu dostluğunuzu asla unutmayacağız” diye cevaplamışlardı teklifleri...   Fenerbahçe’nin bu sözleri Galatasaray ve Beşiktaşlılar üzerinde büyük bir milli direniş etkisi, coşkun bir sevinç patlaması yaratmıştı. Galatasaray Lisesi önünden öğrenciler ve Beşiktaşlı gençlerin Türk bayraklarıyla bu maça gitmeleri halkta büyük heyecan seli oluşturmuştu. Fenerbahçe’nin maçı adeta bir milli birlik beraberlik gösterisine dönüşmüştü. ★★★ General Harington bir kalabalığa bakıyor bir kupaya bakıyordu. Her dakika daha da artan kalabalığı gördükçe suratı asılıyor, hemen önünde duran ve kendi inancına göre İngiliz karması tarafından kaldırılacak kupaya baktığında ise, yüzü gülüyordu.  Biraz sonra bu muhteşem kupayı elleri arasına alacak, havaya kaldıracak, İngilizlerin yenilmezliği üzerine zafer nutukları atarak kazanan İngiliz takımına verecekti... Fenerbahçe - Goldstream Guards maçı binlerce seyircinin tezahüratları arasında saat 15.00’te hakemin düdüğüyle başladı.  İngiliz takımı inanılmaz bir bilenmişlikle oynuyor ve Fenerbahçe kalesine atak üzerine ataklar yapıyordu. Fenerbahçe,  Goldstream Guards’ı 2-1 yendi. Maçın ilk yarısı, 30. dakikada İngilizlerin attığı golle 1-0 tamamlandı. Tribünlerde bir hayal kırıklığı vardı, derken kale arkasındaki gençlerin bulunduğu tarafta; “Dağ başını duman almış” sözleriyle başlayan Gençlik Marşı tekrar söylenmeye başlandı. “Her geceyi güneş boğar Ülkemizin günü doğar;  Yol uzun da olsa ne var  Yürüyelim arkadaşlar. Sesimizi yer, gök, su dinlesin Sert adımlarla her yer inlesin.” Son “inlesin” sözü art arda iki kere tekrarlanıyor ve yankısı adeta tüm şehre yayılıyordu... Marş kısa sürede Türklerin olduğu her yere yayılmış, coşkulu bir heyecan yaratmıştı. Yer gök bu marşla inliyordu. ★★★ Fenerbahçe takımı yoğun alkış ve tezahürat altında ikinci yarıya başladı. Fenerbahçe: Şekip Kulaksızoğlu, Hasan Kamil Sporel (takım kaptanı), Cafer Çağatay, Kadri Göktulga, İsmet Uluğ, Fahir Yeniçay, Sabih Arca, Alaattin Baydar, Zeki Rıza Sporel, Ömer Tanyeri ve Bedri Gürsoy’dan oluşan kadroyla mücadeleye devam ediyordu. (Bedri Gürsoy, ayaklarına küçük gelen fotinlerin parmaklarını kanatması nedeniyle bir ara oyun dışında kalmıştı.)   Maç sırasında, İsmet Paşa, Lozan’da barış görüşmelerini sürdürüyordu. dakikada Zeki Rıza’nın golüyle beraberliği yakalayan Sarı Kanarya bundan sonra daha da açıldı. Bu kez rüzgâr yön değiştirmiş, Fenerbahçe atak üstüne ataklar yaparak rakibini kendi sahasına hapsetmişti. Ve 74. dakikada 1955-1958 yılları arasında kulübün başkanlığını da yapacak olan Zeki Rıza yine çok sert bir şutla Fenerbahçe’yi öne geçirmeyi başardı. Skor 2-1 Fenerbahçe lehineydi ve zaman daralıyordu. Tribünlerde kırmızı, beyaz, sarı, siyah ve lacivert renkler birbirine karışmıştı. Maçın son düdüğüyle Taksim Stadı’nda büyük bir coşku yaşandı. Fenerbahçe maçı 2-1 kazandı. ★★★ Sıra kupa seremonisine gelmişti. Kupanın İngiliz karmasına gideceğine inanan General Harington şaşkınlık içindeydi. İşgal Kuvvetleri Başkomutanı şaşkınlığını hemen üzerinden atamamıştı. Kendi adını taşıyan, kocaman som gümüş kupayı isteksiz bir şekilde Fenerbahçe takım kaptanı Hasan Kamil’e (Sporel) vermek zorunda kalmıştı. Türklere bir kez daha yenilmişlerdi! Taksim Stadı’nda toplanan seyirciler sevinçten çılgına dönmüş, kimi ağlıyor, kimi gülüyor, fesler havada uçuşuyordu. Maçı izlemeye gelen halk Fenerbahçe takımını bağrına basmıştı. Fenerbahçeli futbolcular, ellerinde General Harington Kupası olduğu halde halkın omuzları üzerinde stadyumdan çıkarıldılar. Takım oyuncuları Beyoğlu caddelerinde büyük bir coşku ve sevgi gösterileri arasında dolaştırıldılar. Binlerce seyirci, zafer kazanan futbolcuları Tünel’e kadar omuzlarında taşıdılar; oradan Kadıköy’e uğurladılar. ★★★ Lozan’da bulunan Türk heyeti bu maçtan haberdardı. Heyetin başında bulunan İsmet İnönü, sonucu öğrenir öğrenmez Fenerbahçe takımına “Heyetimiz namına hepinizi kıvançlı bir sevinçle tebrik eder, gözlerinizden öperim” diye bir kutlama mesajı gönderdi. Fenerbahçeli futbolcular adeta birer hürriyet kahramanı oluvermişti. İstanbul sadece Fenerbahçe’nin zaferini değil, aslında özgür, namuslu, şerefli ve onurlu yaşama duygusunu kutluyordu. (Sevdamız Fenerbahçe - Roman, Uğur Dündar - Kırmızı Kedi Yayınevi)",https://www.sozcu.com.tr/iste-fenerbahce-galatasaray-ve-besiktaslilari-tek-vucut-yapan-super-kupa-p13563
Uğur Dündar,İçişleri Bakanı Ali Yerlikaya’nın suç örgütleriyle mücadelesi ve yargının durumu!..,13 Ocak 2024,"Her sabah cep telefonumu açtığımda ilk işim, güvenlik güçlerinin, bir gün önce yaptıkları operasyonları sosyal medya hesabımdan paylaşmak oluyor. Örneğin önceki gün; İran, Güney Kore, Suriye, Çin, Özbekistan ve İsviçre’nin kırmızı bültenle aradığı 10 suçlunun yakalandığı duyuruldu. Bu kişilerin kumar, kara para aklama ve insan kaçakçılığı suçlarından arandıkları bildirildi. Dün sabah da uyuşturucu ve yasa dışı bahis çetelerine yönelik operasyonların haberleri paylaşıldı. Ses getiren operasyonlar, Ali Yerlikaya’nın İçişleri Bakanı ve Erol Ayyıldız’ın da Emniyet Genel Müdürü olmasından sonra hız kazandı. Öyle ki, hemen her güne uluslararası suç örgütleri, uyuşturucu baronları ve siber suç çetelerini hedef alan operasyon haberleriyle başlar hale geldik. ★★★ Bu haberleri paylaşmamın ve destek vermemin iki nedeni var. Birincisi; yarım asrı çoktan geride bıraktığım meslek hayatım uyuşturucu ve fuhuş baronları, çıkar amaçlı suç çeteleri, mafyalar, kara para aklayıcıları ve insan tacirleri gibi halk düşmanlarıyla mücadele ederek geçti. İkincisi ve çok daha önemlisi; bunlarla gerektiği gibi mücadele edilmediği takdirde, suç bataklığının büyüyüp kamu düzenini içine çektiğini ve bir süre sonra da bu çetelerin sistemi tehdit edecek güce eriştiklerini yaşayarak gördüm. ★★★ Hatırlayacaksınız; 90’lı yıllarda lüks otellerde “Casino” adı altında faaliyet gösteren ışıltılı kumarhanelerde öylesine büyük bir kara para çarkı oluşmuştu ki, kumar baronları neredeyse siyasete ağırlıklarını koyacak güce ulaşmışlardı. Kumarhaneler Kralı olarak ünlenen Ömer Lütfü Topal, bu güç savaşları nedeniyle öldürülmüştü. Eğer Susurluk Çetesi skandalı patlak vermemiş olsaydı, hem faili meçhul cinayetler sürecek, hem de arkalarına çeteleşen kamu gücünü alan kumar ve uyuşturucu baronları, bir süre sonra siyaseti yönlendirecek noktaya geleceklerdi. Neyse ki gerçek geç de olsa görüldü ve “Casino”lar kapatılarak, kara para çarklarına çomak sokuldu. ★★★ Peki Ali Yerlikaya yönetimindeki emniyet ve jandarma güçlerinin sürekli operasyonlar yapmaları, bu kanun tanımaz yapıların ve halk düşmanlarının bir daha kafa kaldıramayacak hale gelmelerini sağlamaya yeterli olur mu? Elbette hayır. Güvenlik güçleri bu mücadeleyi bir yere kadar sürdürebilir. Daha sonraki aşamada yargının devreye girmesi ve doğal olarak suç örgütü sanıklarına caydırıcı ve toplumca ibret alınacak cezalar vermesi gerekir. Ancak üzülerek belirtiyorum ki kimi yargı kararları, topluma güven vermekten ve caydırıcı etki yaratmaktan çok uzaklaşmış bulunuyor. Dürüst savcı ve yargıçları bir kenara ayırarak belirtiyorum; ülkemizde yargı, uzunca bir süredir üzerine düşeni gerektiği gibi yapamıyor. Bunun çeşitli nedenleri var. Son dönemde görüldü ki; liyakati tartışmalı yargı mensupları sırtlarını siyasete dayadıktan ve bir nevi dokunulmazlık kazandıktan sonra, suç örgütlerinin önünü açan kararların alınmasında bile etkin olabiliyorlar. ★★★ Bu açıdan bakıldığında Ayhan Bora Kaplan suç örgütünün oluşumu, büyümesi, bazı emniyet ve yargı mensuplarıyla siyasi isimleri arkasına alarak dehşet saçar hale gelmesi, hukuk fakültelerinde ders olarak okutulabilecek önem ve boyut kazanmış bulunuyor. Burada Ayhan Bora Kaplan adını zikretmemin özel bir nedeni yok. Daha doğrusu isim önemli değil. Örgütün adı Ayhan Bora Kaplan değil de Kayhan Tufan Aslan da olabilirdi. Önemli olan örgütün nasıl sıfırdan başlayıp muazzam bir yol alabildiğini görebilmek... ★★★ Yargı kararlarına duyulan güvenin kaybolduğu toplumlarda kamu düzenini korumak zorlaşır. Ve öyle bir gün gelir ki, bu durum bir beka sorununa dönüşebilir. Bu nedenle yargıda suç örgütlerine bulaşmış her kim varsa süratle yetkileri ellerinden alınmalı ve cezalandırılmalı. Ben Ali Yerlikaya’nın İçişleri Bakanı, Erol Ayyıldız’ın da Emniyet Genel Müdürü olur olmaz başlattıkları seri operasyonları devlet aklının bir korunma refleksi olduğunu düşünüyor ve bu bakışla yürekten destekliyorum. Dilerim benzer refleks adalet için de gösterilir ve alınacak önlemlerle yargı kararlarına güven yeniden sağlanır...",https://www.sozcu.com.tr/icisleri-bakani-ali-yerlikaya-nin-suc-orgutleriyle-mucadelesi-ve-yarginin-durumu-p15009
Uğur Dündar,Az kuru!..,26 Ocak 2024,"Üniversiteye yeni başlamıştı. Ekonomik durumu iyi değildi. Yoksul ailesi yeteri kadar para gönderemiyor ve her gün artan gıda fiyatları nedeniyle neredeyse yarı aç dolaşıyordu. Yurt taksitini ödedikten sonra cebinde kalan üç beş kuruşla okuması gereken kitapları bile satın alamıyor, arkadaşlarından ödünç temin edip, derslerine çalışıyordu. Yokluk adeta iliklerine işliyordu. ★★★ Malzeme Bilimi Mühendisliği öğrencisiydi. Bazı arkadaşları, ücretsiz olduğunu söyleyerek onu bir cemaat yurduna götürmek istediklerinde “Ben Atatürk’ün kurduğu Türkiye Cumhuriyeti’nin bir evladıyım. Aç gezerim ancak Atatürk’e ve onun bize emaneti Türkiye Cumhuriyeti’ne düşmanlık edenlerin yurtlarında kalmam” diyerek bu ‘cazip’ teklifi reddetmişti. ★★★ Bir cumartesi günü, açlıktan karnı guruldayarak sokakları adımlarken bir esnaf lokantası gördü. Daha önce hiç gitmemişti. “Acaba fiyatlar nasıl?” diye düşündü. Elini cebine attı, parasını saydı ve ürkek adımlarla içeri girip, köşedeki bir masaya oturdu: Sıkılarak “Az kuru alabilir miyim?” dedi. “Az kuru”yu beklerken lokantacı ona bir tabak dolusu kuru fasulye, pilav, bol ekmek, turşu ve soğan getirdi. O kadar acıkmıştı ki ‘Ama ben bunları istemedim!’ bile diyemedi. Büyük bir iştahla yemeğini yedi. Karnı doymuştu fakat aklı ödeyeceği paradaydı. Lokantacının getirdiği hesap çok düşüktü, adisyona sadece “az kuru”yu yazmıştı. Hesabı öderken; “Elinize sağlık, annemin yaptığından sonra hayatımda yediğim en leziz fasulye ve pilavdı!” diyerek, teşekkür etti. Öğrenci her öğlen bu lokantanın müdavimi oldu. Sürekli “az kuru” istedi. Ancak lokanta sahibi her seferinde bol kuru fasulye, bol ekmek, pilav, soğan ve turşu vermeyi sürdürdü. ★★★ Yıllar geçti, okul bitti. Yıllar yılları kovaladı. Öğrenci varlıklı bir iş insanı oldu. Bir gün öğle yemeği yerken, “az kuru” söylediği lokanta aklına geldi, o günleri hatırladıkça göz pınarlarından birkaç damla yaş süzüldü. Hafta sonu üniversiteyi okuduğu şehre, lokantanın olduğu sokağa gitti. Orası kapanmıştı. Hemen yan taraftaki esnafa  “Buradaki lokantaya ne oldu? Sahibini nasıl bulabilirim?” diye sordu. Esnaf, “Lokanta kapandı ama amca az aşağıda oturuyor” dedi. Tarif üzerine evi bulup kapıyı çaldı. Kapıyı lokantacı amca açtı: “Buyurun” dedi. Çok yaşlanmıştı, biraz da beli bükülmüştü, gözlüğünün üzerinden kapısını çalan adamı süzdü, tanıyamadı. “Amca ben yıllar önce üniversiteyi burada okudum. Beni belki hatırlamazsın. Hani hep “az kuru” isteyen, senin de “çok” verdiğin bir öğrenci vardı ya, işte o benim!” “Hatırlamadım oğlum, yıllar oldu” dedi. Çünkü o her öğrenciye “çok” verirdi. “Ev senin mi amca?” diye sordu. “Yok oğlum kira, nerede bizde ev alacak para! BAĞKUR’dan emekli oldum, 7.500 TL maaş alıyorum. Ev sahibi evden çıkarmak istiyor. Hanımla birlikte kıt kanaat idare edip gidiyoruz işte...” “Teşekkür etmek için gelmiştim amca!” dedi. “Ben yine sizi ziyaret edeceğim” diyerek ayrıldı. Amca, uzun süre arkasından baktı, hafızasını zorladı ancak hatırlayamadı. “Ah ihtiyarlık, gözün kör olsun!” diye geçirdi içinden. İş insanı çarşıya gitti. Esnafa sorup o evin sahibini buldu ve evi almak istediğini söyledi. Ev sahibi, satmak istemediğini söylese de değerinden fazla para teklif ederek satın aldı. Bir hafta sonra tekrar lokantacının yanına gitti, artık eve kira ödemeyeceğini söyledi. Durumu anlattı. Zarfa koyduğu parayı da çaktırmadan masanın üzerine bıraktı. Yaşlı adam şaşırmıştı. Ne diyeceğini bilemiyordu. Gözlerinden süzülen yaşları silmeye çalışarak “Aman oğlum, ne yaptın! Ne gerek var bunlara!” diyebildi. “Amca senin az kurun olmasaydı ben aç yatar, aç kalkardım. Belki okulu bile bitiremezdim. Şimdi benim sana verdiğim, senin bana verdiğinden inan çok daha değersiz. Sen hakkını helal et, o bana yeter!..” Sonra baba oğul gibi sarılıp birlikte ağladılar... ★★★ Sosyal medyada okuduğum bu hikayenin gerçeklik payını bilmiyorum. Ama gerçek olmasa bile okurken insana “Ah insanlık!.. Haber bile vermeden nereye kayboldun böyle?” dedirtiyor. Gökten bir elma daha düştü. Tüm iyi insanların başlarına...",https://www.sozcu.com.tr/az-kuru-p18078
Uğur Dündar,Kot kumaşları beyazlatırken kararan hayatlar!..,29 Şubat 2024,"Artık gazetelerde haber bile olamıyorlar! O nedenle, gencecik kurbanlardan birinin daha yitip gittiğini, sosyal medyadaki bir hesapta okudum. Buğulu gözlerle okurken de bu genç insanları, üç beş kuruş uğruna ölümün pençesine sürükleyen Türkiye gerçekleri, gözümün önünden bir film şeridi gibi geçmeye başladı... ★★★ Yıl 2007... Konuşması öksürük nöbetleriyle kesilen kısık sesli kişi telefonda anlatıyor: “Bu hastalık benim hayatımı kararttı. Bari diğer masumları ölümden kurtarın!..” İddiasına göre; büyük markalar için kot kumaşlarının beyazlatılması amacıyla kum püskürtülerek yapılan taşlama işlemi sırasında işverenler hiçbir koruyucu önlem almıyor ve zavallı işçiler kum zerreciklerini solumak zorunda bırakılıyorlar. Telefon hattının diğer ucunda ihbarı değerlendiren mangal yürekli Arena Muhabiri Hatice Demircan dinledikleri karşısında gözyaşlarını tutamıyor. ★★★ İhbarın doğru olup olmadığını araştırınca, bu sektörde adeta cinayetler işlendiğini belirliyoruz. Zira çoğu kaçak, bu “merdiven altı” işyerlerinde kot kumaşları beyazlatılırken basınçlı kum püskürtülüyor, koruyucu giysi ve maskeler kullanması gereken sigortasız işçiler, kendilerini bekleyen acı sondan habersiz, saatler boyu kum tanelerini soluyarak bu ölümcül işi yapıyorlar. Ölüm sektöründe yaklaşık 10 bin kurbanın çalıştığını -kayıt dışı olduğundan- ne belediyeler ne Çalışma Bakanlığı Müfettişleri ne de Maliye yetkilileri biliyor!.. ★★★ Hatice Demircan ve Arena ekibi sabır dolu bir çalışmayla acı gerçeği en ince ayrıntısına kadar görüntülediği gibi akciğer zarı kanserine yakalanıp yatağa düşmüş kurbanlarla röportajlar da yapıyor. Adına “Slikozis” denilen bu illet konusunda yurdumuzun önde gelen uzmanlarından Prof. Dr. Zeki Kılıçaslan’a göre; kum zerrecikleri solunum yoluyla akciğerlere girdikten sonra kristalleşiyor ve bir süre sonra hastayı nefes alamaz hale getirip ölümüne sebep oluyor. Ne yazık ki bu hastalığın tedavisi mümkün değil. Yani bir kere yakalandıktan sonra kurtulma şansı sıfır!.. Değerli bilim insanı o günlerde üretimde çalışan ya da uzunca bir süre çalışıp ayrılmış 5 bin kurbanın gelecekte mutlaka ölümcül “Slikozis”in pençesine düşeceğini söylüyor. ★★★ Haberimiz kamuoyunda şok etkisi yaratıyor. O güne kadar bu gerçeği göremeyen yetkililer de yayınımızın ardından harekete geçip kot kumaşlarının beyazlatılma işleminde mutlaka uyulması gereken kurallar getiriyorlar. Bunun üzerine hiçbir resmi kurumda kaydı bulunmayan merdiven altı işletmeler, bir gecede kapılarına kilit vurup kurbanları kaderleriyle baş başa bırakarak sırra kadem basıyorlar. ★★★ Aradan geçen yıllarda ne mi oluyor? Röportaj yaptığımız, çoğu 20-25 yaşlarındaki hastalar, bir süre oksijen tüplerine bağlı olarak umutsuz günler yaşadıktan sonra birer birer hayata veda ediyorlar. Ben bugüne kadar yitip gidenlerin sayısını unuttum. Yüzlerce diyebilirim... Sosyal medyada birinin daha vefat ettiğini okurken; “Onun canı pahasına beyazlattığı kot kumaşından yapılmış giysileri kullananların acaba bu acı gerçekten haberleri var mıdır?” diye düşünmekten kendimi alamadım.",https://www.sozcu.com.tr/kot-kumaslari-beyazlatirken-kararan-hayatlar-p26031
Uğur Dündar,Depremde ölmek Türk insanının yazgısı mı?..,07 Şubat 2024,"Dün 54 bine yakın yurttaşımızın yaşamını yitirdiği, 107 binden fazla insanımızın da yaralandığı 6 Şubat 2023 deprem felaketinin yıldönümüydü. Anma törenlerinde konuşan iktidar mensupları, muhalefet partilerinin sözcüleri, yerel yöneticiler ve uzmanlar, acıları paylaştılar ama bu büyük felaketi bize yaşatanın “çürüyüp kokuşmuş sistem” olduğuna pek değinmediler. Kısaca belirteyim ki onca insanımız; doğanın değil, yıkıcı deprem kuşağının varlığının bilinmesine rağmen çürük yapıları fay hatları üzerinde inşa eden hırsız ve vicdansız müteahhitlerin... Onların sözde projelerini hiç görmeyen ama denetlemiş gibi sırf para için imza atan ahlaksız teknik sorumluların... Bu dayanıksız yapılara rüşvet karşılığı göz yuman rantçı ve cepçi yerel yöneticilerle, ilk büyük depremde yıkılacakları apaçık görülen yapılara imar affı getiren popülist siyasetçilerin kurbanı oldular. Özetle onları deprem değil, kokuşmuş sistem aramızdan alıp götürdü... Televizyon ekranlarında konuşanları dinlerken; 17 Ağustos 1999 Büyük Marmara Depremi’nden sonra dönemin Başbakanı merhum Bülent Ecevit’e yazdığım açık mektubu hatırladım. Özetle sunuyorum: ★★★ “Sayın Bülent Ecevit, Yüzyılın felaketi sayılan depremden bu yana olağanüstü bir tempoyla çalışıyor, uykusuz, belki de kabus dolu geceler geçiriyorsunuz. Binlerce vatandaşımızın ölümü, on binlerce insanımızın yaralanmasına neden olan felaketin, duyarlı bünyenizi derinden sarstığını, TV ekranlarına yansıyan yorgun ve kederli bakışlarınızdan anlıyoruz. ★★★ Dürüst kişiliğinizden aldığım cesaretle bazı gerçekleri hatırlatmayı hem gazetecilik mesleğinin, hem de yurttaş olmanın gereği sayıyorum: Toplumda, “Karaoğlan” fırtınası estirdiğiniz yıllarda adına “Bozuk düzen” dediğiniz, toprak ve yapı yağmacılığına dayalı kokuşmuş sistem, depremle birlikte enkaz altında kaldı. Vatandaş onca acı arasında depremi felakete dönüştüren asıl büyük nedenin, sistemin ta kendisi olduğunu gördü. Popülist ve Makyavelist politikacıların çıkar hesaplarına uygun geldiği için bugüne kadar yaşatmayı başardıkları, adam kayırmacılığa, adaletsizliğe, bilgisizliğe, yolsuzluğa, rüşvete ve hırsızlığa prim veren kokuşmuş yağmacı sistem, felaket karşısında aciz duruma düştüğü gibi size ve hükümetinize duyulan güveni de kökünden sarstı... ★★★ Sayın Başbakan, Ekonomide ilerlemeyi ve ulusal gelirin hakça paylaşımını bir pranga gibi engelleyen bu yağmacı sistemin mimarı siz değilsiniz. Bazı grupları müthiş zengin eden ama aynı zamanda fakirleşmenin de nedeni olan, toprak ve yapı spekülasyonuna dayalı sistemden en ufak bir çıkar sağlamadığınız gibi devlet olanaklarını kullanarak, kardeşlerinize, yeğenlerinize, kayınbiraderinize ve şaibeli kişilere vurgun yaptırmadınız. Aksine zor olanı başardınız ve tertemiz kaldınız. ★★★ Kamuoyu, depremi felakete dönüştüren asıl felaketin, yani sistemin sorgulanma zamanının artık geldiğine inanıyor ve radikal değişim bekliyor. O halde ne duruyorsunuz Sayın Ecevit? Devrimciliğe giden yol, uluslararası tahkime imza atmaktan değil, depremle birlikte çöken kokuşmuş sistemi değiştirmekten geçiyor. Bu tarihi fırsatı kaçırmayın. Yaraları sararken hiç olmazsa bu kez, yaraya neşter atmayı ihmal etmeyin. Bundan böyle depremde ölmek, Türk insanının yazgısı olmasın. Yaralarımızın bir an önce sarılması dileğiyle içten saygılar sunuyorum.” ★★★ Okuduğunuz 29 Ağustos 1999 tarihli mektubun üzerinden 25 yıl geçti. Yaşadığımız son felakette yüreğimiz yanarak bir kez daha gördük ki; bu süre içinde hiçbir şey değişmediği gibi özellikle İstanbul’da, kentsel dönüşüm vaatleri hep lafta kaldı!.. Bilimsel aklın terk edildiği bu çürümüş sistem nedeniyle depremde ölmek, ne yazık ki insanımızın yazgısı haline geldi!..",https://www.sozcu.com.tr/depremde-olmek-turk-insaninin-yazgisi-mi-p20807
Uğur Dündar,İnternet harcaması nedeniyle istifa eden bakan!..,11 Şubat 2024,"Haberi Euronews’de okuyunca “Acaba biz mi bu dünyada yaşıyoruz, yoksa onlar mı?” diye düşünmekten kendimi alamadım. ★★★ Baksanıza; İskoçya Sağlık Bakanı Michael Matheson, resmi kullanım için verilen tabletinde yaklaşık 11 bin sterlinlik mobil internet faturasına ilişkin soruşturma sonucunun duyurulmasından üç saat önce istifa etmiş. ★★★ Haberin devamı ise şöyle: Matheson, İskoçya Başbakanı Hamza Yusuf’a gönderdiği istifa mektubunda, geçen kasım ayında İskoç parlamentosunda başlatılan soruşturma raporunun hâlâ kendisine ulaşmadığını söylemiş ve “Bununla birlikte, bu durumun hükümetin gündemini ilerletme konusunda dikkat dağıtıcı bir unsur haline gelmesini önlemek için şimdi istifa etmem kendimin ve hükümetin yararınadır” demiş. ★★★ Bakanının istifasını kabul eden Başbakan Yusuf, Matheson’ın hatasından dolayı özür dilediğini belirtmiş ve hükümetteki çalışmalarından övgüyle bahsetmiş. ★★★ Peki bizde böyle bir durum ortaya çıksa -asla çıkmaz ama haydi çıktı diyelim- ne yapılırdı? İnanın o bakan asla eleştirilmeyeceği gibi bir de övgü alırdı. Hatta “Bakanımız öylesine çalışkan, öylesine araştırmacı bir kişi ki sürekli bilgi toplarken mobil internetine şu kadar masraf yapmak zorunda kalmış” denilerek methiyeler düzülürdü. Gerçekten biz İskoçya Sağlık Bakanı ile aynı dünyada mı yaşıyoruz? Yoksa biz bambaşka bir gezegende miyiz? Uzaydan dönen ve oradayken dünyamızı gözleyen Alper Gezeravcı’yı görürsem, ona da soracağım!..",https://www.sozcu.com.tr/internet-harcamasi-nedeniyle-istifa-eden-bakan-p21807
Uğur Dündar,İstanbul’a büyükşehir belediye başkanı olmak!..,02 Şubat 2024,"Belediye başkanlığı, o kişiye oy vererek iş başına getiren hemşehrilerinin evlenme ve ölüm gibi hayatlarının en mutlu ve en acı günlerinde onların yanında olmayı gerektirir. Bu nedenle son derece ulvi bir görevdir. Seçmenlerinin sevgi ve güvenini kazanmış bir belediye başkanının çalışması saatle sınırlı değildir. Kendisine ihtiyaç duyulan her anda hemşehrilerinin yanında olmak zorundadır. Gün gelir 24 saat, hatta 48 saat süreyle yastığa başını koymadan çalıştığı olur. Bir bakıma başkan -oy versin, ya da vermesin- seçildiği yerde yaşayan herkesin babası, annesi, kardeşi ya da en yakın akrabası gibidir... Hiç unutmuyorum, yıllar önce gittiğim Amerika’nın Baltimore kentinde beni ağırlayan bir aile, arabalarıyla şehri tepeden gören bir yere götürmüşler ve göğüslerini gererek “Bu güzelliği borçlu olduğumuz belediye başkanımız bizler için yaşıyor. Biz de onu, istediği sürece omuzlarımızda taşırız” demişlerdi... ★★★ Geçen cumartesi günü yolum, İstanbul Büyükşehir Belediyesi’nin Tarihi Yarımada’daki Altınboynuz Sosyal Tesisleri’ne düştü. Adını mitolojiye dayanan bir efsaneden alan İBB Altınboynuz Sosyal Tesisi, iki katlı, modern bir yapıdan oluşuyor. Misafirlerin ucuz yemek yiyebilecekleri 120 kişilik restorana, 80 kişinin ağırlanabildiği kafeteryaya ve aynı anda 200 kişinin konuk olabileceği göze çok hoş gelen çizgilere sahip bulunuyor. Öylesine sıcak bir atmosferi var ki, daha girer girmez insanı kucaklayıp, sanki evindeymiş gibi bir duygu oluşturuyor. Sosyal tesiste ayrıca özellikle gençlerin kitap okuyup derslerini çalışabilecekleri bir kitap-kafe de mevcut. Otopark sorunu olmayan Altınboynuz, doğrudan Haliç kıyısındaki geniş bir parka ve yürüyüş yoluna açılıyor. Beni en çok etkileyen yanı ise; buranın idari hizmet binası olarak kullanıldığını gören Ekrem İmamoğlu’nun “Madem elimizde böylesine güzel konuma sahip bir yerimiz var, hemen sosyal tesis haline getirelim ve halkımıza açalım” demiş olması. ★★★ Biz tesiste otururken Başkan İmamoğlu da geldi. Onu gören 7’den 77’ye herkesin yüzünde bir sevinç gülücüğü belirdi ve seçildiğinden bu yana her zaman, her yerde olduğu gibi, fotoğraf çektirme yarışı başladı. Hatta kapısının önünde uzun bir fotoğraf kuyruğu oluştu. O da hiçbirini kırmadan yanlarında durdu, ayrıca derdi olanın da derdini uzun uzun ve sıkılmadan dinledi. ★★★ İmamoğlu’nun işi 2019’dan daha zor. Çünkü karşısında geniş bir cephe var. Ama gördüğüm kadarıyla o, İstanbullularla çok sağlam ve sımsıcak bir ittifak kurmuş durumda. Bu öylesine güçlü bir ittifak ki, her siyasi eğilimden insanın kendisine yapılan hizmetleri görüp, yaşayıp katıldığı bir gönül ittifakı!..",https://www.sozcu.com.tr/istanbul-a-buyuksehir-belediye-baskani-olmak-p19657
Uğur Dündar,"Mustafa Kemal Paşa, Sina-Filistin Cepheleri ve kendisini satın almaya çalışan Alman Mareşal’e cevabı!..",17 Şubat 2024,"Birinci Dünya Savaşı’nda İngilizlerin (11 Mart 1917) Bağdat’ı işgal etmeleri üzerine Irak Cephesi’ndeki durum kaygı verici bir hâl almıştı. Mekke’nin isyan eden Arapların eline geçmesi, Bağdat’ın da kaybedilmesi Osmanlı Devleti’nin ve Halife’nin İslam âlemindeki saygınlığını zedelemişti. Dolayısıyla durum, hem askerî hem de siyasal bakımdan kritikti. Türk Başkomutanlığı, nisan ayı başlarında Bağdat’ı geri almak için bir taarruz planı hazırlamaya başladı. Almanya’dan işbirliği ve yardım talebinde bulundu. Ortadoğu’daki ekonomik çıkarlarına çok önem veren Alman Başkomutanlığı bu taarruz girişimiyle ilgilendi ve yardım isteğini kabul etti. Irak ve Filistin Cephesi için düşünülen yeni yapılanma, Yıldırım Ordular Grubu’nun kurulmasıyla sonuçlanacaktı. ★★★ General Erich Von Falkenhayn’ın 7 Mayıs 1917’de Türkiye’ye gelmesi ile Irak Harekâtını gerçekleştirmek için Yıldırım Ordular Grubu’nun oluşumuna hız verildi ve Yıldırım Ordular Grubu Komutanlığı’na General Falkenhayn’ın atanması önerildi. Başkomutan Vekili Enver Paşa, Almanya’nın bu önerisini kabul etti. Almanya İmparatoru II. Wilhelm, 5 Haziran 1917’de General Falkenhayn’ın Yıldırım Ordular Grubu Komutanlığı’na tayinine ait kararı imzaladı. Yıldırım Harekâtı için harcanacak beş milyon altın lira Osmanlı Devleti hesabına borç olarak yazılacaktı. Falkenhayn’ın Yıldırım Orduları Grup Komutanlığı’na atanma emri padişahın onayından geçti ve 15 Temmuz’da da ordunun kuruluş emri yayınlandı. Ulu Önder Atatürk, Yıldırım Orduları Komutanı olduğu dönemde… ★★★ Başlangıçta Yıldırım Ordular Grubu’nun hedefi, Irak’taki İngiliz Ordusu’nun yan ve gerilerine taarruz ederek Bağdat’ı geri almak ve Güney Irak’ı İngiliz işgalinden kurtarmaktı. Başkomutan Vekili Enver Paşa, 24 Haziran 1917 günü Halep’te, bir toplantı tertip etmiş ve bu toplantıya katılan komutanlara planını açıklamıştı. Bu plana göre; İstanbul’da yeni kurulmakta olan 7. Ordu, Fırat nehri boyunca Hit’e kadar ilerleyecek, buradan itibaren 6. Ordu ile iş birliği yapıp Bağdat bölgesindeki İngiliz birliklerinin yan ve gerisine taarruz edecekti. Mustafa Kemal Paşa ve diğer komutanlar, bu planın başarıyla uygulanabilmesi için 4. Ordu’nun Filistin’de bulunan İngiliz kuvvetlerini emniyetle tespit etmesinin şart olduğunu, aksi takdirde Filistin’de kuzeye ilerleyecek İngiliz kuvvetlerinin 7. Ordu’nun yan ve gerilerine taarruz ederek planı başarısızlığa ve belki de 7. Ordu’yu ağır yenilgiye uğratabileceğini söylediler. Mustafa Kemal Paşa bu planın uygulanabilirliğine inanmamıştı. ★★★ Diyarbakır’da bulunan 2. Ordu Komutanı Mustafa Kemal Paşa’ya 3 Temmuz 1917 tarihinde Başkomutan Vekili Enver Paşa’dan “zata mahsus” şifreli bir telgraf geldi. Telgrafta: “Kurulan 7. Yıldırım Ordusu Kumandanlığını koşulsuz kabul edip etmeyeceğinizin acele bildirilmesi” denilmekteydi. Paşa telgrafı okuyunca “Çok acayip şey” diyerek hayretini ifade etti, sonra da yaveri Şükrü Tezer’e: “Teklif olunan 7. Ordu Kumandanlığını koşulsuz kabul ediyorum” şeklinde cevap yazılmasını emretti. Bunun üzerine 5 Temmuz 1917’de 7. Ordu Kumandanlığına atandığı bildirilerek İstanbul’a gelmesi istendi. Dört gün sonra Diyarbakır’dan ayrılan Mustafa Kemal Paşa, Mardin-Halep yoluyla İstanbul’a hareket etti. Yıldırım Ordular Grubu Karargâhı ve 7. Ordu Karargâhı İstanbul’da kuruluyordu. 7. Ordu, 19. ve 20. tümenlerden oluşacaktı. Bu birliklerin bir bölümü henüz Avrupa cephelerindeydi. 1917 yılı Temmuz ve Ağustos aylarında parça parça gelerek Halep’te toplanacaklardı. Alman general ve Osmanlı mareşali Erich von Falkenhayn ★★★ Falkenhayn’ın Mustafa Kemal Paşa ile ilk dolaylı teması İstanbul’da oldu. Yıldırım Ordular Grubu Karargâhının ve 7. Ordu Karargâhının teşkil edilmesinden sonra, her ikisi de Halep’e intikal edeceklerdi. İşte o günlerde Falkenhayn, Mustafa Kemal Paşa’ya bir miktar altın vermek istedi. Mustafa Kemal Paşa, anılarında bu olayı şöyle anlatır: “Yıldırım Ordusu (7’nci Ordu) Kumandanlığını kabul edip İstanbul’dan Halep’e hareket edeceğim günün gecesiydi. Falkenhayn”ın, karargâhında bulunan bir Türk zabitinin refakatinde bir genç Alman subayı Akaretlerdeki 76 numaralı ikametgâhıma geldi. Ufak ve zarif sandıklar içinde Falkenhayn tarafından bana bazı şeyler getirdiğini söyledi. O “şey”lerin kendilerini kabul ettiğim odaya nakledilmesini emrettim. Salon kapısının yanına ufacık sandıklar istif edildi. Bunlar nedir? dedim. Alman zabiti dedi ki: “İstanbul’dan ayrılıyorsunuz. Mareşal Falkenhayn tarafından bir miktar altın gönderilmiştir.” Oysa kimseye hiçbir ihtiyacımdan bahsetmemiştim; fakat zannettim ki, Mareşal bu parayı ordunun ihtiyacına sarf edilmek üzere göndermiştir. Onun için tercümanlık eden Türk zabitine dedim ki: “Bu sandıklar bana yanlış geldi, ordunun Levazım Reisine gönderilmesi lazımdı, benim için fazla külfettir.” Muhatabım sözlerimi Alman zabitine nakletti. Zabit derhal: “Efendim o başka!” dedi. Bizim zabitimize: “Paranın miktarını bu zabitten iyi tahkik et, huzurunda alındığına dair bir senet yaz, ver, imza edeyim” dedim. Bu zat emrimi yaptı; fakat zabit imzalı senedi kabul etmek istemedi, tekrar: “Bu zabit bilmiyor” dedim, “Senedi alsın ve Mareşala versin. Siz de bu paraları gelip alması için Levazım Reisi’ne haber gönderiniz.” Bittabi iş böyle cereyan etti.” Bu olay, daha ilk günden Mustafa Kemal Paşa’nın Falkenhayn’a güvenini sarsmış ve onda Mareşal’in para ile Türk komutanlarını satın alarak Alman çıkarlarına hizmet ettirmek istediği izlenimini yaratmıştı. Bu nedenle de emrinde çalıştığı kısa sürede (üç ay kadar) daima ona karşı dikkatli olmuştur. ★★★ Mareşal Falkenhayn, Yıldırım Ordular Grubu Karargâhını hemen tamamen Alman subaylarından teşkil etmişti. Bütün emirler Almanca yazılıyor, sonra Türkçeye çevrilerek yayımlanıyordu. Falkenhayn, Türk subaylarına güvenmiyordu.  Osmanlı üniforması giyiyorsa da karargâhındaki Alman subaylarının Alman üniformasıyla görev yapmalarında bir sakınca görmüyordu. 7.Ordu Komutanı Mustafa Kemal Paşa, Mareşal Falkenhein’ın tutumundan çok rahatsızdı. Ülkenin kötü bir geleceğe sürüklendiğini görüyor, üzülüyordu. ★★★ Bununla beraber 15 Ağustosta İstanbul’dan Halep’e hareket etti ve cephede 7. Ordu’nun başına geçti. Mümkün olduğu ölçüde ordusunun bazı noksanlarını tamamlayıp, aksaklıklarını gidererek verilecek görevleri yapmaya hazır hale getirdi. Ama başlıca iki noktada Falkenhayn’dan tamamen farklı düşünüyordu. Mustafa Kemal Paşa’nın görüşüne göre: Türk Ordusu Filistin’de taarruz edecek güce sahip değildir, savunmada kalmalıdır. Filistin Cephesi iki ordunun kullanılmasına müsait coğrafi yapıda değildir. Bütün cephenin sorumluluğu 7. Ordu’ya verilmelidir. Mareşal Falkenhayn, bu görüşe katılmıyor; 7. Ordu’nun, Kress von Kressenstein komutasındaki 8. Ordu’nun yanında taarruza katılmasında ısrar ediyordu. Falkenhayn ile yapılan yazışmalardan bir sonuç alınamayacağını gören Mustafa Kemal Paşa, 20 Eylül 1917’de Başkomutan Vekili Enver Paşa’ya başta Sina-Filistin Cephesi olmak üzere diğer cephelerdeki orduların mevcudu, eğitim, donanım, silah, ikmal ve ulaşım açısından içinde bulundukları kötü durumu bütün çıplaklığıyla açıklayan uzunca bir rapor sundu ve Türk Ordularına Alman Generallerin komuta etmelerinden duyduğu rahatsızlığı dile getirdi. Onların Türkiye’nin çıkarlarını hiçe sayıp Almanya’nın çıkarlarını her şeyin üzerinde tuttuklarını delillerle açıklayarak bu durumun yarattığı sakıncaları belirtti. Ayrıca bu raporunda ülkenin yönetimi, ekonomisi halkın içinde bulunduğu sefalet ve morali ile ilgili çarpıcı tespitlerde bulundu. Mustafa Kemal Paşa, bu raporun birer suretini de Sadrazam ve Dâhiliye Nazırı Talât Paşa ile 4. Ordu Komutanı Cemal Paşa’ya gönderdi. ★★★ Mustafa Kemal Paşa, 24 Eylül’de Sina Cephesi Komutanlığı’nın kendisine verilmesini veya görevden affedilmesini istedi. Enver Paşa, memleketin ve ordunun durumu konusunda Mustafa Kemal Paşa’nın bu değerlendirmelerine yüzeysel yaklaşmış ve Mareşal Falkenhayn’ı destekler tutumunu sürdürmüştü. Falkenhayn dürüst, vatansever, memleketin çıkarları konusunda kimseye ödün vermeyen, açık fikirli, düşündüklerini açıklamaktan çekinmeyen, fikirlerinde sebat sahibi, enerjik 7. Ordu Komutanı Mustafa Kemal Paşa ile hiçbir zaman anlaşamamış onu etkisizleştirmek için görev sahasını daraltmaya yetkilerini kısıtlamaya çalışmıştı. Ayrıca yazışmalarda 7. Ordu’yu adeta lağvedilmiş bir halde göstererek emir komuta kargaşası yaratmıştı. Mustafa Kemal Paşa bu zihniyet ve öngörüsüzlük içinde bulunan Falkenhayn’ın başarılı olacağına inanmıyor ve Enver Paşa’nın ona olan güveninin felaketle sonuçlanacağını düşünüyordu. Mustafa Kemal Paşa, 6 Ekim’de Cemal Paşa ile yaptığı görüşmeden de bir sonuç alamadı ve istifasını verdi. Yerine Kolordu Komutanı Ali Fuat Paşa’yı vekil tayin ederek 11 Ekim’de Halep’ten hareket ederek 15 Ekim 1917’de izinli olarak İstanbul’a geldi. Mustafa Kemal Paşa, 7. Ordu Komutanlığı’ndan ayrılırken Falkenhayn’ın İstanbul’da kendisine verdiği altınları yerine vekil tayin ettiği Ali Fuat Paşa’ya teslim etti ve ondan aldığı senedi emir subayı ile Falkenhayn’a göndererek kendi senedinin geri verilmesini istedi. Falkenhayn, yeni senedi kabul etmek, eski senedi geri vermek istemese de Mustafa Kemal Paşa, senedini almayı başardı. ★★★ Harbiye Nezareti, durumu kurtarmak için 15 Ekim 1917 tarihli padişah buyruğu ile 2. Ordu Komutanı Fevzi Paşa (Çakmak)’yı 7. Ordu Kumandanlığına, Mustafa Kemal Paşa’yı da 2. Ordu Kumandanlığı’na tayin etti. Fakat O bu görevi de kabul etmeyerek Genel Karargâh emrinde olarak İstanbul’da kaldı. Bu sırada Veliaht Vahdettin’in Almanya ziyaretine katıldı. Hastalığı nedeniyle Mustafa Kemal Paşa, mayıs ayı sonlarında tedavi için yine Almanya’ya Karslbad’a gitti. Tedavisinin bitmesi üzerine temmuz sonlarında İstanbul’a döndü. Öte yandan İngilizler 110 bin kişilik bir kuvvetle taarruza geçerek 30 Ekim 1917’de başlayan III. Gazze Savaşı’ndan galip çıktılar ve 7 Kasım’da Gazze’yi, 16 Kasım’da Yafa’yı işgal ettiler. İngiliz ilerleyişi karşısında tutunamayan Yıldırım Orduları Grubu süratle Filistin’den kuzeye doğru çekildi. Bu arada 9 Aralık 1917’de Kudüs düştü. İngiliz Komutanı Allenby, aynı gün büyük bir törenle Yafa kapısından Kudüs’e girdi. ★★★ Mareşal Falkenhayn, Suriye ve Filistin cephelerinde yaşadığı bozgundan sonra 25 Şubat 1918’de komutanlıktan ayrıldı ve yerine General Liman Von Sanders getirildi.. Böylece Mustafa Kemal Paşa’nın değerlendirmelerinde ne kadar haklı olduğu ortaya çıkmış oldu. ★★★ Cahil cüretiyle Filistin ve Kudüs’ün düşmesinden, hatta Atatürk’ü İsrail’in kurulmasından sorumlu tutmaya çalışan tarih yalancılarının bunları okuyunca utanacaklarını hiç sanmıyorum ama, hiç olmazsa gerçekleri suratlarına tokat gibi çarpmış ve tarihe not düşmüş olalım. (Kaynak: Atatürk Ansiklopedisi-Nasır Yüceer)",https://www.sozcu.com.tr/mustafa-kemal-pasa-sina-filistin-cepheleri-ve-kendisini-satin-almaya-calisan-alman-maresal-e-cevabi-p23285
Uğur Dündar,Efsanevi CHP belediye başkanının sarsıcı istifa mektubu,16 Şubat 2024,"Osman Özgüven hem Cumhuriyet Halk Partisi’nin hem de Türkiye ve dünyadaki sol kitlelerin büyük saygı duyduğu önemli bir siyaset adamı. Emek, demokrasi, barış mücadelesinin simge isimlerinden Özgüven, 12 Eylül karanlığına karşı ilk örgütlü mücadele zeminini Dikili’de oluşturarak adını duyurdu. 1984-1994 ve 2004-2013 yılları arasında Dikili’deki dört dönem seçildiği belediye başkanlığı görevinde yerel devrim yaparak tarihe geçti. Sosyal belediyeciliğin ülkedeki en etkili uygulayıcısı oldu. Türkiye ekoloji hareketinin öncüleri arasında yer aldı. Başarılarından biri de Türkiye ve Yunanistan halkları arasında Büyük Önderimiz Gazi Mustafa Kemal Atatürk’ün “Yurtta barış, dünyada barış” ilkesinden yola çıkarak Ege’deki dostluk kapısını açan önder olmasıydı. ★★★ Çocukluk ve gençlik yıllarında yaz mevsimlerini Dikili’de geçirmiş olan CHP Genel Başkanı Özgür Özel’in de ona dair sözlerine bir parantez açalım: Özel, Osman Özgüven Belgeseli için verdiği röportajda, “Benim adımın onunla aynı cümlede geçmesi bile hak ettiğimden fazlası olur. Biz ancak Osman Özgüven’e benzemeye çalışan solcular olabiliriz” diyerek, onun bulunduğu yüksek mertebeyi vurguladı. Özel, geçtiğimiz Ağustos ayında, Bodrum Dibeklihan’da katıldığı bir panelde şöyle konuştu: “Üç yıl önce Nevşin Mengü’yle Dikili’de bir söyleşideydik. Osman başkan yanıma geldi, ‘Yorgunum, seni dinleyemeyeceğim ama görmeden, alnından öpmeden geçmek istemedim’ dedi. Osman Özgüven’in alnımdan öptüğü o an hayatımda aldığım en büyük ödüldür.” ★★★ Bitmedi. Özgür Özel, 14 Aralık’ta Ankara Çağdaş Sanatlar Merkezi’nde belgesel gösteriminin ardından efsane başkanın elinden tutarak sahneye çıktı, övgü dolu konuşma yaptı ve “Eğer 1984-1994 arasında Osman Özgüven Dikili Belediye Başkanı olmasaydı bugün Özgür Özel burada olmazdı” dedi. Bunun iki gün sonrasında, Manisa’da gerçekleştirilen CHP Gençlik Kolları Buluşmasında Özel, “Yeni dönemde sıradan belediye başkan adayları açıklamıyoruz, suyu bedava veren Osman Özgüvenleri açıklıyoruz” ifadelerini dile getirdi. Haliyle herkes hem Dikili halkının istediği hem de Osman Özgüven’in desteklediği, sosyal - toplumcu demokratik belediyeciliğin yeni misyoneri Gökmen Ulu’yu beklerken, Özel bütün bu sözlerini unuttu. Üstelik Gökmen’i de Dikili’yi de iyi tanımasına rağmen halkın istediğini yapmadı. Parti Meclisi’nde oylamaya bile sokmadı.  Bu gelişmeler üzerine Osman Özgüven, siyasal ve tarihsel sorumluluklarını hatırlattığı Özgür Özel ve CHP Genel Merkezi’ne hatadan dönülmesi çağrısını son defa yineleyerek, aksi halde büyük emek verdiği partisinden istifa edeceğini söyledi. Özgüven, CHP Yönetiminin Dikili’de seçimi kaybetme pahasına tekrar aday gösterdiği Adil Kırgöz’e niçin karşı olduğunu da anlattı. İşte, efsanevi CHP duayeninin tarihi mektubu: Osman Özgüven ★★★ “Sayın Uğur Dündar. Etik ilkelere bağlı gazeteciliğinize ve güvenilirliğinize dayanarak, toplumsal ve vicdani sorumluluğum gereği bu mektubu yazıyorum. 81 yaşımdayım. Aktif siyasi yaşamımı noktalayalı 11 yıl oldu. Hiçbir kişisel beklentim yok. Şan, şöhret, methiye, ödül, rant beklentim hiç olmadı. Benim için önemli olan, bizden sonra gelecek gençlerin, sosyal belediyecilik bayrağını devralarak yeniden canlandırması, başta yoksullar olmak üzere halkımıza doğru hizmetlerde bulunulmasıdır. Aklım ve kalbim ezilen insanlarımızdadır. Partimin de Dikili’de seçimi kaybetmemesidir. Belediyeler ticarethane değildir. Biz, yurttaşı müşteri olarak gören zihniyetin karşısındayız. Rantçı değil, halkçıyız. Tepkimin sebepleri, CHP’deki karar mekanizmalarının verilen sözleri tutmamasına ve halkın sesine kulak tıkadığı anti-demokratik aday belirleme şeklinedir. Dikili’deki yaşananlara ilişkin eleştirilerimin nedenleri ise şunlardır: ★★★ 2019’dan itibaren belediye başkanı olan Adil Kırgöz, Dikili’nin Türkiye’ye örnek olan sosyal belediyecilik uygulamalarını sonlandırdı. Örneğin; Dikili Belediyesi Halk Ekmek Fabrikası’nı özel şirkete sattı. Belediyenin ücretsiz hizmet veren belediye halk sağlığı merkezini -hem de pandemi döneminde- kapattı. Öğrencileri ücretsiz okula götürüp getiren ulaşım uygulamasını, sabah ve akşam vatandaşlara yönelik ücretsiz şehir içi ulaşımını uygulamadı. Spora, amatör kulüplere yeterli desteği vermedi. Dikili Belediyesi Gençlik Merkezi’ni kapatarak, kiraya çıkardı ve gece kulübü oldu. - 8 Mart Dünya Emekçi Kadınlar Günü ve 1 Mayıs İşçi Bayramı’nda belediye personeline tatil uygulamasını yapmadı. “Emek en yüce değerdir” anlayışımıza uygun hareket etmedi. Belediye personelinin maaşlarını yoksulluk sınırının altına indirdi. - Müteahhit Adil Kırgöz, Dikili Belediye Başkanı olduktan sonra etik değerlere aykırı davrandı. Kamu görevine gelmesinin ardından Kırgöz İnşaat Yapı ve Malzemeleri Şirketi’ndeki ticari faaliyetlerini sonlandırmadı. (Oysa ben 1984 yılında belediye başkanı seçilince inşaat malzemeleri dükkanımı kapatmış, bir daha geri dönmemek üzere ticari faaliyetlerimi tamamen noktalamıştım. Mal varlığım yoktur. Tek gelir kaynağım emekli maaşımdır.) - Çevre mücadelelerine katılmamış, bilakis 126 hektar verimli tarım alanını imara açmıştır. - Eş, dost, akraba kayırmacılığı yaparak, Dikili Belediyesi’ni aile şirketi gibi yönetti. Meclis üyelerini ve parti ilçe yönetimini kendi akrabalarından oluşturdu. (Oysa ben asla nepotizm yapmadım; hiçbir akrabamı, hatta komşumu bile işe almamıştım.) - Dikili Belediye Başkanlığı’nda beş adet lüks makam aracı bulunmaktadır. Bunlar arasında VIP minibüs olmasına rağmen bu yıl bir tane de Mercedes Vito aldı. Belediye personeline mobbing yapması, sokaklarda korumalar ile dolaşması, ego ve kibir dolu üstencil davranışları halkın tepkisini çekti. Dikili’de yurttaşların en çok şikayet ettiği husus bu davranış biçimidir. - Temmuz 2020’de Emek ve Demokrasi Platformu’nun basın açıklamasına baskın yapmış, sokakların asfaltla kaplanmasını istemeyen yurttaşları parmak sallayarak azarlamıştır. Halkı ve uzmanları dinlemeyerek yaptığı şehircilik bilimine aykırı uygulamalar nedeniyle Dikili’de her sağanak yağışta seller oluşmakta, ev ve iş yerlerini su basmaktadır. - Bu hazin örnekler çoğaltılabilir. Ne yazık ki, eski ANAP’lı Adil Kırgöz, CHP’nin ideolojisi, ilkeleri ve ana programına uyum sağlayamamıştır. - Bu durumda CHP’nin Dikili’de seçimi bariz olarak kaybedeceği ortadadır. - Yurttaşlarımız CHP Genel Başkanlığı’na binlerce imzalı dilekçe göndererek, Dikili kararının yeniden değerlendirilmesini talep etmiş, “Aksi halde simgesel bir kent olan Dikili’de göz göre göre seçimin kaybedilmesinin ağır vebali, siyasi ve tarihi sorumluluğu genel başkana, merkez yönetim kurulu üyelerine ve parti meclisine ait olacaktır” uyarısında bulunmuştur. Ben de hatadan dönülmesi çağrısında bulunmuştum. - Unutulmamalıdır ki, hatadan dönmek erdemdir. Zira CHP Yönetimi halktan büyük değildir. Halkın coşkun akan seli karşısında hiçbir güç duramaz. Saygılarımla... Osman ÖZGÜVEN”",https://www.sozcu.com.tr/efsanevi-chp-belediye-baskaninin-sarsici-istifa-mektubu-p23025
Uğur Dündar,Yetkili etkisizler!..,18 Şubat 2024,"“Başbakan Tayyip Erdoğan’ın hükümetleri ölümlü iş kazalarında Avrupa’da birinci, dünyada da üçüncü durumda! Zonguldak Kozlu’da 8 işçinin ölümüyle sonuçlanan son kaza ise katliamdan farksız. Katliam diyoruz çünkü Sayıştay raporuna göre kaza göstere göstere gelmiş, canlar yok yere gitmiş! Raporda “Daha önce vahim bir olayla karşılaşılmaması tamamen tesadüftür!’’ denilmiş. Sayıştay’ın TBMM’ye sunduğu ve “bu kömür ocağında hayati risk vardır’’ uyarısında bulunduğu 2011 tarihli raporda yer verilen şu tüyler ürperten tespitlere bakın: ★★★ 1- Kozlu’daki kömür ocağı ihalesini kazanan firma, bir inşaat şirketidir. Bu firma daha önce herhangi bir kömür madeninde taş içi galeri açma faaliyetinde bulunmamıştır. Bu konuda deneyimi yoktur! 2- Firma, iş güvenliğini sağlama konusunda gereken önlemleri yeterli düzeyde almamıştır! 3- Ocaktaki lağımların havalandırması yeterli değildir! 4- Çok sayıda uyarıda bulunulmasına rağmen, istenilen sertifikalara sahip (kaliteli) madenci baş lambaları kullanılmamıştır! 5- Kömüre 2 metre kadar yaklaşılmasına ve metan gazı püskürme riskinin artmasına karşın, gereken önlemler alınmadan ilerlemeye devam edilmiştir! 6- Ateşleme sırasında çalışanların sığınacakları yerlerin oluşturulmasına gerek görülmemiştir! 7- Haberleşme telefonu, bulunması gereken yerden 135 metre geriye konulmuştur! ★★★ Durun daha bitmedi. Sırada, okurken “İnsan hayatı bu kadar değersiz olamaz!’’ dedirten tutanaklar var. İşte tutanaklara kaydedilen vahim durumlar: - Enerji kablolarında patlamalara yol açabilecek eklemeler yapılmış! Kabloların uçları açıkta bırakılmış! - Dinamit ve kapsül sandıkları gözetim altına alınmamış! - Ocakta çalıştırılan 3 adet yükleyici makinenin yağ tanklarının çok yüksek derecede ısınmasının önüne geçilmemiş! Yağ tanklarındaki yağlar eskimiş ve seviyeleri düşmüş! - Sıcaklık ve seviye sensörleriyle makineleri stop eden düzenekler devre dışı kalmış! ★★★ Peki müfettişlerin 2010 yılından bu yana tespit ettikleri ihmaller karşısında yetkililer ne yapmış? Hiç!.. Kocaman bir HİÇ!.. ★★★ Raporlar dikkate alınmış, gereken önlemlerle durum tesadüflere bırakılmamış olsaydı, bu patlama yaşanmaz, 8 can yitip gitmezdi. Kazadan sonra Enerji Bakanı Taner Yıldız’ı TV’lere açıklama yaparken dinledim. Bakan, “Maalesef 8 tane işçimiz hayatını kaybetti!’’ diyordu. Yaşamını yitiren işçilerin sayısını “tane’’ ile veriyor, ihmal varsa (!) sorumlulardan hesap sorulacağını söylüyordu! Bakanın biri çıkar ihmal sonucu yaşamlarını yitiren işçiler için “güzel öldüler’’ der, diğeri 8 tane işçinin hayatını kaybettiğini söyler! Bu nedenle 2001-2011 arasında, yani 10 yıllık süreçte 11.474 (on bir bin dört yüz yetmiş dört) tane (!) işçi, ölümlü kazalarda yitip gider. AKP’nin çağdaş toplumlarda en yüce değer olan “yaşam hakkına’’ bakışı böyle. Bir türlü “tane’’den, “insan’’a geçemiyorlar!..”   ★★★ Okuduğunuz satırları 2013 yılında bu köşede yayımlamışım. Erzincan İliç’teki altın madeninde 9 işçimizin siyanürlü toprak yığınları altında kalmaları gösterdi ki; aradan geçen upuzun 11 yılda, madenlerde çalışanların hayatları en ucuz şey olmaya devam etmiş!.. Gözünü altın hırsı bürümüş emperyalist talancılar, ne çevrecilerin çığlıklarına ne de altının satın alamadığı vatansever bilim insanlarının uyarılarına kulak vermiş!.. Siyanürlü talan olanca hızıyla ve genişleyerek sürmüş!. Peki onca yıl boyunca, bu kazalara neden olan ihmalleri önleme sorumluluğunu taşıyan bizim yetkili etkisizler ne yapmış? Hiç... Kocaman bir HİÇ!..",https://www.sozcu.com.tr/yetkili-etkisizler-p23445
Uğur Dündar,Atatürk’e saldıranlar onu itibarsızlaştırmak yerine Atatürk sevgisini körüklüyorlar!..,25 Şubat 2024,"Ülkemizin dünyaca ünlü deniz ressamı Mustafa Günen, geçenlerde “sanat hayatımın baş yapıtı” dediği, fırtınalı bir havada Anıtkabir’e çarpan, ama ona ve ziyaretçilere en ufak zarar veremeden gerisin geri giden dalgaları resmettiği son tablosunun fotoğrafını paylaştı. Önceki akşam Sözcü Televizyonu’nda yayınlanan, değerli meslektaşım Ece Üner’in moderatörlüğünü yaptığı “Sözün Gücü” programında, bu tabloyla ilgili yorumumu paylaştım. Vatanımızı düşman işgalinden kurtarıp Cumhuriyeti kuran Gazi Mustafa Kemal Atatürk’e saldırıların yoğunlaştığı şu günlerde Günen’in bu eseriyle, yobaz saldırganlara çok anlamlı bir mesaj verdiğini belirttim. Atatürk’e düşman bir çevrede yetişmesine karşın, Atatürk hayranı bir sanatçı olan Mustafa Günen, Kur’an’ı da ezbere bilen değerli bir aydınımız. Programdan sonra bana gönderdiği mesajda yorumumun çok isabetli olduğunu ifade ederek şu bilgileri paylaşmış: ★★★ “Sanki Çanakkale Savaşı olmamış, İstanbul işgal edilmemiş, Yunan orduları Anadolu’nun ortasına kadar gelmemiş de, Atatürk dışardan ordu getirmiş, Osmanlı saltanatını devirip kendi ilkelerini dayatmış gibi, akılları sıra onu karalıyorlar!..  Bu çok büyük bir haksızlık ve akıl tutulması. Çünkü Atatürk, Çanakkale Savaşı’nda Osmanlı subayıydı. Ne zaman ki İstanbul, emperyalistlerce işgal edildi ve Osmanlıdan umut kesildi, o zaman öne düşüp arkadaşlarıyla bu vatanı kurtardı ve cumhuriyeti ilan etti. Doğal olarak da akılcı, insana yakışan, çağdaş sosyal düzenlemeler getirdi. Akıllı bir insan, kaza üstüne kaza yapan arabayı mahveden bir şoförü yeniden direksiyona geçirir mi? Tabii ki geçirmez!.. ★★★ Kaldı ki bugün adına Kemalizm ilkeleri denilen cumhuriyetçilik, milliyetçilik, halkçılık, devletçilik, laiklik ve inkılapçılık maddeleri, Atatürk’ün bulup geliştirdiği ilkeler değil. Bunlar, antropoloji, sosyoloji, psikoloji gibi, insana ilişkin akademik alanlarda oluşturulmuş bilimsel sonuçlar. Ve de bu ilkeler, Atatürk’ten önce olduğu gibi, sonrasında da birçok devletçe benimsenmiş durumda. Toplumsal yaşam ve insan gelişiminin doğal sonucu olarak evrensel kabul görmüş ilkeler. Kısaca söylersek; Atatürk’ün uyguladığı ilkeler, tıpkı değişmesi mümkün olmayan doğa yasaları gibi... ★★★ Tüm dünya biliyor ki, Atatürk çok okuyan hatta cephede bile kitap okumayı sürdüren bir liderdi. Aslında onun tek ve basit bir ilkesi vardı. O da; düşünceyi, inancı ve yaptığı her şeyi, akıl ve bilime dayandırmak... Unutulmamalı ki; akıl ve bilimle hareket etmek, aynı zamanda Kur’an’ın da birincil ilkesi. Bunu yaptığı için Kur’an’ı doğru anlayamayanlar ve dinden geçinenler, onu din düşmanı iftirasıyla karalamaya çalışıyorlar. Rahmetli babam da Atatürk’ün dine düşmanı olduğu yalanıyla kandırılanlardandı. Bir sohbette o ve arkadaşlarına, “Atatürk’ün imam hatip okulları açması dine düşman olmadığının, tam tersine dine büyük bir hizmet verdiğinin kanıtıdır” demiştim. Çünkü tekke ve zaviyeleri kapatıp buna karşılık Diyanet’i kurdu. Böylece inançla ilgili dağınıklığa son verip, dinî sistemi Diyanet işlerine bağlayarak işi bitirdi. Eğer Atatürk dine düşman olsaydı, imam hatip okulları açmaz, Kur’an’ı Türkçe’ye çevirtmezdi. Atatürk, imam hatip okullarını açarak, Kur’an’a, dinimize hizmet etti. ★★★ Ancak ne yazıktır ki Kur’an’a inananlar şu soruyu sormadılar: Acaba Atatürk, tekke ve zaviyeleri kapatarak gerçekten de İslam dinine kötülük mü yaptı? Bu sorunun cevabı bugün bile pek tartışılmıyor. Oysa merak etseler cevabı Kur’an’da var: ENAM 159- Şu dinlerini parça parça edenler ve kendileri de gurup gurup ayrılmış olanlar var ya (senin) onlarla hiçbir ilişiğin yoktur. Onların işi ancak Allah’a kalmıştır. Görüldüğü gibi Kur’an, her ne isimde olursa olsun bu tür gurupların dinde parçalanmaya ve bölünmeye sebep olacağını söyler ve bu gurupların Peygamberle hiçbir ilişkileri olamaz der. (İlginçtir, bütün tarikatlar kendilerini doğrudan peygamberle ilişkilendirirler!) ★★★ Yine benzer ayetlerden ENAM 153’te de sonunda yoldan saptıracağı için, din adına her türlü gruplardan uzak durulmasını söyler. Şurası çok önemlidir; bu ayetlerde, bu gruplardan doğru yolda olanlar vardır, onlar hariç diye bir ifade yoktur. Hiçbirisinin peygamberle bir ilişkisi yoktur diyerek noktayı koyar. Dikkat edin, bu durumun cemaat, tarikat liderleri, şeyhler gibi şahıslarla bir ilgisi yoktur. Şahıslar çok iyi veya kötü niyetli de olabilirler Bu önemli değildir. Tabiri caizse mevzuat böyledir. Atatürk tam da Kur’an’daki bu mevzuatı uygulamıştır. ★★★ Her neyse, eğer olaylara Kur’an penceresinden bakarsanız, her şey apaçık ortadadır. İlgili ayet şöyle der: MUHAMMED-7: “Ey iman edenler! Eğer siz Allah’ın dinine yardım ederseniz Allah da size yardım eder ve ayaklarınızı sabit tutar”. Görüldüğü gibi durum çok açık. Tarihi gelişmeler gösteriyor ki, Atatürk ve silah arkadaşları, yedi düvele karşı, tarihte örneği olmayan bir savaşı kazandılar. Görülen o ki ayetteki “ayaklarınızı sabit tutar” ifadesi gerçekleşmiş ve Allah, Atatürk ve arkadaşlarının ayaklarını sabit tutmuştur. Bu yüzden kimse onu yıkamamıştır... ★★★ Sonuç olarak babamlara da sorduğum soruyla bitireyim; Allah, Atatürk’ün din düşmanı olduğunu ve inanç konusunda yapacağı değişiklikleri haşa bilmiyor olabilir miydi? Tabii ki biliyordu! Öyleyse Allah neden Atatürk ve arkadaşlarına yardım etti ve muhteşem bir zafere ulaştırdı? Bunu bir düşünsünler...”",https://www.sozcu.com.tr/ataturk-e-saldiranlar-onu-itibarsizlastirmak-yerine-ataturk-sevgisini-korukluyorlar-p25072
Uğur Dündar,7 Aralık 2016 günü saat 13.59’da açılacağı müjdelenen Melen Barajı’na ne oldu?..,28 Şubat 2024,"7 Mart 2014... O gün büyük bir temel atma töreni var. Cemal Reşit Rey Konser Salonu’ndan uzaktan kumanda ile yapılan görkemli temel atma törenine dönemin Orman ve Su İşleri Bakanı Veysel Eroğlu, İstanbul Valisi Hüseyin Avni Mutlu ile Büyükşehir Belediye Başkanı Kadir Topbaş ve coşkulu bir davetli topluluğu katılıyor. Kameraların karşısına geçen Bakan Eroğlu kadim kentin geçmişte çok büyük su ve çevre sorunları yaşadığını belirterek şunları söylüyor: “Bugün sizlerle bir tarihe tanıklık ediyoruz. Gelecek kuşaklar adına bir tarih düşüyoruz. İstanbul’daki yaşam kalitesinin yükseltilmesi ve gelecekte de su sıkıntısının yaşanmaması için çok önemli bir temel atıyoruz. Temelini attığımız Melen Barajı ile İstanbul’un 2071’e kadar su ihtiyacını karşılıyoruz...” Ardından İstanbulluların can suyuna kavuşacakları tarihi yıl, ay, gün, hatta saat vererek müjdeliyor: “Yıllık 1 milyar metreküp su ile kentin ihtiyacını neredeyse tek başına karşılayacak barajı 7 Aralık 2016 günü, saat 13.59’da devreye sokacağız!..” ★★★ Peki sonra ne oluyor? Bırakın birkaç saat, birkaç ay, hatta birkaç yıl gecikmeyi, aradan tam 8 yıl geçmiş olmasına rağmen baraj bir türlü bitirilemiyor.! Üstüne üstlük ne zaman bitirileceği konusunda da hiçbir tarih verilemiyor. Çünkü yerden yüksekliği 124 metreyi bulan ana beton gövdede avuç içi genişliğinde çatlaklar oluşuyor. Bu nedenle ana gövdeyi sil baştan yeniden yapmak gerekiyor. Uzmanlar barajın inşasında büyük hataların olduğunu, o zeminde yığma taş yönteminin uygulanması gerekirken betonun tercih edildiğini, çatlakların zemin ve yöntemden kaynaklandığını tespit ediyorlar. Ediyorlar da sonra ne oluyor? Hiç!.. Evet, hiçbir adım atılmıyor! Gerekçe olarak da tasarruf tedbirleri öne sürülüyor. “Yıllık 1 milyar metreküp su ile kentin ihtiyacını neredeyse tek başına karşılayacak barajı 7 Aralık 2016 günü, saat 13.59’da devreye sokacağız!..” diyen eski Bakan Veysel Eroğlu ortaya çıkıp barajla ilgili tek bir söz etmiyor. Şuracıktaki can suyunu 8 yıldır getiremeyen AKP önde gelenleri ise; “İstanbul’a hizmet edilmesini istiyorsanız, Büyükşehir Belediye Başkanlığı seçiminde oyunuzu bize verin” diyor!..",https://www.sozcu.com.tr/7-aralik-2016-gunu-saat-13-59-da-acilacagi-mujdelenen-melen-baraji-na-ne-oldu-p25815
Uğur Dündar,Erzincan felaketinin sorumlularını açıklıyorum!..,15 Şubat 2024,"Önceki gün Erzincan’ın İliç ilçesindeki altın madeninde yaşanan felaketi duyduğumda, bu güzel ama aynı zamanda bahtsız ilimizin Türkiye’de depremin en çok vurduğu yer olduğunu düşündüm. Hatta buranın yerlilerinin, yaşadıkları şehri anlatırken “Doğu Anadolu’nun bağrı, zelzelenin diyarı” dediklerini hatırladım.  ★★★ Zira tarih boyunca yörede öylesine büyük depremler olmuş ki; Erzincan merkezde tarihi eser olarak sadece 3. Ordu Komutanlığı’ndaki İzzet Paşa Hamamı ayakta kalabilmiş. Bu nedenle Erzincan’ın tarihi, aynı zamanda “felaketler tarihi”dir. ★★★ Erzincan’da bilinen en eski ve en yıkıcı deprem 1045 yılında yaşanmış. Öyle ki; ünlü tarihçi Urfalı Meteos, deprem sırasında yerde açılan yarıklara düşen insanların haykırış ve inleme seslerinin duyulduğunu yazmış. Bir başka tarihçi ise depremi; “Önce güneş rengini kaybetti, sonra korkunç gürültüler başladı. Muazzam ve muhteşem binaların tümü hasara uğradı. Şehir baştan başa yıkıldı. Yarık ve çatlaklar hasıl oldu. Hesapsız insan öldü” diyerek anlatmış. ★★★ Aradaki irili ufaklı sayısız depremi atlayarak 1939 Büyük Erzincan Depremi’ne geçiyorum. 1939 yılının karlı 27 Aralık’ını 28’e bağlayan gece, 02.00 de başlayıp 2 dakika süren 8,3 büyüklüğündeki bu depremde Erzincan adeta yerle bir oldu. Yaklaşık 40 bin kişi hayatını kaybetti. Şehirde 1937’de inşa edilen ve mühendisi Alman olan demiryolu Gar Binası dışında, hiçbir sağlam yapı kalmadı.  ★★★ 1992 yılında 6.8 büyüklüğündeki deprem, bu talihsiz kenti bir kez daha vurdu. Resmi kayıtlara göre 653 yurttaşımız hayatlarını kaybetti. 1939 ve 1992 depremleri sonrasında şehri ovalık arazi yerine, sağlam zemine sahip Vasgirt-Işıkpınar yöresinde yeniden inşa etme fırsatı maalesef değerlendirilemediği gibi tarih boyunca her şeyi yıkıp geçen korkunç depremlerin yaşandığı bölgede -hem de fay hattı üzerinde- siyanürle altın arama izni verildi. ★★★ Son kazanın ardından sorumlu aramaya gerek yok!.. “Doğu Anadolu’nun bağrı, depremler diyarı” olarak ünlenen bu coğrafyada siyanürle altın madeni arama ruhsatı veren, ÇED raporlarını onaylayan, gözü dönmüş altın avcılarının tehlikeli girişimini durdurmaya çalışan çevrecileri yargılayan A’dan Z’ye tüm yetkililer, bu felaketin sorumlularıdırlar...",https://www.sozcu.com.tr/erzincan-felaketinin-sorumlularini-acikliyorum-p22797
Uğur Dündar,"LÖSEV mucizesine imza atan Dr. Üstün Ezer, ağır yaralı Hatay’ı da ayağa kaldırmaya talip oldu...",09 Şubat 2024,"Küçük bir muayene odasından milyonlara uzanan hikayesini on binlerce hayata dokunarak ilmek ilmek işleyen LÖSEV (Lösemili Çocuklar Sağlık ve Eğitim Vakfı) çeyrek asrı geride bıraktı. Kurulduğu 1998 yılında 35 lösemili çocuğu tedavi ederek hizmete başlayan LÖSEV, bugün 75 bine yakın aileye, 6 milyonu aşkın gönüllüsü ile Türkiye’nin ve dünyanın en büyük gönüllü ağını oluşturarak yardım elini uzatıyor. Her geçen yıl bağışçılarından personeline, kayıtlı hastalardan gönüllülere, hizmet ağını kat be kat büyüten LÖSEV, bu süre içinde ülkemizin gurur duyulacak sağlık kurumlarından biri haline geldi. ★★★ LÖSEV, lösemi ve kansere karşı istikrarlı bir şekilde sevgi, iyilik, umut mücadelesi veriyor. Sağlık hizmetlerinde alanında en yetkin sağlık kuruluşlarından biri olan Lösante Hastanesi teknolojinin gerektirdiği yeniliklerle lösemi tedavisinde yüzde 94 oranında başarıya imza atıyor. Hedef ise yüzde 100’e ulaşmak. ★★★ Yoksulluğun yarattığı, o derin çaresizliğin kollarına hiçbir çocuğun bırakılmadan, minicik bedenlerindeki kocaman mücadelelerine rehberlik etmeyi, sevgiyle kucaklamayı ve en önemlisi iyileştirmeyi görev ediniyor. 1998’den bu yana yürüttüğü çalışmalarla toplumsal farkındalığa, dayanışmaya, iyiliğin yayılmasına ve sosyal politikalara katkıda bulunuyor. ★★★ İnsanlığa ve bilime evrensel düzeyde katkıda bulunmayı amaçlayan LÖSEV, lösemi ve kanser mücadelesi veren çocuklarla gençlerin ücretsiz tedavilerini üstlenmenin yanı sıra, onları LSV Eğitim Kurumları, yaz kampları, “Canım Kardeşim Projesi” ve eğitim bursları ile destekleyerek; araştırmaya, eleştirmeye, öğrenmeyi öğrenmeye, yaratıcı fikirler geliştirmeye özendiriyor. Böylece üst düzey ahlaki değerlerle donatılmış, aklı ve bilimi esas alan, toplumsal sorumluluklarının bilincinde, Atatürk’ün ilkelerini kendine şiar edinmiş, ülkesini seven ve ülkesi için mücadele eden gençlerin yetişmesine katkı sunuyor. ★★★ Dr. Üstün Ezer Buraya kadar alkışlanacak başarılarını anlattığım LÖSEV’in kurucusu ve Başkanı olan Dr. Üstün Ezer, önceki gün sıra dışı bir çıkış yaparak Hatay’dan tam bağımsız Büyükşehir Belediye Başkanı olabileceğini açıkladı. İşgal yıllarında Fransızlara ve Suriyelilere karşı mücadele veren bir sülaleden geldiğini belirten Dr. Ezer, Gazi Mustafa Kemal Atatürk’ün “Hatay benim şahsi meselemdir” deyişini inançla tekrarlayarak şunları duyurdu: “85 milyona sesleniyor ve iddia ediyorum: Tam bağımsız belediye başkanı olarak 5 yıl içerisinde tüm Hatay’ı çocukluğumuzun tarihi, mutfağı, inançları ve turizmi ile cennet gibi yaparım. Yeter ki geri çeksinler adaylarını. Sizler de verin yetkiyi... Bunları yaparken iktidardan tek kuruş istemeyeceğim...” ★★★ Hiç de alışık olmadığımız bu çıkışı yaparak özellikle CHP’ye seslenen Dr. Ezer, vaatlerini yerine getirebilir mi? 35 hastası olan küçük bir muayene odasından yola çıkarak LÖSEV mucizesini başaran müthiş bir Türk olarak Hatay mucizesini de gerçekleştireceğine yürekten inanıyorum. Yeter ki siyasetçiler bu çağrıya kulaklarını tıkamasınlar ve yeter ki değerli Hataylılar bu yetkiyi versinler...",https://www.sozcu.com.tr/losev-mucizesine-imza-atan-dr-ustun-ezer-agir-yarali-hatay-i-da-ayaga-kaldirmaya-talip-oldu-p21358
Uğur Dündar,ABD kendisini günümüz Roma İmparatorluğu olarak mı görüyor?..,03 Şubat 2024,"Yaklaşık 10 yıl önce... Dünyanın en ünlü beyin cerrahları Amerika Birleşik Devletleri’nin California Eyaleti’ndeki San Diego şehrinde, uluslararası kongre için buluşuyorlar. Her büyük kongrede olduğu gibi, bu toplantının da tıp dışı ünlü bir konuğu var: 1974’deki Kıbrıs Barış Harekatı sonrası ABD’nin ülkemize uyguladığı ambargo nedeniyle Türk kamuoyunun yakından tanıdığı, eski Dışişleri Bakanı Henry Kissinger... ★★★ Geçen yıl (100 yaşında) hayatını kaybeden Kissinger, sözü Roma İmparatorluğu’na getirip şunları söylüyor: “Biz bugünün Roma’sıyız. Üstelik sınırlarımız Roma’dan daha geniş! Bu gücümüzle dünyaya yön veriyoruz... Örneğin şu günlerde Ortadoğu’ya demokrasi (!) götürüyoruz!..” Kissinger gülerek sürdürdüğü konuşmasında Türkiye’yi de unutmuyor: “O bölgede demokrasicilik oynayan Türkiye’yi, komşularına karşı (İran’ı kast ediyor) tampon ülke olarak görüyoruz!..” ★★★ Amerika’ya yön veren güç odaklarıyla, derin devletin adamı olarak bilinen Kissinger’in konuşmasını dinleyenlerden biri de “hocaların hocası” olarak tanıyıp sevgi ve saygı duyduğumuz Prof. Dr. Cengiz Kuday... Kissinger’in bu kibir dolu sözleri, Kuday hocaya, Roma İmparatoru Augustus’un ünlü emirnamesini hatırlatıyor. Tarihi belgelere göre Augustus, demir levhaya yazdırdığı emirler zincirini tüm vilayetlere bu arada Roma’yı Partlara (Yani bugünkü İranlılara) karşı koruma görevini verdiği tampon eyalet olan Ankyra’ya (Ankara) da gönderiyor. ★★★ Hemen belirteyim Roma hiçbir dönemde Fırat’ın doğusuna geçemiyor ve Partları yenemiyor. Hatta Partlar, kendilerine karşı savaşırken para düşkünü olduğunu öğrendikleri Romalı komutanı öldürüp boğazına erimiş altın döküyorlar. Bununla da yetinmeyip Roma’nın şan ve şerefini temsil eden sancak ve amblemlere de el koyuyorlar. Partları yenemeyeceğini anlayan Augustus, İran’la barış yollarını arıyor. O gün Anadolu’ya hakim olan idarenin girişimiyle barış sağlanıyor ve emanetler ancak bu çabalar sonucunda geri alınabiliyor... ★★★ ABD’ye gelince... Kissinger’in dediği gibi o kendisini günümüzün Roma İmparatorluğu olarak görüyor! ABD başkanlarının da başkent Washington’u bugünün Roması, Ankara’yı da ona bağımlı tampon bir eyalet olarak gördüğü anlaşılıyor. Bu nedenle birilerinin Başkan Biden ile bir sürpriz olmadığı takdirde yeniden başkan seçileceği öne sürülen çılgın Trump’a, hem Ankara Hacı Bayram Camii yanındaki mabette (Augustus Tapınağı) sergilenen Augustus emirlerini, hem de Mustafa Kemal ve askerlerinin işgalci emperyalistlere karşı yazdıkları Kuvayı Milliye Destanı’nı anlatmaları gerekiyor.",https://www.sozcu.com.tr/abd-kendisini-gunumuz-roma-imparatorlugu-olarak-mi-goruyor-p19900
Uğur Dündar,Yüce Türk Yargısının bu kararına şaşırdınız mı?..,01 Şubat 2024,"3 Temmuz 2023... Erzurum’un Pasinler İlçesi... İki aile arasındaki taşlı sopalı kavga ihbarı üzerine, Jandarma Kıdemli Başçavuş Mustafa Yaşar ve emrindeki askerler olay yerine gidiyorlar. Beraberlerinde bir ambulans da götürüyorlar. Jandarma erleri yaralıları ambulansa taşırlarken E.K. isimli kişi Mustafa Yaşar’a bir taş savuruyor. Taşın kafasına isabet etmesi nedeniyle sol elmacık kemiğinde 20 kırık oluşuyor, sol gözü parçalanıyor, burnu 3 yerden kırılıyor, kafatası çatlıyor ve beyni su topluyor. Yani ölümün eşiğinden dönüyor. Hemen hastaneye yetiştirilen Kıdemli Başçavuş aradan geçen 7 ay içinde peş peşe 5 ayrı ameliyat oluyor. Ve 25 Ocak 2024 günü yapılan duruşmada saldırgan E.K. (Adam şüpheli değil sanık. Aylardır yargılanıyor ama açık yazılması gereken ismi, haberlerde hâlâ  E.K. olarak geçiyor!) adli kontrol koşuluyla salıveriliyor!.. ★★★ Buna şaşırdık mı? Tabii ki hayır! Mutlaka uyulması gereken Anayasa Mahkemesi’nin hak ihlali kararlarını tanımayan, karıncayı bile ezmekten korkan Can Atalay’ın hâlâ zindanda tutulmasına ve Meclis darbesiyle milletvekilliğinin düşürülmesine zemin hazırlayan Yüce Türk Yargısının bu kararına hiç mi hiç şaşırmadık!..",https://www.sozcu.com.tr/yuce-turk-yargisinin-bu-kararina-sasirdiniz-mi-p19432
Uğur Dündar,Yardım kampanyasında depremzedelere 30 milyar liralık bağış sözü verenler neredeler?,08 Şubat 2024,"Büyük depremin birinci yıldönümünde Sözcü TV’nin gün boyu yaptığı başarılı habercilik örneklerini izlerken, hepimizin yüreğini dağlayan felaket sonrası reyting kanallarında 15 Şubat 2023 akşamı ortaklaşa yayınlanan “Türkiye Tek Yürek” yardım kampanyasının nasıl sonuçlandığını merak ettim. ★★★ Zira o gece televizyonların ekran yüzleriyle, siyasi iktidara yakın ünlü isimlerin bağış topladığı canlı yayına telefonla bağlanan hayırsever yurttaşlar, 115 milyar liralık yardım sözü vermişlerdi. Ancak yaşadığımız tarifsiz acıyı sömürerek reklam amacıyla kullanan bazı vicdansızların, söz verdikleri paraları yatırmamak için program sonrası ya kayıplara karışacaklarını ya da bin dereden su getirerek mazeret öne süreceklerini -benzerlerini daha önceden düzenlemiş deneyimli bir yayıncı olarak- tahmin ediyordum. Nitekim İçişleri Bakanı Ali Yerlikaya, CHP Milletvekili Ömer Fethi Gürer’in bu konudaki soru önergesine verdiği yanıtta, taahhüt edilen 115 milyar liranın 85 milyarının toplanabildiğini, bağışını henüz yapmayanların belirlenerek geri kalan 30 milyar liranın tamamlanmasına çalışıldığını açıkladı. ★★★ Oysa reklamın “r” sine gerek duymadan depremzedelerin imdadına koşan değerli iş insanları, ticari kuruluşlar, spor kulüpleri, sivil toplum örgütleri, hatta okul harçlığını yatıran öğrenciler bile vardı. Bunlardan biri de Koç Holding idi. Kurucusu Vehbi Koç’un “Devletim ve ülkem var oldukça ben de varım” deyişi, topluluğun “Umut Kentler” vizyonunu belirledi. Hemen kollar sıvandı ve 5,5 milyar liralık bir bütçe ile yaralar sarılmaya başlandı. Bu amaçla binden fazla kişi, planlama, tasarım, tedarik, satın alma, lojistik, operasyon, iş birliği ve koordinasyon için görevlendirildi. 24 saat boyunca dönüşümlü olarak hiç durmadan çalışan ekipler, sadece konteynerleri temin etmekle kalmadı. “Umut Kentler” de her türlü ihtiyacı karşılayacak yaşam alanları oluşturulurken, eğitim, spor, beceri kazanma, istihdam yaratma olanakları gibi, toplumu ayakta tutacak bir model hayata geçirildi. Konteyner kentlerde her kapının önüne çiçekler, tenteler yerleştirildi. İçleri de klima, televizyon, mini mutfak, buzdolabı, termosifon gibi beyaz eşyalar ve mobilyalarla donatıldı. 247 cm tavan yüksekliğine sahip evlere, 55 bin adet mobilya ve 25 bin beyaz eşya konuldu. ★★★ Böylece deprem felaketinin yaşandığı 4 ilimizin 5 farklı yerinde 735 bin metrekare alanı kapsayan, yüzde 3’ü engelli bireyler için tasarlanmış 5 bin adet konteyner evden oluşan “Umut Kentler” yükseldi. Konteynerlerin yapımı için Osmaniye’de, 4 bin metrekare kapalı alanı bulunan tesiste, 480 kişilik bir ekip görevlendirildi. Bu ekip 6 dakikada bir konteyner üretebilecek hıza ulaştı. ★★★ Böylesine ayrıntılı bir planlama yapılır da çocuklar unutulur mu? Tabii ki unutulmadılar. Depremzede yavrularımız için de teknoloji alanları açıldı... Ayrıca 4 okul, 32 derslik, 8 çocuk oyun merkezi ve ana sınıfı, 4 kütüphane, 22 çocuk parkı, 22 spor tesisi, 3 amfi tiyatro, 7 bilgisayar salonu ve teknoloji atölyesi, 4 mutfak atölyesi, 16 sivil toplum faaliyet merkezi kullanıma sunuldu... “Umut Kentler”de 11 bin 540 metrekare sosyal, 24 bin metrekare de yeşil alan oluşturuldu... ★★★ Bunları niçin yazdığıma gelince... Hani yukarıda sözünü ettiğim “Türkiye Tek Yürek” programında televizyonlara bağlanarak bol keseden bağış yapacaklarını söyleyip sonradan arazi olanlar var ya... Koç Holding’in (Fenerbahçe Spor Kulübü’nün de katkılarıyla) depremzedelere umut olabilmek için sergilediği bu muhteşem dayanışma örneği karşısında belki biraz utanırlar da ellerini ceplerine atarlar diye!.. “Devletim ve ülkem varsa ben de varım” diyerek, gücü yettiğince depremzedelere yardıma koşan herkese, insanlık adına sonsuz teşekkürler...",https://www.sozcu.com.tr/yardim-kampanyasinda-depremzedelere-30-milyar-liralik-bagis-sozu-verenler-neredeler-p21079
Uğur Dündar,Kutuplaştırmaya karşı bütün vatandaşları kucaklayan “vicdan kardeşliği” İmamoğlu’na yeniden kazandıracak!..,10 Şubat 2024,"Değerli okurlarım, Cumhurbaşkanlığı ve milletvekili genel seçimlerinden sonra şimdi de yerel seçimlere gidiyoruz. Siyaset dünyamızın deneyimli ismi Dr. Aytun Çıray ile bugünkü söyleşimize, “2019 yerel seçimleri ile karşılaştırıldığında 2024 seçim şartlarını muhalefet açısından nasıl değerlendiriyorsunuz?” sorusuyla başlıyorum. AYTUN ÇIRAY (A.Ç.): Teşekkür ederim Sayın Dündar. Mart sonunda yapılacak seçimlerin şartlarını anlayabilmek için 2015’deki 1 Kasım seçimleri sonrası ortaya çıkan tablodan başlamam gerekecek. Biliyorsunuz o yıl, 7 Haziran seçimlerini kazanan muhalefetin 1 Kasım seçimlerini kaybetmesi ile birlikte milletimiz için demokrasi tünelinin sonundaki ışık kaybolmuştu. Doğal olarak cumhuriyetin önemini tam olarak kavramış milletimize bir umutsuzluk ve karamsarlık hakim olmuştu. UĞUR DÜNDAR (U.D.): 7 Haziran - 1 Kasım 2015 tarihleri arasında yaşanan kaos ve Sayın Davutoğlu’nun Ankara katliamını kast ederek, “Saldırı sonrası oylarımız artıyor” sözleri o döneme damgasını vurmuştu... (A.Ç.): Ne yazık ki Davutoğlu’nun sözleri adeta çok acı bir itiraftı. Sayın Dündar, 1 Kasım seçimleri ve 16 Nisan 2017 referandumu bir kez daha gösterdi ki, AKP’yi terk etmek isteyen ama CHP’ye oy vermeye eli varmayan merkez milliyetçi, muhafazakar seçmenlere bir adres lazım. İşte o nedenle Sayın Kılıçdaroğlu’nun bilgisi ile İYİ Parti’nin kuruluşunu destekledik. İYİ Parti’nin 15 milletvekili operasyonu ve Millet İttifakı’nın kurulması ile Meclis’e girmesi sağlandı. Böylece tünelin ucunda kaybolan ışık tekrar göründü. Milletin ve Millet İttifakı üyelerinin moralleri tavan yaptı. O moral ve motivasyonla İstanbul ve Ankara başta olmak üzere birçok il kazanıldı. Şimdi ise şartlar çok değişti. (U.D.): Bu sözlerinizi biraz açar mısınız? Ne gibi değişikliklerden söz ediyorsunuz? 2024 ŞARTLARI 2019’DAN DAHA ZOR (A.Ç.) Artık 2019’da olduğu gibi önümüzde bizi kazanma umudu ile heyecanlandıran bir cumhurbaşkanlığı seçimi yok. Tam aksine kaybedildiği için derin hayal kırıklığı ve öfkeye neden olan bir seçimin ardından hemen yerel seçimlere gidiyoruz. Kolektif heyecan kaybedildi. Millet İttifakı dağıldı. CHP hâlâ yaralarını saramadığı bir Kurultay geçirdi. Sayın Akşener “masa krizi”nden bu yana CHP’ye ve Ekrem Bey’e karşı yıkıcı bir siyaset uyguluyor. DEM ağır pazarlık yapıyor. CHP’nin aday gösterme süreçleri sorunlu geçiyor. Dağılan Millet İttifakı’nın yerini alacak bir siyasi mühendislik ise ortaya koyulamadı. (U.D.): Bütün bunlara karşın ekonomik durum çok kötü ve halk pahalılık altında eziliyor. Seçim sonuçlarını “boş tencere” belirlemeyecek mi? (A.Ç.): Tencere boş, boş ama o tencerenin yanına bir de Demirel gerekiyor demek ki. Yani “tencere boş” demek yetmiyor, iktidarı elde etmek için o tencereyi dolduracağına halkı ikna edeceksin. Bugünün Türkiye’sinde o da yetmiyor; ayrıca iktidara gelmek için seçimlerin siyasi ve hukuki meşruiyetini sağlayacaksın. Martta yapılacak seçimlerin siyasi ve hukuki meşruiyeti garanti mi? (U.D.): Değil mi? (A.Ç.): Deneyimlerimiz ‘değil’ diyor. (U.D.): Neden? SEÇİMLERİN MEŞRU OLUP OLMADIĞI DAĞDAKİ ÇOBANA KADAR ANLATILMALIYDI (A.Ç.): Birçok nedenden ötürü. Başta YSK’nın 16 Nisan 2017 referandumunda aldığı karar var. Kendini Meclis yerine koyarak mühürsüz oyları geçersiz kabul ettiler. Yetmedi Ekrem Bey’in kazandığı İstanbul seçimlerini hukuka aykırı olarak iptal etti. Yetmedi; Sayın Erdoğan’ın anayasaya aykırı olarak son cumhurbaşkanlığı seçiminde aday olabileceğine karar verdiler. Son olarak Anayasa Mahkemesi, CHP’nin itirazına karşı verdiği kararla Tayyip Bey’in seçimlere devlet imkanları ile girmesine onay verdi. Bunlar ne yazık ki dağdaki çobana kadar anlatılamadı, anlatılamıyor. Seçimden hemen sonra Akşener doğrudan CHP’ye ve Sayın Kılıçdaroğlu’na saldırı başlattı. CHP’deki gelişmeler ise bunu onayladı ve hâlâ CHP’de cumhurbaşkanlığı seçimlerinin niye kaybedildiği masaya yatırılamadı. Üstelik Kurultay’ın doğrudan parti içine yönelik geçmesi ve Meral Hanım’ın “Lâmı cimi yok, kaybettik” demesi seçimin meşruiyetini zımni olarak aklamış oldu. (U.D.): HDP, yeni ismiyle DEM’in başta İstanbul olmak üzere seçimlerde aday çıkarması hakkında ne düşünüyorsunuz? AKP ile anlaştıklarına yönelik iddialara ne diyorsunuz? İNCE AYAR YAPAMAZSANIZ DEM KORTİZON GİBİDİR (A.Ç.): DEM, AKP ile anlaşmış da olabilir, anlaşmamış da. Son güne kadar bu pazarlıklar sürebilir. Ama DEM tek parça değil. Parti var, İmralı ve Kandil var, Avrupa var. Ayrıca DEM ile ilişkilerde diplomasi yürütmek kortizon kullanmaya benzer; ince ayarı tutturamazsanız iki ucu keskin bıçak gibidir. İşler zıvanadan çıkmaya başladı. Bir yandan HÜDA PAR güya Filistin için yürürken, solcu ve Kürt milliyetçisi Demirtaş da din soslu konuşmalar yapmaya başladı. (U.D.): Biraz önce “CHP siyasi mühendislik geliştiremedi” dediniz. Bunu açar mısınız? (A.Ç.): Şöyle ki; 2017’de Sayın Kılıçdaroğlu’nun onayıyla İYİ Parti’ye kurucu olmam, Millet İttifakı’nın kurulması ve 15 milletvekili operasyonu ile 2019’da İstanbul’un ve Ankara’nın kazanılması CHP’nin başı çektiği bir siyasi mühendislikti. Tabii Sayın İmamoğlu’nun aday olarak seçilmesi ve gösterdiği performans demokratlara bingo dedirtti. Şimdi o ittifaklar dağıldığına göre o eksiği tamamlayacak siyasi mühendislik ortada görünmüyor. (U.D.): Sayın Cumhurbaşkanı, “Merkezi yönetimle yerel yönetim el ele vermezse, dayanışma halinde olmazsa o şehre herhangi bir şey gelmez. Hatay’a geldi mi? Şu anda Hatay garip kaldı, mahzun kaldı” dedi. Haklı olarak muhalefet ve destekçileri buna tepki gösterdi. Bu sözler Hatay seçim sonuçlarını nasıl etkiler? AKP, DEPREMDEKİ BAŞARISIZLIĞINA USTACA LÜTFÜ SAVAŞ’I DA ORTAK ETTİ (A.Ç.): Öncelikle Sayın Erdoğan’ın bu sözlerini kınadığımı, devlet ve siyaset insanı anlayışıma asla uymadığını söylemeliyim. Sorunuza gelince… Eğer bir dahaki genel seçimlere 4 yıl olmamış olsaydı, merkez medya devam ediyor olsaydı ve güçlü bir iktidar alternatifi ortaya çıkmış olsaydı, bu sözleri Sayın Erdoğan’a ülke çapında çok pahalıya mal olurdu. Şimdi ise vatandaş bir an önce çadırdan çıkmaya bakabilir. Üstelik Hatay’da CHP yetkilileri bile adaylarının arkasında tam durmadılar. “Ne yapalım, dört anket yaptırdık Lütfü Bey’den iyisi çıkmadı” dediler. Lütfü Savaş’ın maruz kaldığı protestoların zemini çoktan hazırdı. Bu protestolar, iktidarın depremzedeler konusundaki başarısızlığına CHP Belediye Başkanı’nı ortak etti. Bu alanda da kutuplaşma siyaseti başarıyla uygulandı ki, kutuplaşma demokratların çözmesi gereken en önemli sorundur. (U.D.): Kutuplaşma siyasetlerini, halkımızı bölme tehlikesi yaratabileceği için mi tehlikeli görüyorsunuz? KUTUPLAŞMA DEMOKRASİNİN DÜŞMANIDIR A.Ç: Bakın Sayın Erdoğan’ın Hataylıları tehdit etmesi bu ülkenin yarıya yakın insanı tarafında alkışlanıyor. Kutuplaşma demokrasinin düşmanıdır. Kutuplaşan toplum düşünmeden karar verir ve karşısındakinin düşüncelerini dinlemeye bile gerek görmez. Kutuplaşmanın ortaya çıkardığı bölünme milli iradenin önündeki en büyük engeldir. Milli iradenin tecelli etmediği yerde demokrasiden söz edebilir misiniz? Kutuplaşmayı da değerler üzerinden siyaset besler. Kutuplaşan bir toplumda hizmet ve liyakat üzerinden rekabet sona erer. İnsanlar gelecekleri için sağlam bir zemin göremedikçe geçmişe takılırlar. Muhalefetin, iktidar yolundaki en büyük engelİ kutuplaşmadır. (U.D.): Siz bu konuda muhalefette bir gayret görebiliyor musunuz? (A.Ç.): AKP’yi bu kadar yıl iktidarda tutan kutuplaştırıcı politikalar CHP’nin de işine gelen bir kolaycılık ortamı yarattı. Kutuplaşma Konyalı seçmenler kadar İzmirli seçmenlerin de liyakate göre karar vermelerini engelliyor. Neyse… Şimdilik bu tartışmayı seçim sonrasına bırakıyorum. (U.D.): Evet, konumuza dönersek… (A.Ç.): Bazıları tarafından yöntemleri ve süreç yönetimi eleştirilse de Sayın Kılıçdaroğlu kutuplaştırmayı ortadan kaldırmak için büyük bir gayret gösterdi. Hatta Alevi bir yurttaş olarak, -mezhebi kutuplaştırma aracı olarak kullanıldığı için vurguluyorum- kendine yapılan operasyonlara rağmen aldığı % 48 oy bir anlamda kutuplaştırmanın yenilebileceğinin göstergesidir. “Ama bunlar CHP’nin kendi oyu değil,” diyenler olacaktır. Zaten % 48’i önemli yapan heterojen olmasıdır. Şimdi buradan alınacak derslerle ben, Özgür Bey’in değişimle birlikte anti-kutuplaşma politikalarını merakla bekliyorum. (U.D.): Sayın Özgür Özel “İzmir’e bakarsanız değişimi görürsünüz” dedi… CEMİL TUGAY DÜRÜSTTÜR, BÜYÜKŞEHİR BELEDİYECİLİĞİNİ GÖRECEĞİZ (A.Ç.): Örgütleri yatıştırmaya yönelik bir açıklama. Ben Sayın Özel’in sadece İzmir’e kadın ve genç atamak için Genel Başkan olmak istediğini düşünmüyorum. Sayın Özel, değişim ile yer değiştirme arasındaki farkı bilecek bir entelektüel donanıma sahiptir. Bu vesile ile Tunç Bey yerine atanan Sayın Cemil Tugay’a “beşli çete” söylemleri ile haksızlık edildiğini söylemeden geçemeyeceğim. Değerli meslektaşım Tugay’la, kendisi CHP Karşıyaka İlçe Yöneticisi olduğu dönemde çok iyi iş birliği yaptık. Sonra Belediye Başkanı oldu. Rahmetle andığım Karşıyaka Belediye Başkanlarından Kemal Baysak da o zaman onun için “doğru bir seçim” demiş. Ancak handikaplarından biri bazı ilçe belediyelerine yapılan isabetsiz atamalar. Büyükşehir belediyeciliğini yaşayarak göreceğiz. İnşallah çalışma arkadaşlarını onun tercihine bırakırlar da dikte etmeye kalkmazlar. (U.D.): Şu anda bağımsızsınız ama “Ben ölünceye kadar CHP’nin manevi üyesiyim” demiştiniz. Özgür Özel yönetimini destekliyor musunuz? (A.Ç.): Yönetimlerden bağımsız CHP’yi bir kurum olarak destekliyorum. Sayın Özel’le birlikte CHP’de üç dönem vekillik yaptık. Hiç sorunumuz olmadı. Nasıl bir Genel Başkan olacağını zamanla göreceğiz. Lider olmasını dış etmenlerden çok kendi kararları, seçimleri ve yeterlilikleri belirleyecektir. (U.D.): Tekrar kutuplaşma konusuna dönmek istiyorum. İlkesel olarak kutuplaştırmanın ortadan kaldırılması için ne önerirsiniz? ETRAFTA “SİYAH GİYMİŞ GENÇLER” DOLANIYOR VE UYUŞTURUCU KULLANIMI PATLADI (A.Ç.): Demokrasimizi ve iç barışımızı sağlayacak olan şey birliktelik duygusudur. Birliktelik duygusunun yeniden inşa etmenin yollarından biri de insanlara bir birey olarak amaçlarının saygıdeğer olduğunu hissettirmektir. Özellikle gençler ortak veya bireysel olarak önlerine koydukları amaçlarının onlara itibar sağladığını görmezlerse, itibarı başka yollarda ararlar. Bir de bakarsınız etrafta “siyah giymiş gençler” dolanıyor ve uyuşturucu kullanımı patlamış. Rakamlar hiç de iç açıcı değil Uğur Bey. Türkiye muhafazakar olduğunu iddia eden bir yönetimde bir dejenerasyon yaşıyor. (U.D.): Son olarak size göre yerel seçimlerin kazananı kim olacak? (A.Ç.): Eğer CHP Yönetimi yani Sayın Özel, il genel meclisinde % 26’yı, belediye başkanlıklarında % 30,2’yi ve Büyükşehir Belediye Başkanlıklarında 11 belediyeyi aşarsa başarılı kabul edilebilir. Bana gelince; aklım fikrim İstanbul Büyükşehir Belediye Başkanlığı seçiminde. Sayın İmamoğlu’nu izliyor ve kazanacağına inanıyorum. Hatırlarsanız 2019’da yaptığımız söyleşide size ikinci seçim öncesinde, “İmamoğlu’nun yeniden İstanbul Belediye Başkanlığı’nı kazanması bambaşka bir ufkun habercisi olabilir” demiştim. Kutuplaştırmaya karşı bütün vatandaşları kucaklayan ‘Vicdan Kardeşliği’ Ekrem İmamoğlu’na yeniden kazandıracak.",https://www.sozcu.com.tr/kutuplastirmaya-karsi-butun-vatandaslari-kucaklayan-vicdan-kardesligi-imamoglu-na-yeniden-p21607
Uğur Dündar,Almanya’daki gurur tablosu...,24 Şubat 2024,"Son 15 günde, söyleşi ve imza günlerimiz için iki kez Almanya’ya gittim. İlk durağım Frankfurt oldu. Salı günü de Kuzey Ren-Vestfalya Eyaleti’nin Gelsenkirchen-Schalke kentindeki etkinliğimize katılmak üzere Düsseldorf’a uçtum. Özellikle son yolculuğumdan bazı çarpıcı gözlemlerimi sizlerle paylaşmak istiyorum. Örneğin Düsseldorf Havalimanı’na inip, pasaport kontroluna doğru yürürken, yanıma yaklaşan iki yolcu ile kısa sohbetlerimiz oldu. İkisi de Türkiye’de meslek edinmiş bu Türk yolcular, Almanya’ya yerleşmek üzere geldiklerini söylediler. Nedenini sorduğumda ikisi de artık demokratik, yargısı bağımsız ve ekonomisi istikrarlı bir ülkede özgürce ve korku duymadan yaşamak, çocuklarını geleceğe burada hazırlamak istediklerini söylediler. ★★★ Gelsenkirchen’e ilk gelen Türkler, ağırlıklı olarak Zonguldak’daki kömür ocaklarında çalışan işçiler arasından seçilmişler. Ruhr bölgesine yayılan kömür madenleriyle en ağır işlerde çalışmak için, sanki at satın alır gibi, dişleri kontrol edilerek, göğüslerine çarpı işareti konularak Almanya’ya getirilen (70’li yılların başlangıcı) ilk işçi kafilesinden bu yana, onlarla ilgili haberler, belgeseller yapıyorum. Birinci kuşağın gurbetçileri, öylesine çok çalıştılar ki; Almanların 50 yılda çıkarabileceği kömürleri 15-20 yılda yeryüzü ile buluşturdular. Ocaklar kapatılınca, sağlıklarını yüzlerce metre derinlikte bırakarak toprak üstüne çıkabildiler!.. Kazandıkları markları da, (Almanya’nın o yıllardaki para birimi) yemeyip, içmeyip yurda gönderdiler. Türkiye ekonomisi döviz üretmekte zorlanınca o marklarla can simidi oldular. Ama onlar hasretiyle yanıp tutuştukları ülkelerini her şeyin üzerinde tutmalarına karşılık, devletin tasarruflarına sahip çıkmaması nedeniyle hayatları pahasına sağladıkları birikimlerini ya Jet Fadıl gibi tokatçılara ya da “yeşil sermaye” dolandırıcılarına kaptırdılar!.. ★★★ Aradaki sancılı 2. kuşağı geçiyorum. “Sancılı kuşak” diyorum, zira o gençler, yaşadıkları büyük uyum sorunu nedeniyle; ne Almanların beklentisine cevap verebildiler, ne de babaları gibi evlerine kapanıp sadece kendi kültürleriyle hayatlarını sürdürebildiler. Hatta bazıları uyumsuzluğun getirdiği bunalımla uyuşturucu bağımlısı oldular ve çeşitli suçlara karıştılar. Uyum sorununu atlatanlar ise çok başarılı oldular. ★★★ Günümüze gelirsek: Frankfurt Fenerbahçeliler Derneği Başkanı Tunç Çolak kardeşim ve yönetici arkadaşlarının davetlisi olarak “Sevdamız Fenerbahçe” romanımı imzalamak ve söyleşide bulunmak üzere gittiğim Frankfurt Havalimanı çıkışında pasaportumu bir Türk-Alman polis memuru kontrol etti. Bana öylesine ayrıntılı sorular sordu ki; yanındaki Alman meslektaşı “Bırak adamı, biraz daha konuşursan randevusunu kaçıracak!” diye uyarma gereğini duydu. ★★★ İmza günümüze katılan çoşkulu kalabalık tam bir gurur tablosuydu. Söyleşimizi de ilgiyle dinleyen toplulukta, her meslekten başarılı olmuş insanlarımız vardı. Doktorlar, hukukçular, iş insanları, şirket CEO’ları, yazılım uzmanları hemen aklıma gelenler... Başarılı Türkler arasında yer alan Tunç Çolak ve arkadaşlarını yakından tanımanın gururunu yaşadıktan sonra, ikinci durağım Gelsenkirchen oldu. Orada da aynı gurur tablosuyla karşılaştım. Örneğin kömür madeni işçisi dedenin torunu olan Gelsenkirchen Fenerbahçeliler Derneği Başkanı Ercüment Salman kardeşim ve yakın akrabaları, yıllardır sürücü adaylarına kurs veren, iş arayanlara istihdam imkanları yaratan ve başka şubeleri de olan bir şirkete sahipler. Orada da doktorlar, akademisyenler, iş insanları ve özel sektörün her kesiminde yöneticilik yapan başarılı Türklerle tanıştım. Söyleşilerimize gelince: Göğüslerine çarpı işareti konularak ve dişlerine bakılarak gurbete götürülen ve bana göre her biri birer kahraman olan birinci kuşağın başarılı torunları, söyleşilerimize ve “Sevdamız Fenerbahçe” romanımın imza gününe büyük ilgi gösterdiler. Onlarla gurur duyuyorum çünkü bu insanlarımız, siyasetçilerin yarım asırı aşkın bir süredir gerçekleştiremediği “Türkiye Lobisi”ni, adeta tırnaklarıyla duvarlara tırmanarak ve Almanlarla yarışarak gerçekleştirdiler. Bu gurur tablosunu sevgi ve saygıyla selamlıyorum....",https://www.sozcu.com.tr/almanya-daki-gurur-tablosu-p24894
Uğur Dündar,Sağlık Cumhuriyeti!..,02 Mart 2024,"Önceki gün Bursa’da, “Nilüfer Belediyesi Dr. Ceyhun İrgil Sağlık Müzesi”nin açılışındaydık. Cumhuriyet’in 100. yılı anısına açılan ve 20 yıllık bir çabanın ürünü olan müze, Gazi Mustafa Kemal Atatürk’ün Bursa’da tedavi gördüğü hastanede kullandığı mobilyalara da ev sahipliği yapıyor. Müzenin en özel bölümü olan “Atatürk Odası”nda, Cumhuriyet’in ilk yıllarında başlayan sağlık seferberliğinin olağanüstü hikayesi ziyaretçileri karşılıyor. ★★★ Müzeyi gezenler, çok çarpıcı gerçeklerle karşılaşıyorlar. Örneğin binlerce yurttaşımızın genç yaşta ölümlerine neden olan verem, sıtma, tifüs, kolera, humma, boğmaca, kızıl, kızamık, çiçek, cüzzam (lepra) ve frengi gibi hastalıkların devrim gibi bir mücadele ile önünün nasıl alındığını ve bunu genç Cumhuriyet’in sağlık seferberliğine borçlu olduklarını görüyorlar. “Kimsesizlerin kimsesi Cumhuriyet”in her doğan çocuğu aşılayarak Anadolu’daki birçok ölümcül hastalığı silmeyi başardığını hatırlıyorlar. Dr. Ceyhun İrgil, Gazi Mustafa Kemal Atatürk Odası’nda ziyaretçileri bilgilendiriyor. ★★★ Müzenin etkileyici bölümlerinden birini de Cumhuriyet’e kalan sağlık mirasının gözler önüne serildiği bölüm oluşturuyor: ■ O tarihte ülke nüfusu 13 milyon kişi. (11 milyonu köyde yaşıyor) ■ 40 bin köy var ama 38 bininde okul yok!.. ■ Okuma yazma oranı erkeklerde yüzde7, kadınlarda ise binde 4!.. ■ Tüm ülkedeki lise sayısı 23, kız öğrenci sayısı ise; 230!.. ■ Tek üniversite mevcut. O da İstanbul Darülfünunu!..  ■ Öğretmen çok az, üstelik üçte birinin öğretmenlik eğitimi yok!.. ■ Hastane: 86!.. ■ Doktor: 554!.. ■ Eczacı 60!.. (sadece 8’i Türk) ■ Diplomalı hemşire: 4!.. ■ Diplomalı ebe: 136!.. ■ Diş hekimi: 0!.. (Evet, yanlış okumadınız; sıfır!.. Diş tedavisi yapanların tümü alaylı dişçi ya da 2 yıllık teknisyenlik okulu mezunu!..) ■ 6 milyon yurttaş, sıtma, verem, cüzzam (lepra), frengi ve trahom gibi enfeksiyon hastalıklarının pençesinde kıvranıyor!.. ■ Bebek ölüm oranı hızı binde 480 (Yani iki bebekten biri, 1 yaşını bitirmeden hayatını kaybediyor...) İşte böylesine acı bir sağlık tablosunu devralıyor genç Cumhuriyet... ★★★ Dr. Musa Kazım’ın 1925’te yazdığı kitap. Müzede beni adeta çarpan ve uzun uzun düşündüren objelerden biri de eski yazıyla kaleme alınmış 1925 basımı bir kitap oldu. Dr. Musa Kazım’ın imzasını taşıyan kitabın adı: “Nasıl Şişmanlamalı?” Günümüzün popüler ve çok satan sağlık yayınlarının kaliteli ve uzun bir yaşam için kilo almamayı öneren diyet kitapları olduğu düşünüldüğünde, “Nasıl Şişmanlamalı?” adlı bu eser, apayrı bir anlam kazanıyor. Zira kitap, savaştan yeni çıkmış, yokluk içinde salgın hastalıklara karşı hayatta kalma mücadelesi veren bir topluma nasıl kilo alınacağını anlatıyor!.. Ve daha ilk bakışta “Cumhuriyet sayesinde nereden nereye?” dedirtiyor. Değerli kardeşim Dr. Ceyhun İrgil’i ve Nilüfer’in değerli Belediye Başkanı Turgay Erdem’i, topluma kazandırdıkları bu muhteşem eser nedeniyle yürekten kutluyorum.",https://www.sozcu.com.tr/saglik-cumhuriyeti-p26568
Uğur Dündar,"Esenyurt, Kudüs, Mekke, İslam, Gazze ve İstanbul Büyükşehir Belediye Başkanlığı!..",08 Mart 2024,"“Burayı kaybedersek, Kudüs’ü kaybederiz! Hiçbir yeri kaybetmeyiz, İslam’ı kaybederiz, Mekke’yi kaybederiz!..” ★★★ Kim söylüyor bunları? AKP’nin 14 yıldır iktidarda olduğu İstanbul-Esenyurt’un atamayla gelen yeni Belediye Başkanı Ali Murat Altepe... Peki niçin söylüyor akıllara durgunluk veren bu skandal sözleri? Milyonlarca metrekarelik imar usulsüzlüklerinin bulunduğu, binlerce insanın yağmacı-dolandırıcı müteahhitlere paralarını ve umutlarını kaptırdığı, bırakın “Esenyurt” olmayı, yaşayanların heyula gibi yükselen beton yığınları nedeniyle nefes almakta bile zorlandığı ilçede seçimi kaybedeceklerini anladığı için!.. ★★★ “Biz bu kentin kıymetini bilemedik, yağmacılara parsel parsel peşkeş çektik! İmar usulsüzlüklerine göz yumarak ‘Esenyurt’u ‘Betonyurt’a çevirdik! Bu nedenle Cumhurbaşkanımız Tayyip Erdoğan’ın talebiyle eski Belediye Başkanı Necmi Kadıoğlu’nu istifa ettirdik. Bununla da yetinmeyip 3 milyon metrekareyi bulduğu öne sürülen kaçak inşaatları yapan ve yaptıranlar hakkında yargıya suç duyurusunda bulunduk” demek yerine, “Burayı kaybedersek, Kudüs’ü, İslam’ı ve Mekke’yi kaybederiz” diyor. Koltuğu kaptırmamak için en kutsal değerlerimizle oynuyor, aklımızla alay ediyor. ★★★ Hiç kuşkunuz olmasın ki gidecekler! Evet, geldikleri gibi gidecekler... Siz bakmayın Ali Murat Altepe’nin “Kudüs’ü, İslam’ı ve Mekke’yi kaybederiz” demesine. O, aslında neyi kaybedeceğini çok iyi biliyor!.. Yani yıllardır sürekli yaptıkları şeyi... Kentlerimizi beton yığınlarıyla doldurup yaşanmaz hale getirmeyi!.. Ve bu ihanetten rant elde etmeyi...” ★★★ Okuduğunuz satırları 4 Nisan 2018 günü bu köşede yayımladım. Sonra yerel yönetim seçimleri yapıldı ve öngördüğümüz gibi AKP, Esenyurt’u CHP’ye kaptırdı. Ama ne Kudüs kaybedildi, ne İslam ve ne de Mekke!.. Sadece beton yığınlarından elde edilen rantlar kaybedildi. Şimdi de İBB Başkan adayı Murat Kurum, İstanbul’a yapmayı planladığı projeleri anlatmak, örneğin mega kentin 2071 yılına kadar su ihtiyacını karşılayacak olan Melen Barajı’nı ne zaman bitireceğini söylemek varken “Biz kazanırsak Gazzeliler kazanacak!..” diyor. Bu sözleriyle bırakın oy almayı, “Burayı kaybedersek Mekke’yi kaybederiz, Kudüs’ü kaybederiz, İslam’ı kaybederiz” deyip, AKP’li Esenyurt Belediyesi’ni kendi elleriyle CHP’ye teslim eden Ali Murat Altepe’yi hatırlatıyor. O bunları söylerken, 5 TIR dolusu yardım malzemesini Kızılay aracılığıyla Gazze’ye uğurlayan rakibi Ekrem İmamoğlu ise “Kendisini Sultangazi’deki lojistik tesislere davet ediyorum. Gelsin, İstanbullular’ın Gazzeliler’e yardımını birlikte, el ele gönderelim” demekle yetiniyor.",https://www.sozcu.com.tr/esenyurt-kudus-mekke-islam-gazze-ve-istanbul-buyuksehir-belediye-baskanligi-p27952
Uğur Dündar,Uzayıp giden ucuz et kuyruklarına bakarken!..,15 Mart 2024,"Ucuz et, halk ekmek ve gıda kuyruklarına baktıkça, sanki zaman tüneline girip, yıllar öncesine geri dönmüşüz gibi bir duyguya kapılıyorum. Hele ucuz et kuyruklarında saatlerce bekleşenleri gördükçe dayanamıyorum. Çünkü bol keseden ithalatla değirmenin suyunun bir gün kesileceğini, hazıra döviz dayanmayacağını ve tek çözümün meraların ıslahıyla hayvancılığı teşvik etmekten geçtiğini görmüş ve söylemiştik. Hem de AKP öncesinde, daha Özal’lı yıllarda... Türkiye’de aşırı artan gıda fiyatları vatandaşları özellikle et ürünlerine ulaşmakta zorluyor. Bu nedenle indirimli satış yapan yerlerde uzun kuyruklar oluşuyor.  ★★★ Türkiye siyaset tarihinin gördüğü en dürüst, en çalışkan, en fazla proje geliştiren isimlerinden biri olan merhum Adnan Kahveci ile TEMA Vakfı’nın kurucusu, “Toprak Dede” Hayrettin Karaca, bir grup bilim insanıyla Anadolu’yu gezmişler, meraların ıslahı için muhteşem bir proje hazırlamışlardı. İstanbul’dan başlayıp, Karadeniz yaylalarına, oradan Van’ın Bahçesaray ilçesine kadar süren bu doğa yolculuğunun bir bölümüne ben de katılmıştım. AKP iktidarı kolaya kaçmak, yani et ve hayvan ithalatı yapmak yerine, iktidara geldiği yıldan itibaren devletin hafızasına kayıtlı o projeye sıkı sıkıya sarılmış olsaydı, geniş otlaklarda hayvancılık teşvik edilecek ve ithalata gerek kalmayacaktı. Ancak onlar meraları ıslah edip hayvanlarla doldurmak yerine, yeni cezaevleriyle doldurdular!.. ★★★ Binlerce köy okulunu boşalttılar. Öğretmenleri çekip, köyleri ölümü bekleyen yaşlılara ve onların cenazelerini kaldıracak imamlara bıraktılar!.. Ulusal tarım politikası hazırlamayı ve onun gereği olan “planlı tarımı” umursamadılar. Bunun sonucu olarak soğan mı pahalandı? Gelsin ithalat... Mercimek mi, patates mi, buğday mı, ayçiçek yağı mı, kısacası hangi ürünün fiyatı pahalandıysa, gelsin ithalat... Oysa planlı tarım politikası uygulanmış olsa, çiftçiler, devletin öngördüğü ürünleri ekip biçmeye yönlendirilse, mazot, tohum gübre ve zirai mücadele ilacı maliyetleri için belirli teşvikler sağlansa, o dövizler ithalata gitmeyecekti. Böylece hem üretici kazanacak hem de fiyat istikrarı korunacaktı. Ama İstanbul, Ankara ve İzmir Büyükşehir Belediyeleri’nin başarıyla uyguladıkları modeli, Tarım Bakanlığı görmezlikten geldi. Ülkenin güçlükle biriktirdiği dolarlarla ithalat yaparak elin üreticilerini ihya etti! Bu yanlışların sonucunda Antalyalı, Mersinli, Çukurovalı üretici para etmeyen ürünlerini tarlalarda çürüttü ya da yollara döktü. Trakya’da, Orta Anadolu’da köylü, tarlasına ekim gübresi atamadı. Kimiyse ekim yapmaktan vazgeçti. Türk çiftçisi can çekişirken iktidar ülkeyi, çoğumuzun adını ilk kez duyduğu tropik meyve cennetine çevirdi. ★★★ CHP’nin çalışkan isimlerinden Niğde Milletvekili Ömer Fethi Gürer’in önceki sabah gün doğarken gittiği Niğde Hayvan Pazarı’ndaki izlenimlerini okurken, Adnan Kahveci ve Hayrettin Karaca’nın meralarımızın ıslahı için hazırladıkları raporu hatırladım. Meğer ne büyük öngörüde bulunmuşlar... Ömer Fethi Gürer’in besicilerin sorunlarını dinledikten sonra yetkililere yaptığı şu çağrıyı okuyunca sanırım siz de bana hak vereceksiniz: “Buradan yetkililere sesleniyorum; ithal hayvanda çözüm aramayın, yerli üreticiyi, besiciyi destekleyin, yem fiyatlarını düşürün. Kendi ülkemizin besicisi bu konuda yeterli ama destek alamadığı için hayvancılığı bıraktıklarını söylüyorlar. Ayrıca hayvana verilen yem miktarı düştüğü zaman süt alınamıyor, o hayvan kendini istediği şekilde geliştiremediği için de et ağırlığında düşme meydana geliyor. Hayvan pazarında dert çok ama vatandaş da -haklı olarak- raftaki et fiyatının artmasından şikayetçi. Ne besici kazanıyor ne tüketici uygun fiyatla et tüketimi sağlıyor. Aracılar, ithalatçılar, rantçılar, bu işten nemalananlar parayı kazanıyor. Onların kazandığı paranın da hayvancılığa faydası olmuyor. AKP zihniyeti et alamaz duruma getirdiği vatandaş gibi hayvancılık yapanı da mağdur eden uygulamaları nedeniyle hayvancılığı da zor duruma düşürdü...”",https://www.sozcu.com.tr/uzayip-giden-ucuz-et-kuyruklarina-bakarken-p29603
Uğur Dündar,Yürüyelim arkadaşlar!..,17 Mart 2024,"Büyük Önder Atatürk’e bir sohbette “Paşam, dünyada en zor şey nedir?” diye sormuşlar. Gazi hiç düşünmeden “Büyük Türk Milleti’ni harekete geçirmektir” diyerek devam etmiş: “Ama bu millet bir defa harekete geçti mi, onu durdurmak, harekete geçirmekten daha zordur, hatta imkansızdır!..” ★★★ Dün sabah uyanır uyanmaz baktım, güneş ufukta kendini göstermiş... Hemen kalkıp balkon penceresini açtım. Ciğerlerimi bahar havasıyla doldururken, o nisan sabahını hatırladım. ★★★ Yıl 2018...  Samsun-Havza’dayız... Değerli kardeşim Atilla Köprülüoğlu ile Halk Arenası’nı yapmak üzere, Merzifon’a geçmeden önce Mustafa Kemal’in Milli Mücadele’yi örgütlemek ve milleti harekete geçirmek için Samsun’dan başladığı büyük yürüyüşün Havza’daki ilk karargâhını ziyaret ediyoruz. Altı yıl önce, Samsun-Havza’daki Atatürk Evi’nin önündeyim. ★★★ Anılarla dolu tarihi binada dolaşırken aklıma büyük yazar Falih Rıfkı Atay’ın o günleri anlattığı “Babanız Atatürk” adlı eserinden şu unutulmaz satırlar geliyor: Ülke işgal altındaydı! 19 Mayıs’ta Samsun’a çıkan Mustafa Kemal, İngilizlerin istediği gibi çalışmasına izin vermeyeceklerini gördü... Anadolu içlerine doğru ilerlemeye karar verdi. İlk durak Havza olacaktı. Yaverinden hemen bir otomobil bulunmasını istedi. Araştırıldı, soruşturuldu... Sonunda Benz marka, çok eski bir otomobil bulunabildi. Mustafa Kemal, “Tamam” dedi. Arkadaşları, “Ama çok eski” diyerek kuşkularını belirttiler. Mustafa Kemal, “Olsun” dedi. Arkadaşları, “Her an arıza çıkarıp bizi yolda bırakabilir!” diye uyarmaya çalıştılar. Bunun üzerine Mustafa Kemal, “Başka otomobil var mı?” diye sordu. Arkadaşları, “Yok” dediler. “Öyleyse bununla yola çıkacağız!..” ★★★ Samsun’dan çıkıp, gecenin karanlığında Havza’ya doğru yol almaya başladılar... Korkulan sabaha karşı başlarına geldi. Motor su kaynatıyordu... Suyun soğutulması ve değiştirilmesi beklenirken, Mustafa Kemal otomobilden indi. Şafak sökmekte, dağların bulutlara değen tepeleri yeni yeni pembeleşmekteydi. Kuş cıvıltıları arasında daha önce kimsenin duymadığı bir marşı söylemeye başladı: ★★★ Dağ başını duman almış, Gümüş dere durmaz akar. Güneş ufuktan şimdi doğar, Yürüyelim arkadaşlar... Sesimizi yer, gök, su dinlesin, Sert adımlarla her yer inlesin! Bu gök, deniz nerede var? Nerede bu dağlar taşlar? Bu ağaçlar, güzel kuşlar, Yürüyelim arkadaşlar... ★★★ Dün sabah ciğerlerimi dolduran havanının kokusundan anladım ki bahar geldi, gelecek... O halde tam yol ileri, yürüyelim arkadaşlar...",https://www.sozcu.com.tr/yuruyelim-arkadaslar-p30005
Uğur Dündar,Tek kişilik en büyük siyasi parti!..,06 Mart 2024,"“Siyasallaşan yargı 14 Aralık 2022 günü, İstanbul Büyükşehir Belediyesi Başkanı Ekrem İmamoğlu’na 2 yıl 7 ay 15 gün hapis cezası vermiş ve siyaset yapmasını yasaklamıştı. Ben bu tür kararların bumerang etkisi yaptığına inanırım. Kısa bir süre için istenilen sonucu sağlamış gibi görünse de, bir süre sonra döner ve bu kararı alanları vurur. Peki geçmişte cezaevinde yatmış ve siyaseten yasaklanmış bir kişi olan Cumhurbaşkanı Erdoğan “bumerang gerçeğini” deneyimlemiş ve en iyi bilen bir politikacı olarak neden kendi iktidarında böyle bir karara ihtiyaç duymuş ve siyasi harakiriyi göze almış olabilir? Cevabı çok basit: Zorda, hem de çok zorda kaldığı için!.. ★★★ İktidarın İmamoğlu’nu siyaset sahnesinden silmek ve İstanbul Büyükşehir Belediye Başkanlığı koltuğuna kendi adamını oturtmak için siyasallaşan yargı eliyle aldığı bu karar, aynı zamanda Tayyip Erdoğan’ın Cumhurbaşkanlığı yarışında en çekindiği adayın İmamoğlu olduğunun da itirafı niteliğinde. O halde “Altılı Masa’nın” yapması gereken; İstinaf Mahkemesi ve Yargıtay aşamalarını beklemeden bu resti görmek ve vakit geçirmeden Ekrem İmamoğlu’nu Cumhurbaşkanı adayı ilan etmek olmalı... Gerisini iktidar düşünsün!..” ★★★ Okuduğunuz satırları, bu köşede, Ekrem İmamoğlu’na cezanın verildiği ve Türkiye’nin cumhurbaşkanlığı ve milletvekili genel seçimlerine koştuğu günlerde yazdım. Ancak Kemal Kılıçdaroğlu “Millet İttifakı” partilerine adaylığını dayattı ve sonuçta seçimi kaybetti. Şimdi yine bir seçim var: Yerel yönetim seçimleri... Ama bu kez “Millet İttifakı” olmadığı gibi, CHP içinde bile birlik ve bütünlük yok! Buna karşın anketlere göre İstanbul’daki yarışı Ekrem İmamoğlu, Cumhur İttifakı’nın ve devletin gücünü arkasına alan Murat Kurum’un birkaç puan önünde götürüyor. Yani tek başına en güçlü partiyi oluşturuyor. Ya bir de cumhurbaşkanı adayı yapılmış olsaydı!.. Kaçan fırsatı düşünebiliyor musunuz?..",https://www.sozcu.com.tr/tek-kisilik-en-buyuk-siyasi-parti-p27470
Uğur Dündar,Milli muharip uçağımız KAAN’ın ilk deneme uçuşu ve sonrasındaki yorumlar...,07 Mart 2024,"Bu köşenin okurları ve yarım asrı aşkın habercilik geçmişimizi yakından izleyenler, milli konulardaki duyarlılığımızı çok iyi bilirler. Bizim gibi düşünenler için söz konusu vatan olunca gerisi teferruattır. Sözü geçenlerde ilk uçuşunu gerçekleştiren milli muharip uçağımız KAAN’a getireceğim. Türk Havacılık ve Uzay Sanayii A.Ş. (TUSAŞ) tarafından yürütülen proje kapsamında üretilen KAAN için yazmakta acele etmedim. Hem küçümseyip burun kıvıranların eleştirilerini, hem de dış basının değerlendirmelerini dikkatle izledim Ayrıca bilgisine güvendiğim birçok uzmanla görüştüm. Şurası tartışılmaz bir gerçek ki, KAAN ilk uçuşuyla beşinci nesil savaş uçağımızı üretme yolunda, çok önemli bir aşamayı geçti. Bu nedenle, KAAN’ın deneme uçuşundaki başarısı çok değerli... ★★★ Dış basındaki yorumlara gelince... Galiba onlar, KAAN’a bizden de daha çok ilgi gösterdiler. Örneğin; bu alandaki uluslararası gelişmeleri çok iyi takip eden “Defensa.com” adlı internet sitesi, haberi “Türk Hava Kuvvetleri’nin gelecekteki muharip uçağı ilk uçuşunu yaptı” başlığıyla verdikten sonra şu yorumda bulundu: “Bu, Türk Havacılık ve Uzay Sanayii AŞ’nin, uluslararası alanda “hayalet” olarak tanımlanan 5’inci nesil savaş uçağı ve radar görünmezlik yeteneklerini geliştirmeye yönelik iddialı projesi kapsamında çok önemli bir adım...” ★★★ Yine tüm dünyadaki savunma sanayilerinin önem verdiği  “Aviacionline.com” sitesi de haberinde, KAAN’ın uluslararası alanda büyük ilgi göreceğini, milli tasarımlı motorun üretime girmesiyle ABD’li modellerden arındırılacağını ve Pakistan gibi ülkelerin uçağa şimdiden büyük ilgi gösterdiğini yazdı. İlaveten KAAN’ı “ülkenin en iddialı teknolojik çabasını temsil eden proje “ olarak tanımladı. İtalyan Panorama Dergisi’nde de benzeri bir haber yer aldı. Hollanda’da gazetelerin yanı sıra savunma alanında yayın yapan ciddi bir internet sitesi de, KAAN’dan övgüyle söz etti. Örneğin De Volkskrant Gazetesi haberi; “Türkiye, savaş uçağı KAAN ile gökyüzündeki hakimiyetini bir kez daha gösteriyor” başlığıyla duyurdu. Haberde Türkiye’nin uluslararası savunma pazarında önemli bir oyuncu haline geldiği vurgulandı. İsveç ve Danimarka başta olmak üzere, tüm Avrupa ülkeleri ve Balkanlar’daki gazeteler ve haber portalları, KAAN’ın haberini okurlarına geniş biçimde yansıttılar. ★★★ Bu arada Alman basınının gösterdiği yoğun ilgi de dikkat çekiciydi. Örneğin Die Welt gazetesinde, “Bu dönüm noktası, Türkiye’nin bir savaş uçağı ülkesi olarak yükselişine işaret ediyor” başlığı kullanıldı. Haberde “Bu, hızla büyüyen Türkiye için tarihi bir dönüm noktası” değerlendirmesinde bulunuldu. ★★★ KAAN ABD medyasında da büyük ilgi gördü. ABD merkezli The Defense Post haber portalı KAAN’ın uçuşunu, “Türkiye’nin F-16 uçaklarının yerini alma yönündeki ilk adımı” olarak niteledi.  The National Interest Dergisi’nde yayımlanan bir yazıda da “Türkiye’nin hava-uzay endüstrisi, yerli KAAN muharip uçağının başarılı ilk uçuşuyla ülkenin savunma teknolojisinde artan becerilerinde önemli bir dönüm noktasına imza attı” ifadesi yer aldı. ★★★ TUSAŞ Genel Müdürü Temel Kotil’i, bir TV kanalında KAAN’ın özelliklerini aktarırken, izledim. Kotil, KAAN’ın öyküsünü anlatırken İzmirli Volt Teknoloji adlı bir firmadan “devrim yaptılar” diyerek söz etti. Bunun üzerine Volt Teknoloji’yi araştırıp, bunun nasıl bir devrim olduğunu öğrenmeye çalıştım. Volt Teknoloji, SAYA Grup çatısı altında hem inşaat sektöründe faaliyet gösteriyor, hem de Gaziemir’deki yüksek teknolojiye dayalı fabrikasında sessiz sedasız Kotil’in sözünü ettiği “devrim gibi” üretimi yapıyor. Yazıyı hazırlarken SAYA Grup’taki İnşaat Şirketinin Yönetim Kurulu Başkanı Mesut Sancak ile de görüştüm. Sancak, kardeş kuruluş olan Volt Teknoloji’nin başarısı ile gurur duyduklarını vurguladı. Bu konuşmada Volt Teknoloji’nin kendi milli tasarımı ve yüksek teknolojisi ile sıfırdan hayata geçirdiği iki adet özel jeneratörü ve iki adet jeneratör kontrol ünitesini üretip KAAN’a yerleştirdiğini öğrendim. Böylece Volt Teknoloji bu özel jeneratör ve kontrol ünitelerini üreten, dünyadaki beş büyük şirket arasına giren ilk Türk şirketi unvanını almış. ★★★ Sözün özüne gelirsek; KAAN’ın deneme uçuşundaki “gurur verici”  başarısı ve sonrasında yapılan yorumlar, emeği geçen A’dan Z’ye herkesi yürekten kutlamamızı gerektiriyor. Yazımızı bilgenin sözüyle bitirelim: Hayatta bir tek başarısızlık vardır; o da denememektir!..",https://www.sozcu.com.tr/milli-muharip-ucagimiz-kaan-in-ilk-deneme-ucusu-ve-sonrasindaki-yorumlar-p27704
Uğur Dündar,Babıali’ye son tren!..,10 Mart 2024,"Türkiye’nin ilk iletişim uzmanı, medya Profesörü Dr. Haluk Şahin’in uzun zamandır merakla beklenen anılarının ilk kitabı olan ‘Babıali’ye Son Tren’i bir solukta okudum. Türk medyasının son 50 yıllık tarihine olayların tam ortasından yaşadıklarıyla ışık tutan Haluk Şahin; “Ben bu meslekte hem alaylı, hem de okullu olarak bulundum. İlk doktoralı iletişimci olsam da gazeteciliğin tüm ödüllerini aldığım gibi, işsiz de kaldım. ‘Nereden nereye geldik?’ sorusuna yanıt arayanlar cevapları burada bulacaklar. Okurken sık sık da şaşıracaklar” diyor. ★★★ Editörlüğünü Murat Attila’nın yaptığı “Babıali’ye Son Tren”, Haluk Şahin’in “Yarım Yüzyıllık Yolculuktan Notlar” başlığını taşıyan anılar üçlemesinin ilk kitabı olarak raflardaki yerini aldı. Roman tadında, edebi dil ve sürükleyici bir anlatımla gerçek anılardan yola çıkarak kaleme alınan kitap, 1950’li yıllarda Bursa’da başlıyor. Medyada dayanışma, direnç ve ihanetleri anlatan kitabı için Prof. Dr. Haluk Şahin şunları söylüyor: “Bu anılar demetini yazarken “anı”nın bir edebi tür olduğunu hiç aklımdan çıkarmadım. Her şey gerçek olduğu halde bazı okurlarım okurken bir roman tadı alacaklar. Bursa’da, Ankara’da, Beyoğlu’nda, Manchester’da, Mekke’de, Washington’da geçen bir roman. İstikamet Babıali; Türk medyasının kalbi!..” ★★★ Bu yolculuk sırasında Malcolm X, Bülent Ecevit, İsmail Cem, Hıfzı Topuz, Cemal Süreya, Halit Refiğ, Oğuz Atay, Çetin Altan, Aziz Nesin, Doğan Avcıoğlu, Ercan Arıklı gibi nice isimler Haluk Şahin’e eşlik ediyor. Bursa basını, edebiyat dergileri, TRT, Politika Gazetesi, Cumhuriyet Gazetesi, Nokta Dergisi... Aslında onun anılarında anlatılan Türk medyası değil, Türkiye’nin kendisi!.. 1961 Anayasası’nın açtığı alanda yeni kimliğini arayan Türkiye’nin daha özgür, daha bağımsız, daha halkçı ve daha kaliteli bir medya arayışı... Sansürler, kapatmalar, mahkemeler ve yeni ufuklar... Üçlemenin diğer kitapları olan ‘Babıali’nin Yükselişi ve Çöküşü’ ile ‘Babıali’den Sonra Hayat Var mı?’ adlı eserler yine BİZ Kitap tarafından yayınlanacak. ★★★ Gazeteci, emeğiyle geçinir, sadece toplumun doğru bilgilenme hakkına hizmet eder. Araştırır, soruşturur, gerçekleri kurgular.  Yıllarca birlikte çalıştığım kadim dostum Haluk Şahin, dürüst ve onurlu gazeteciler için bir kutup yıldızıdır. O, bir kalem erbabıdır, yazı sevdalısıdır, hep üretkendir...  “Ben hem mektepli, hem de okulluyum. Değişimleri medyanın içinde yaşadım!” diyendir... ★★★ Çok rahat okunan “Babıali’ye Son Tren”, gazeteciler, siyasetçiler, siyaset bilimciler ve gazeteciliğin ülkemizdeki tarihine meraklı olanlar için bir başucu kitabı. İspanyol Şair Antonio Machado “Ey yolcu, tek yol senin ayak izlerin, başka yol yok. Ey yolcu, yol yok; kendi patikanı açarsın yürüdükçe. Yürüdükçe kendi yolunu açarsın” der. İşte “aynı patikada yol yürüdüğümüz” eskimeyen dostum Haluk, kitabında bana da yer vermiş, sağ olsun. Bakın nasıl söz etmiş benden; “Uğur, benim Tuzla’daki Piyade Okulu’ndan, yedek subay bölük arkadaşım. (1965, 73.Dönem 3.bölük) Yaşı en küçük olduğu halde boyu en uzun olduğu için ‘kıdemli’ seçilmiş ve askerlik mesleğindeki becerisiyle de başta komutanlar, herkesin takdirini kazanmıştı. Gür sesiyle komutlar verip bizi rap rap öyle bir yürütürdü ki, iddiaya girerim, karşı tepeler bir daha böyle bir kıdemli ve böyle bir bölük görmemiştir!.. ★★★ Askerlikten sonra izini kaybetmiştim. TRT’ye girdikten sonra bir gün baktım, Ankara-Mithatpaşa’daki apartmandan bozma televizyon binasının kapısında uzun boylu, dalgalı sarı saçlı, yakışıklı bir adam heykel gibi duruyor. Gelen geçenler ve özellikle kadınlar birbirini dürtüp onu gösteriyorlar. Yakından bakınca, bu yüzün bana yabancı gelmediğini fark ettim. Aaa, kıdemlimiz Uğur’du, bu yakışıklı! İki yıl önce Münih Olimpiyatları yayınlanırken televizyonda meşhur olmuş; daha o zamandan bir ‘yıldız’. Bizim sıkı Fenerli Tarcan’ın (Günenç) da iyi arkadaşı. Sarılıp öpüşüyoruz. Zaman zaman o da katılıyor bizim köfteci-kebapçı keşif seferlerimize. O gelince hemen servis hızlanıyor: Şöhretinin forsundan yararlanıyoruz. (S.80) ★★★ Uğur fiziken ve diksiyon olarak adeta televizyoncu olmak için yaratılmıştı. Üstelik herkese nasip olmayan bir star aurasına sahipti. Böyle bir evrensel tip vardı dünya televizyonlarında. Uğur hafta sonları tatil yapmak yerine montajcı dostu Hüseyin Karakaş ile kurgu odasına kapanıyor, geç saatlere kadar çalışıyordu. Stüdyo sunumu da iyiydi. Henüz stüdyo kameralarımızda prompterlar yoktu. Uğur, tüm sunum metnini kendi yazar, sonra baştan sona ezberlerdi. Onu koridorlarda ileri geri yürüyerek, ezber yaparken görürdük. Anadolu’yu karış karış dolaşıyor, ilginç konular buluyordu. ‘Yaşadığımız Günler’ adlı programda ekrana getirdiği tipler haftalarca konuşuluyordu. Bizim habercilik hocası Mr. Holsinger’in sözünü ettiği ‘Vay Canına!’ haberciliğinin en iyi örneklerini veriyordu. (S.117) Merakla ikinci ve üçüncü kitaplarını da bekliyoruz “Babıali Üçlemesi”nin...",https://www.sozcu.com.tr/babiali-ye-son-tren-p28433
Uğur Dündar,Seçim kumpası!..,01 Mart 2024,"Dün İzmir’den arayan deneyimli siyasetçi dostum, bu güzel kentimiz için seçim değerlendirmeleri yaparken Dikili’deki gelişmelere dikkat çekti. Müteahhit Belediye Başkanı Adil Kırgöz’e olduğu kadar, “halkın istediklerinin adaylaştırılacağı” sözünü tutmayıp, parti içindeki “Kırgöz Lobisi”ne direnemeyen CHP Genel Başkanı Özgür Özel’e de tepkili ve kırgın olduğunu vurguladı. ★★★ Konuşmasının devamında seçimde ibrenin, CHP’den ayrılarak bağımsız belediye başkan adayı olan Dr. Kemal Doyuran’a döndüğünü anlattı. Kırmızı Kare adlı kuruluşun geçen hafta 6 bin 37 kişinin katıldığı sesli anket sonucuna göre Doyuran’ın yüzde 40,22 oy oranıyla birinci sırada yer aldığını, Adil Kırgöz’ün yüzde 34,59 ile ikinci sırada olduğunu belirtti. ★★★ Dr. Kemal Doyuran, adaylığını açıklarken şöyle konuştu: “Çocukken Dikili’de teyzemlerin fırınında ekmek satarak başlayan maceram ve Dikili sevdam, ne mutlu ki sizlerin doktoru olarak devam etti. Bana canınızı emanet ettiniz. Ben bu canlara canım gibi sahip çıkmaya çalıştım. Sizlere olan sevgimi biliyorsunuz, ben de bunun karşılıklı olduğunu biliyorum. “Bana layık gördüğünüz bu mertebede birlikte yürüyeceğiz, birlikte olacağız. Bu yola halk için, halkla beraber, sizinle çıkıyorum. Ben inanıyorum ki birlikte çok şeyler yapacağız. Hep birlikte bundan sonra ben yok, biz varız. Hep birlikte başaracağız dostlar. Sizin belediyeniz olacak, sizin projeleriniz olacak. Dikili halkının insan onuruna yaraşır bir yaşam sürmesi için gereğini yapmaya talibim. Medeni toplumların öncelikli ihtiyacı olan kültürel ve sanatsal faaliyetleri hep birlikte planlayacağız, hep birlikte yapacağız...” Dr. Kemal Doyuran adaylığının düşürülmesi girişimlerini, taraftarları ile birlikte yürüyüş yaparak protesto etti. ★★★ Dostum ayrıca, Dr. Doyuran’ın adaylığını önlemek için tezgâhlanan kumpas girişimini de şöyle özetledi: “Bir yandan mevcut belediye başkanına, bir yandan da genel merkeze tepkilerin yükseldiği Dikili’de CHP yönetimi hayli telaşlanmış olacak ki İlçe Seçim Kurulu’na Kemal Doyuran’ın adaylığının düşürülmesi için başvuruda bulundu. Ancak bu girişim reddedildi. Bunun üzerine başvurdukları İl Seçim Kurulu şaşırtıcı biçimde Doyuran’ın adaylığını düşürdü. Yüksek Seçim Kurulu ise Kemal Doyuran’ın adaylığının devamına hükmetti.” ★★★ Dikili halkı bu girişimi seçme ve seçilme hakkına karşı antidemokratik buldu, tepkiler doruğa çıktı ve binlerce kişi sokaklara döküldü. “Halkın başkanı” sloganları arasında mikrofona gelen Doyuran, önce Özgür Özel’in kurultayda yaptığı konuşmadan şu kesiti dinletti:  “Bakın iddia ediyorum; en kötü ön seçim, en iyi merkez yoklamasından iyidir. Hepinize ekranlar önünde namus ve şeref sözü: Bundan sonra karar, yetki, güç örgütündür. Ön seçimin teminatı bir genel başkan olacağım. Söz veriyorum.” Kemal Doyuran, Özel’in bu ifadelerini dinlettikten sonra, “Eğer aday adaylığı başvurusu yapan arkadaşlarımdan iki ya da üç tanesi Parti Meclisi’nde demokratik bir şekilde oylanıp Dikili’ye aday belirlenseydi ben bağımsız aday olmazdım” dedi.  Doyuran sözlerini şöyle tamamladı: “Halkın coşkun akan seli karşısında hiçbir güç duramaz. Büyük önderimiz Atatürk’ün dediği gibi; egemenlik kayıtsız ve şartsız milletindir.” ★★★ İstanbul Büyükşehir Belediye Başkanı Ekrem İmamoğlu’nun 2019 seçiminde yaşadığına benzer bir süreç içinde olan Doyuran, mağdur edilmesine rağmen direnç gösteriyor ve toplumun artan motivasyonuyla yoluna devam ediyor. Üstelik gün geçtikçe rakipleriyle arayı açıyor. ★★★ Buradaki seçimde sürpriz sonuçlar çıkarsa, CHP yönetimindeki “Kırgöz Lobisi” sakın şaşırmasın!..",https://www.sozcu.com.tr/secim-kumpasi-p26307
Uğur Dündar,Uğur Dündar’a kötü haber!..,14 Mart 2024,"Geçenlerde sevgili Soner Yalçın’ın Odatv’sinde “Uğur Dündar’a kötü haber” başlığıyla bir haber yayımlandı. Başlığı ilk gördüğümde ürktüm. “Acaba aleyhime yeni bir dava mı açıldı ya da mahkum mu oldum?” diye düşündüm. Haberi okuyunca biraz rahatladım ama benim için gerçekten üzücü bir haberdi. Meğer Türkiye’nin ilk 5 yıldızlı oteli olma özelliğini taşıyan, 65 yıllık pırıltılı bir geçmişe sahip Yeşilyurt’taki Çınar Otel, Özbeklere satılmış. Bir süredir işletilmeyen otel, kısa süre içinde boşaltılıp yıkılacakmış. “Yıkılacakmış” sözcüğü anılarıma adeta zehirli bir ok gibi saplandı. Nedenini anlatayım: ★★★ Yıl 1961... 18 yaşında, filinta gibi bir delikanlıyım. Bir yandan okul masraflarımı karşılamak, diğer yandan aile bütçemize katkı sağlamak için yazları çalışmaya karar verdim. Gazete ilanlarına bakarken, Yeşilköy Sahili’ndeki ünlü Çınar Oteli’ne cankurtaran arandığını gördüm. ‘İşte tam bana göre bir iş’ diye düşündüm. Belirtilen gün ve saatte heyecanla otele gittim. Karşıma emekli bir albay olan personel müdürü çıktı. Cankurtaran adaylarına sınavı o yapacaktı. Mayıs başıydı, hava serin, deniz soğuktu... ★★★ Sekiz cankurtaran adayı, mayolarımızı giyip, iskelede hizaya girdik. Müdür hedefi gösterdi ve yarış başladı, açıktaki dubaya boy farkıyla ilk ulaşan ben oldum. İkinci sınav dalıştı. Bu sınavı da kazandım ve otelin cankurtaranı seçildim ‘Hayatımın en güzel yazları’ (1961 ve 62) olarak hafızama yerleşen günler böyle başladı. Hem okuyor hem de çalışıyordum. Benim için çok önemli bir şeydi bu. Daha o zamanlar hayat kurtarmayı benimsemiştim. İlk mesleğim; insanların canını kurtarmak üzerineydi. “Ne iş yapıyorsun delikanlı sen?” dediklerinde “Cankurtaranım” diyordum. ★★★ Bembeyaz, kolalı üniformamla işe başladığım ilk yaz, yedi kişinin hayatını kurtardım. Nedense kurtardıklarımın hepsi kadındı!.. Böylece onların kahramanı olmuştum. İskelede yürürken birbirlerine beni gösterip “İşte hayatımı kurtaran genç” diyorlardı. Ünlü simalarla da ilk kez burada tanıştım. Onlardan biri, taraftarı olmaktan her zaman gurur duyduğum ve ileride adını sevgili oğlum Bartu’da yaşatacağım, Fenerbahçe’nin efsanevi sporcusu Can Bartu’ydu. İki dalda (futbol ve basketbol) milli olan ender sporculardandı. Spora Fenerbahçe’de basketbol oynayarak başlamış ve altı defa ay-yıldızlı formayı giymişti. Futbola ise gene Fenerbahçe genç takımından giriş yaparak A takıma kadar yükselmişti. Milli Takım düzeyinde hem futbol hem de basketbol oynayan Can Bartu, Romanya maçında kısa süreliğine kaleye bile geçmişti. Futboldaki başarısı artarak sürmüş ve İtalya’da Fiorentina, Lazio ile Venezia takımlarında da oynamıştı. 1962’de Fiorentina ile Atletico Madrid arasında oynanan final maçında forma giymiş ve Avrupa kupalarında final maçı oynayan ilk Türk futbolcu olmuştu. İtalyan taraftarlar tarafından çok sevilmiş ve “Sinyor Bartu” denilerek saygıyla anılmıştı. ★★★ Bir gün otelimizde ilk eşiyle balayı tatilindeki Can Ağabey benden yardım istedi. Parmağından kayıp denizde kaybolan alyansının manevi değerinin çok büyük olduğunu söyledi. Böylece günlerdir kolladığım tanışma fırsatını yakalamıştım. Şnorkel, palet ve gözlüğümü alıp hemen daldım. Lodosun denizin içini karıştırıp bir karış ötesini göremez hale getirdiği bir havada daha ilk dalışta, yüzüğü buldum. Can Ağabey’in o anda ne kadar sevindiğini sözcüklerle anlatamam... Vefat edinceye kadar hep ağabey-kardeş ilişkimizi sürdürdük. Mekanı cennet olsun... ★★★ Cankurtaranlık günlerinde yakından tanıma şansını bulduğum bir başka ünlü futbolcu ise herkesin sevdiği Metin Oktay’dı. Nam-ı diğer ‘Taçsız Kral’, Galatasaray’ın sembolü haline gelmiş bir isim olmasına karşın, efendi kişiliği, tevazuu ve iyi kalpliliğiyle diğer takımların taraftarının da sevgisini kazanmış müthiş bir golcüydü. Oynadığı yılların çoğunda sezonu gol kralı olarak bitirmiş ve attığı gollerle uzun süre “en çok gol atan futbolcu” unvanını taşımıştı. O da İtalya’nın Palermo takımına gitmeden önce hem İtalyanca öğrenmek hem de tatil yapmak için Çınar Oteli tercih etmişti. Bir akşam cankurtaranlık mesaimi tamamlayıp işten çıkmak üzereyken Metin Ağabey seslendi. Gece kulübüne gitmek için beklediği arkadaşı Tophaneli Kâmil (Altan) nedense gelmemiş, o da bana, “Haydi gel, felekten bir gece çalalım. Üstelik şanslısın, iki güzel kız yukarıda bizi bekliyor” demişti. Metin Oktay’ın beni mutlu etmek için su gibi para harcadığı o eğlence gecesini hatırladıkça, bir trafik kazası sonucu aramızdan erken yaşlarda ayrılan bu “kral adam” için gözlerim buğulanır. Ama sonra bir başka anım, adeta bir film şeridi gibi gözlerimin önünden geçmeye başlar. TRT yıllarıma dönerim ve hazırladığım “İşte Hayatınız” programlarının birinde, “cankurtaran kardeşinin” onun hayatını anlatmış olmasıyla teselli bulurum. Onun da mekanı cennet olsun... ★★★ Çınar Otel sadece Türkiye’nin ilk 5 yıldızlı oteli değil. 65 yıllık geçmişinde nice tanıklıklar ve nice anılar var. Benim de öyle… Hepsini yazsam sayfalar almaz... Örneğin merhum Başbakan Bülent Ecevit ve eşi Rahşan Hanım’ın İstanbul’a her gelişlerinde sürekli kaldıkları otel; değerli Ercan ailesinin sahip olduğu Çınar’dı. Bilmem geçmişin tanıklarını günümüze taşıyamadığımızın farkında mısınız? BBC’deki kursumuzda bana televizyonculuğu öğreten Hocam Leonard T. Chase hayatta değil ama Charles Dickens döneminden kalma evi hâlâ dimdik ayakta... Sevgili Soner Yalçın’a ve Odatv çalışanlarına içten bir teşekkür borçluyum. Zira “Uğur Dündar’a kötü haber” başlıklı haberle, duygularıma tercüman olmuşlar...",https://www.sozcu.com.tr/ugur-dundar-a-kotu-haber-p29357
Uğur Dündar,Ya bir de şu engeller olmasaydı?...,03 Mart 2024,"Seçildiği ilk günden itibaren, hatta İstanbul Büyükşehir Belediye Başkanlığı makamına oturmadan başlayan engellemelerin tümünü yazsam, sayfalar almaz. O nedenle bazılarını kısaca hatırlatmakla yetiniyorum: - Normal işleyişte temmuz ayında kullanılan Maliye Katkı Payı İBB’ye, ülke tarihinde ilk defa 15 gün önce, yani İmamoğlu yenilenen seçimi kazanıp yönetime gelmeden önce ödendi. Yaklaşık 1 milyar lirayı bulan bu meblağın tamamı eski İBB yönetimi tarafından çarçabuk harcandı. - Galata Kulesi, İBB’den alındı. - İBB Haydarpaşa ve Sirkeci Gar ihalelerinde haksızca elendi. - Halk Ekmek büfe sayısının artırılması önerisi AKP’li meclis üyelerince önce reddolundu. Toplumsal tepki üzerine sonradan kabul edildi. Ancak bazı ilçe belediyeleri, büfelerin kurulmasına engel çıkardı ve bir bölümüne elektrik bağlanmadı. - Taksim Gezi Parkı, İBB’den alındı. - Taksim Meydanı için 209 bin 728 İstanbullunun oy kullandığı projenin uygulanabilmesi için beklenen onay, Koruma Kurulu’ndan bir türlü çıkmadı. Halen cevap yok, açıklama yok! - Ulaşım Koordinasyon Merkezi’nin (UKOME) yapısındaki değişiklikle İBB azınlığa düşürüldü ve 5 bin yeni taksi plakası verilmesi yönündeki talebi 15 kez reddedildi. İBB, zaman içinde yaklaşık 3 bin dolmuş ve taksiyi mevcut sayıya ilave etti. - İBB’nin pandemide topladığı bağış hesapları bloke edildi. - KİPTAŞ’ın, eski İBB yönetimi döneminde konut yapımı için değerinin çok üstünde ödemelerle aldığı arsalar, İmamoğlu seçildikten sonra, İBB Meclisi’ndeki AKP+MHP çoğunluğuyla yeşil alan ilan edildi. - Ekrem İmamoğlu seçimi kazandıktan hemen sonra, İBB’nin iştiraklerinden olan Hamidiye memba suyuna birçok kamu kuruluşu ambargo uygulamaya başladı. - Yine İBB şirketi olan BELTUR’un işlettiği 48 hastane kantini, Sağlık Bakanlığı’nın sözleşmeleri yenilememesi nedeniyle kapandı. - Kanal İstanbul Projesi’nin güzergahındaki mülkiyet tartışmaları sürerken Tapu ve Kadastro Genel Müdürlüğü, belediyelerin tapu bilgilerine ulaşımına kısıtlama getirdi. Böylece Kanal İstanbul güzergahındaki mülkiyet değişikliklerinin öğrenilmesi Çevre ve Şehircilik Bakanlığı’nın iznine bağlandı. - Cemevlerine ibadethane statüsü verilmesi teklifi, İBB Meclisi’nde AKP ve MHP oylarıyla reddedildi. - İBB Başkanı İmamoğlu hakkında, “Ya Kanal, Ya İstanbul” afişleri nedeniyle soruşturma açıldı. - Eski yönetim döneminden kalma borç nedeniyle, İBB’nin metro inşaatlarına yurtdışından sağladığı 565 milyon liralık kredi haczedildi. (Mehmet Şimşek’in Hazine ve Maliye Bakanı olmasından sonra metro hatlarının inşası için alınan dış kredilerin kullanımına onay çıktı.) - İBB’nin önceki yönetimi, Olimpiyat Oyunları Hazırlık ve Düzenleme Kurulu’na aktarması gereken 269 milyon lirayı ödemedi. 2016-2019 arasını kapsayan borcun ödenmesi İmamoğlu yönetimine kaldı. - İstanbul ve Paris kentleri arasında işbirliği protokolü, Fransa’nın Türkiye aleyhindeki tutumu gerekçe gösterilerek Belediye Meclisi’ndeki AKP ve MHP Grubu tarafından reddedildi. - Bağcılar’da 11 yıldır İBB tarafından kurs merkezi olarak kullanılan İSMEK binası, AKP’li Bağcılar Belediyesi tarafından Diyanet İşleri Başkanlığı’na tahsis edildi. - TÜRGEV’in İBB ile olan sözleşmeleri feshedilince TÜRGEV, İBB aleyhine yargıya başvurdu. Mahkeme, İBB’nin fesih kararını iptal etti. Bunun üzerine İBB istinaf yoluna gitti. Ancak istinaf talebi kabul olunmadı. - İBB, okul öncesi eğitim döneminde olan 19 bin 592 çocuğun yaşadığı Kağıthane’de kreş yapmak için Kağıthane Belediyesi’nden yer göstermesi talebinde bulundu. AKP’li Kağıthane Belediyesi, İBB’nin talebine 16 aydır yanıt vermedi. - Sayıştay, İBB tarafından ihtiyaç sahibi ailelerin 3-6 yaş arasındaki çocuklarına ücretsiz Halk Süt desteği verilmesini ve 0-4 yaşında çocuğu olan annelere tanıdığı ücretsiz ulaşım hakkını mevzuata aykırı buldu. - Süleyman Soylu’nun İçişleri Bakanlığı döneminde İBB’deki bazı çalışanların PKK terör örgütüyle bağlantılı olduğu iddiasıyla teftiş başlatıldı. Sonrasında İmamoğlu ve İBB aleyhine dava açılamadı. - Çekmeköy’deki bir dere yatağı, İSKİ’nin itirazına rağmen İBB Meclisi’ndeki AKP ve MHP grubunun oylarıyla imara açıldı. ★★★ Daha fazla vaktinizi almadan engellemeleri burada kesiyorum. Peki tüm bunlara rağmen Ekrem İmamoğlu başkanlığındaki İBB yönetimi onca metro ve tramvay hattını, meydan, park ve yeşil alan düzenlemelerini, kentsel dönüşüm uygulamalarını, sele neden olan derelerin ıslahını, halk ekmek tesis ve büfelerini, ucuz yemek verilen şehir lokantalarını, sosyal mekanları, kreşleri, öğrenci burs ve yurtlarını, kütüphaneleri, çeşitli yardımları ve daha nice hizmeti İstanbullu’ya nasıl sağlayabildi? Ekonomi-maliye konularında değerli uzmanlardan olan CHP Ümraniye Belediye Başkan Adayı Aykut Erdoğdu’ya göre; eski yönetime oranla aynı birim işi yarı maliyetine ve iki misli fazla yaparak... Demek ki istenilirse engeller boşa çıkarılabiliyor ve az zamanda çok iş başarılabiliyormuş!..",https://www.sozcu.com.tr/ya-bir-de-su-engeller-olmasaydi-p26776
Uğur Dündar,Bir Trabzonlu’nun gözünden 17 Mart olayları!..,23 Mart 2024,"“Sevgili Uğur Ağabey Öncelikle size en derin sevgilerimi ve saygılarımı iletiyorum.  Uğur Ağabey, ben kimsenin tayin ile gitmek istemeyeceği yerlere, Anadolu’nun en ücra köşelerine kadar gönüllü olarak gitmiş, senelerce ulaşılması çok zor bölgelerde dahi görev yapmış, şanlı Türk Ordusu’nun hekim ihtiyacını karşılamak amacıyla geçici görevle TSK bünyesinde gönüllü olarak hizmet etmiş bir doktorum. Kendimi, Atatürk’ün de kendisini tarif ettiği gibi ‘Doğrudan doğruya vatanperver bir Türk milliyetçisi’ olarak tanımlıyorum.  Ben Trabzonluyum. Trabzonluların kahir ekseriyeti gibi de Trabzonsporlu’yum. Bölgeyi, bölgenin insanını iyi tanıyor olmamın yanı sıra, hekim olmanın da verdiği avantajla bölge insanının psikolojisini, mental durumunu, sosyo-kültürel durumunu iyi tahlil edebildiğimi düşünüyorum.  ★★★ Değerli büyüğüm; Trabzon bildiğiniz üzere, coğrafi olarak zor bir bölgedir. Çok fazla tarım yapma imkanı yoktur. Dolayısı ile hayvancılık da çok ilerlemiş değildir. Sanayi olarak dişe değecek bir zenginliği yoktur.  Yöre insanı bu sebeplerden dolayı dışarı çok göç vermiştir yıllar içerisinde. Atadan zengin olmayanlar, mal varlığı bulunmayanlar, özellikle de okumak için göç etmişlerdir. Çünkü okumaktan başka çareleri yoktur. O yüzdendir ki Trabzon, nüfusuna oranla yüksek tahsilde önde gelen illerimizdendir. Malumunuz üzere çok değerli sanatçılar, siyaset adamları, doktorlar, mühendisler, öğretmenler yetiştirmiştir. Tüm bu sosyal durum içerisinde Trabzon ve Trabzonlu’nun ülkeye açılacağı en önemli iki ürünü mevcuttur. Birincisi yetiştirdiği insanlar, ikincisi ise Trabzonspor... ★★★ Trabzonspor, kurulduğu yıldan sonra kısa süre içerisinde süper lige yükselmiş ve yükseldikten sonra da yine kısa süre içerisinde ardı ardına şampiyonluklar yaşamış bir kulüptür. Trabzonspor, Trabzonlular için İstanbul’a karşı bir başkaldırıdır. İsyandır. Anadolu ihtilalidir. ‘Ben de güçlüyüm’ demenin diğer yoludur. Güçlü olanlara, en güçlü olanlara karşı ayakta durabilmektir. En büyüklerin arasında yer almaktır. Anadolu’nun sesidir, nefesidir. Tüm güçlülere kafa tutan süper kahramandır. Söylediklerim yanlış anlaşılmasın sakın. Güçlüler, büyükler kötü, Trabzonspor da onların karşısına dikilen iyi adam anlamında söylemiyorum bunları. Bu, bizim gözümüzdeki Trabzonspor’dur. Tüm nedenlerden dolayı da Trabzon’da 80 yaşındaki nenelerimiz dahi o sezonun kadrosunu ezbere bilir, stadyuma maça gider. Trabzon şehrinin havası, insanının ruh hali, Trabzonspor’un o haftaki maçının sonucuna göre değişir. Galip geldi ise bütün şehirde çiçekler açar. Eğer galibiyet dışı bir skor var ise bütün şehir üzgündür, sinirlidir o hafta. Bizim için Trabzonspor sadece futbol takımı değildir o yüzden...  ★★★ Uğur Ağabey; Ben hiçbir zaman takımlar ve taraftarları arasındaki düşmanca tavırlara ve davranışlara anlam veremedim. Sebebi ne olursa olsun. Takımımız galip geldiğinde tabii ki sevindim, mağlup olduğumuzda üzüldüm. Ancak her zaman rakibime saygı duydum. Galip olduğumda rencide edecek hal ve hareketlerden kaçındım, mağlup olduğumda da bu hareketleri hiçbir zaman kabul etmedim. Kendi tarafımda da olsa, rakip tarafta da olsa, galip olduğunda mağlubu rencide edene, saygısızlık yapana her zaman tepkimi gösterdim.  Bahse konu müsabakada Trabzonspor taraftarının içinde bulunan 3-5 provokatörün yaptıklarını “amasız, şartsız, şerhsiz” kınıyorum. Tahrik nedeniyle de olsa, başka bir sebeple de olsa sahanın içerisine girmelerini, rakip takım oyuncularına hakaret etmelerini, yabancı madde atmalarını, psikolojik ya da fiziki olarak şiddetin her türlüsüne karşı olduğumu, hele hele, evinize şehrimize misafir olarak gelenlere her ne surette olursa olsun bu şekilde davranılmasını hazmedemiyorum, ayıplıyorum, kahroluyorum.  ★★★ Bütün bunların yanında, yine “amasız, şartsız, şerhsiz” olarak yukarıda da bahsettiğim üzre Fenerbahçeli bazı oyuncuların da rakibe saygı konusunda dikkatsiz davrandıklarını, karşı takım taraftarına, misafir olarak gittikleri şehirdeki ev sahibi taraftara maç boyunca tahrik edici hareketlerde bulunduklarını sonradan ortaya çıkan görüntülerde üzülerek izlediğimizi de belirtmek istiyorum. Israrla altını tekrar çizmek istiyorum ki Fenerbahçeli oyuncuların bu davranışları dahi, maç günü yaşanan olayların bahanesi, sebebi asla olamaz, olmamalıdır. ★★★ Her takım galibiyetini, rakip sahada da, kendi sahasında da özgürce kutlayabilmeli, sevincini yaşayabilmelidir. Ancak bunu karşı tarafı rencide etmeden yapmalıdır. Bu tarz olaylar ne yazık ki ülkemizde daha önce Fenerbahçe taraftarı tarafından da, Galatasaray taraftarı tarafından da, Beşiktaş taraftarı taraftarından da, meydana getirilmiş olaylardır. Yine Fenerbahçe kulübünün otobüsünün kurşunlanması olayına hiç girmiyorum bile çünkü en hafif tabirle feci ve vahşi olarak nitelenebilecek bir durumdur.  Asıl değinmek istediğim bir diğer konu da, bu maç üzerinden tüm Trabzon şehrine, Trabzonspor Kulübüne, Trabzonlu vatandaşlara günlerdir ülkemizde çok ağır sözler söylenmekte, hakaretler edilmekte, bütün Trabzonlular bir ulusal güvenlik sorunu olarak nitelendirilmekte, adeta Trabzonlulara terörist damgası vurulmak istenmektedir. Bu, bizler için son derece kırıcı, üzücü ve sinir bozucudur. Korkum odur ki bu söylemlerin daha da ağırlaşarak devam ettirilmesi durumunda, onarılması mümkün olmayacak toplumsal olayların cereyan edecek olmasıdır. O taraftan yahut bu taraftan bir tane kendini bilmezin ateşleyeceği fitilin, memleketi götürebileceği yerleri düşünmek dahi istemiyorum.  ★★★ Ben bir Trabzonlu olarak Süper Kupa meselesinde, FETÖ’ye karşı mücadelesinde Fenerbahçe ye her zaman destek oldum. Hatta FETÖ’nün, Türkiye’de ele geçirmek isteyip de geçiremediği tek kurumsal yapının Fenerbahçe Kulübü olduğunu her fırsatta söyledim. Ben bir Trabzonlu olarak Süper Kupa meselesinde, FETÖ’ye karşı mücadelesinde Fenerbahçe söylemeye de devam edeceğim. Bizim maçtan 3 gün önce Avrupa’da tur atladığı maçın son düdüğünde havalara zıplayan yine bendim. Çünkü Avrupa’da göğsünde Ay-Yıldızla maça çıkan hangi takım olursa olsun bir Türk olarak desteklenmesi gerektiğini, çıktığı maçın da milli maç olarak düşünülmesi gerektiğini savunanlardanım. Bundan sonra da Fenerbahçe’mizin ya da bir diğer Türk takımını uluslararası arenada oynayacağı her maçta yürekten desteklemeye devam edeceğimi samimiyetle söylemek istiyorum. Tüm yüreğimle Fenerbahçe’nin o kupayı Türkiye’ye getirmesini istiyorum. Çünkü yukarıda da söylediğim gibi ben bir Türk’üm ve Atatürk’ün de dediği gibi  ‘doğrudan doğruya vatanperver bir Türk Milliyetçisiyim.’ Göğsünde Türk Bayrağı olan bir takımın başarısızlığından üzüntü duyuyorum, başarısına ise göğsümü yırtarcasına seviniyorum.  ★★★ Değerli büyüğüm; Son olarak bu yaşanan olayların, seçim öncesine denk gelmiş olmasını tesadüfi bulmamak ile birlikte, muhalefet partisinin İstanbul Büyükşehir Belediye Başkanlığı adayının, büyük ihtimalle de bir sonraki seçimdeki cumhurbaşkanı adaylığı söz konusu olan kişinin Trabzonlu olması nedeniyle, kendisinin Trabzon üzerinden sıkıştırılmak isteniyor olabileceğini, sayısı milyonlarla telaffuz edilen, takımına ve aşık olduğu renklere yüksek sadakatle bağlı olan Fenerbahçe taraftarında suni bir Trabzon-Trabzonlu düşmanlığı yaratıp bu düşmanlığı sandığa yansıtabilme düşüncesinin arka planda olabilme ihtimali üzerinde durulması gerektiğini düşünerek, oyuna gelinmemesi uyarısında bulunmak istiyorum.  ★★★ Sevgili Uğur ağabey; Sizin gibi güvenilir, namuslu, kalemini satmamış, Türkiye’ye mal olmuş büyüğümüzün bizden fazla Trabzonlu, bizden fazla Antepli, bizden fazla Afyonlu, bizden fazla Karslı, bizden fazla Edirneli olduğunu biliyorum ve buna yürekten inanıyorum.  Yazım oldukça uzun oldu lakin sabredip sonuna kadar okursanız çok mutlu olurum.  Tarafsızlığına ve adalet duygusuna güvendiğimiz bir gazeteci olarak, yıllarca memleketi karış karış gezmiş, her yöreyi ve o yörenin insanını tanımış, bilmiş, onlara dokunmuş, memleketçe sevilen ve saygı duyulan bir kişi olarak yazdıklarımı değerlendirmenizi rica ediyorum. Yazım hataları ve dil sürçmeleri oldu ise lütfen hoş görün.  Ellerinizden öperim değerli büyüğüm. Saygılarımla.” Kamu görevlisi olduğu için ismini veremediğim değerli hekim okurumun bu çok anlamlı ve güzel mektubuna bir eklemede bulunmuyor, yorumunu size bırakıyorum.",https://www.sozcu.com.tr/bir-trabzonlu-nun-gozunden-17-mart-olaylari-p33430
Uğur Dündar,14 Mart Tıp Bayramı ve kaybedilen zaferler!..,13 Mart 2024,"Yarın Tıp Bayramı... Bu anlamlı gün öncesinde ülkemizin değerli beyin cerrahlarından, hocaların hocası Prof. Dr. Cengiz Kuday ile uzun bir sohbet yaptım. Sayın Kuday, “Hekimlik neredeyse insanlık tarihi ile yaşıt bir meslek grubudur” diyerek başladığı konuşmasını şöyle sürdürdü: “Bedeninde bir ağrı veya olumsuzluk hissedip bunu bağırarak gösteren ilk insanın çığlığını duyup ona yardıma koşan kişinin hekimliği başlatmış olduğunu söyleyebiliriz. Hekimler öyle bir meslek grubudur ki; ideallerini hep yüksek seviyede tutar. Bu nedenle kutsallık atfedilen hekimlik bir yaşam şeklidir. Hekim, Tanrının mucizesi olan insana dokunma ve onun geleceği için işlem yapma şansı ve ayrıcalığına sahiptir. Hekimlik birçok bakımdan kalp kasının çalışmasına benzer. Yavaşlaması söz konusu değildir. Ya hep çalışır ya da hepten durur!..” ★★★ Profesör Kuday sohbetimiz ilerledikçe sitem dolu cümleler kurmaya başladı. Şöyle ki; “Meslekleri gereği hekimlerin sahip oldukları bu ayrı ayrıcalıklı durum günümüzde ve bilhassa ülkemizde, yanlış değerlendirmeler ve popülist davranışlarla yara aldı ve almaya da devam ediyor. Bütün olumsuzluklara rağmen ülkemizin hekimleri tarihi öneme sahip birçok sosyal olayda hep öncü oldular, savaşta ve barışta hep ön saflarda yer aldılar. Örneğin 23 Mayıs 1919’da İzmir’in işgalini protesto etmek için Sultanahmet Meydanı’nda düzenlenen 200.000 kişinin katıldığı mitingin organizasyonunu hekimler yaptılar. Öğrenci oldukları halde vatanın bağımsızlığı uğruna hem asker, hem de sağlıkçı olarak cephelere koştular, unutulmaz hizmetlerde bulundular ve şehitler verdiler. Cumhuriyetimizin ilk yıllarında bütün imkansızlıklara rağmen nüfusumuzu kırıp geçiren salgın hastalıklara karşı onların verdikleri cansiperane mücadeleyi geçenlerde siz köşenizdeki “Sağlık Cumhuriyeti” başlıklı yazınızda ayrıntılı biçimde anlattınız. Çok sayıda hekimimiz ve sağlık çalışanımız Covid-19 pandemisiyle uğraşırken hayatlarını ve aile düzenlerini kaybettiler. Bu salgında kaç hekim ve sağlık çalışanımızı kaybettiğimiz konusunda halkımızın sağlıklı bilgiye sahip olmadığını düşünüyorum. Sağlık çalışanlarının Covid pandemisi döneminde gösterdikleri fedakarlıklar unutulmadı. ★★★ Cengiz Hoca, sohbetimizin bu bölümünde sözü askeri hastanelerin kapatılmasına getirdi ve şunları söyledi: “Bugün Güneydoğu’da ve sınır ötesinde askerimiz, emperyalizmin desteklediği bölücü terör örgütü PKK’ya karşı büyük bir mücadele veriyor. Ancak maalesef askeri hastanelerimiz kapatılmış durumda. Oysa dünyanın en fazla asker bulunduran ordularından birine sahibiz. Bu bağlamda ülkemizde ilk tıp fakültesinin 14 Mart 1827’de Tıbhane-i Amire ve Cerrahhane-i Amire adlarıyla ordu bünyesinde açıldığını hatırlatmakta yarar görüyorum. Oysa ilk sivil tıp mektebi 1867’de açıldı. 1909’da bu iki okul birleştirildi ve İstanbul Darülfünunu Tıp Fakültesi oluştu. Ordumuz daha sonra birçok askeri hastane ve tıp bilimi merkezi kurdu. Bunların sivil hastanelerden farklı bazı çok önemli özellikleri vardı. Buralarda görev yapan hekimlerle sağlık çalışanları, sivil tababette olmayan tedavi yöntemleri geliştirdiler.” ★★★ “Askeri hekimlik, II. Dünya Savaşı’ndan sonra ileri derecede uzmanlaştı. Tıp fakültelerinde karşılığı olmayan bu uzmanlık dallarının olağanüstü koşullarda uygulanmaları nedeniyle ancak askerlik formasyonu ile göğüslenebilecek güçlükleri vardı. ABD’de sadece askeri doktor yetiştiren üniversiteler ile “Walter Reed Army Medical Center” gibi askeri tıp akademileri vardır. Benzer akademilere Avrupa ülkeleriyle ve Rusya da sahiptirler. Ortadoğu gibi savaş ateşinin hiç sönmediği, bizim de yıllardır terör belasıyla uğraşırken şehitler verdiğimiz bu coğrafyada, Türkiye olarak askeri hekim ve modern sahra sıhhiye eğitimlerinden geri kalmamamız gerekir. Aksi taktirde Allah korusun büyük kayıplarımız olabilir. Zira askeri hastanelerimizdeki bazı bölümleri bugün sivil hastanelerimizde bulmak mümkün değil. Örneğin yanık merkezleri, rehabilitasyon üniteleri, silah yaralanmalarına karşı geliştirilen harp cerrahisi konularında deneyim kazanan personel, bugün sivil hastaneler bünyesinde yetersiz şartlarda faydalı olmaya çalışmakta ancak ne yazık ki istenilen sonuçları alamamaktalar. Çünkü harp cerrahisi farklı bir branş... ★★★ Ordumuzun bünyesindeki bu çok yararlı tesisler 15 Temmuz 2016’daki FETÖ hain darbe girişiminden sonra kapatıldılar. Şimdi askeri hekim arkadaşlarımız haklı olarak şu soruyu soruyorlar: Evet, bazı hastanelerimizin bir kısmı bazı hain gruplarca kullanılmıştır. Ancak buraları tümüyle kapatmak çözüm müdür? Diğer meslek gruplarının okulları ve kuruluşları benzer grupları barındırdığı halde neden yalnız askeri hastane ve okullar tümüyle kapatılmıştır? Bunun daha akılcı bir çözümü olamaz mı?..” ★★★ Sohbetimizin sonlarına doğru Cengiz Hoca derin bir “ah” çekti ve dudaklarından şunlar döküldü: “Bu konuda söylenecek çok şey var fakat ben sözlerimi büyük şair Nazım Hikmet’in dizeleriyle bitirmek istiyorum: “Yaşamayı ciddiye alacaksın, yani o derecede, öylesine ki, mesela kolların bağlı arkadan, sırtın duvarda, yahut kocaman gözlüklerin, beyaz gömleğinle bir laboratuvarda insanlar için ölebileceksin. Hem de yüzünü bile görmediğin insanlar için, hem de hiç kimse seni buna zorlamamışken hem de en güzel, en gerçek şeyin yaşamak olduğunu bildiğin halde...” ★★★ Alman Mareşal Erich Von Manstein “Kaybedilen Zaferler” kitabında der ki; Doğruluğu tartışılan kararlar ve uygun olmayan şartlarda yapılan her işlemde yitirdiğimiz kişiler, kaybedilmiş birer zaferdir...",https://www.sozcu.com.tr/14-mart-tip-bayrami-ve-kaybedilen-zaferler-p29087
Uğur Dündar,Merkez Hakem Kurulu Başkanı Ahmet İbanoğlu hakkında görevi suistimal raporu,20 Mart 2024,"İnternette Google arama motoruna girip “MHK’nin açılımı” diye yazdığınızda karşınıza şu bilgi çıkıyor: “Merkez Hakem Kurulu. Türkiye Futbol Federasyonu’na bağlı bir kuruldur. Yurt içinde ve yurt dışında oynanan maçlarda görev alan hakemlerin atamasını yapmaktadır.” Bu çok önemli “Kurul”un başkanlığını günümüzde, kendisi de eski bir hakem olan Ahmet İbanoğlu yapıyor. ★★★ Bugün size Ahmet İbanoğlu’nun da yer aldığı bir soruşturma dosyasının özetini sunuyorum. 07.08.1998 tarihli rapor, Maliye Bakanlığı Denetim Birimi, İzmir Grup Başkanlığı’na bağlı bir müfettiş tarafından hazırlanmış. Konusu; “Denizli Atatürk İlköğretim Okulu’nda görevli olup daha sonra emekliye ayrılan ya da başka bir okula tayin edilip giden öğretmenlerin, okulda halen görevlerine devam ediyormuşçasına maaşlarının her ay bordrolara dahil edilmeleri ve tahakkuk memuru ile okul müdürünün imzasından sonra, saymanlıkça ödeme yapılmak suretiyle Hazine zararının oluşması...” 56 sayfalık rapordan alıntıladığım bu gerekçe ile okula gelen müfettiş, ne kadar Hazine zararının oluştuğu ve sorumluların tespiti amacıyla soruşturmaya başlıyor. İlk aşamada 20 civarında emekli olmuş, ya da başka okullara tayin edilmiş öğretmene maaş tahakkuk ettirildiği ve bunun yıllar boyu sürdüğü belirleniyor. ★★★ Soruşturma derinleştirilince Atatürk İlköğretim Okulu mutemedi Nazlı Basan Çakmak’ın bordroları 5 nüsha olarak hazırladığı, bunlardan 4’ünün doğru olduğu, 1 tanesine ise okuldan emekliye ayrılan ya da başka okullara tayini çıkan öğretmenlerin de dahil edilerek tahakkuk memuru ve okul müdürünün imzasından geçirildiği tespit ediliyor. İmzalar alındıktan sonra da bu sahte bordro ödeme evrakıyla birlikte muhasebe müdürlüğüne getiriliyor. Müfettiş sahte işlemleri ustalıkla yapan Nazlı Basan Çakmak’ın bu kadar kişinin önünden evrakları rahatça geçirmesinde başının neredeyse karnına değecek kadar kambur olmasının ve Atatürk İlköğretim Okulu’nun Müdürü Ahmet İbanoğlu’nun tavizkar tutumunun etken olduğunu, aldığı ifadelerle tespit ediyor. Ayrıca usulsüz işlemlere 1992 yılı sonunda başlayıp 1993 yılı sonunda devam ettiğini, Ahmet İbanoğlu’nun okula müdür olarak atandığı 1994 yılından itibaren düzenli ve sistemli hale getirdiğini belirliyor. Bu sahte işlemleri yapan ve o günün para birimiyle toplamda 20 milyar liradan fazla Hazine zararına sebep olan mutemet Nazlı Basan Çakmak 24.01.1998 tarihinde vefat ettiğinden ifadesi alınamıyor ve kimlerle işbirliği yaptığı belirlenemiyor. Ancak raporda Ahmet İbanoğlu’nun ifadesi (özetle) şöyle yer alıyor: “Atatürk İlköğretim Okulu’nda 1990-92 ve 1994 şubat ayından 1996 Kasım ayına kadar iki dönem müdürlük yaptığını... Nazlı Basan Çakmak’ı sakat bir insan olmasına rağmen zeki, çalışkan ve dürüst bir insan olarak gördüğünü... Çakmak’ın maaş bordroları ve diğer belgeleri bilgisayardan çıkardıktan sonra imza atması gereken yerler açık olacak şekilde önüne koyduğunu, ara sıra en üstteki maaş listesine baktığını ve herhangi bir tutarsızlık görmeyince evrakları imzaladığını... Nazlı basan Çakmak’ın ölümünü İstanbul’a maç yönetmek için gittiği sırada öğrendiğini, ölümünden bir hafta sonra Atatürk İlköğrenim Okulu’nu başsağlığı için aradığını, okulda herhangi bir eşyasının kalıp kalmadığını sorduğunu, bunu yardım amacıyla sorduğunu, okuldan ayrılmadan hemen önce Nazlı Basan Çakmak’ın Yapı ve Kredi Bankası’ndaki okula ait tüm hesaplardan para çekmesini sağlayan yetki belgesini imzaladığını...” Evet İbanoğlu’nun ifadesi kısaca böyle... ★★★ Ancak müfettişin ifadesine başvurduğu diğer görevliler onu doğrulamıyor. Hatta “Ahmet İbanoğlu ile mutemedin amir memur ilişkisi dışında samimi olduğunu ve okulda tutulan hesaplardan her ikisinin aynı derecede bilgi sahibi bulunduğunu düşündüklerini...Müdürün odasındaki telefonlara bile onun baktığını... Onun odasına öğretmenlerden bile daha rahat girip çıktığını, müdürün dışarıya giderken bile sadece ona haber verdiğini, İbanoğlu ve eşinin, mutemet ve eşiyle dışarıda yemeğe çıktıklarını... Mutemedin son dönemde ekonomik durumunun ev satın alacak kadar iyileştiğini, ancak bunun eşine söylenmemesini istemesini garip karşıladıklarını... Nazlı Basan Çakmak öldükten sonra Sevil Kaynak İlköğretim Okulu’nda Müdürlük yapan Ahmet İbanoğlu’nun kendilerini aradığını ve (merhumenin) masasında telefon defteri gibi özel bir eşyası varsa bunları eşine götürmesini istediğini ve bunu tekraren söylediğini... Hatta Nazlı Basan Çakmak’ın usulsüz çektiği para az bir miktar olsa, kendisinin yatırıvereceğini belirttiğini...” ifade ediyorlar. ★★★ Gelelim raporun sonuç bölümüne: - “Nazlı Basan Çakmak’ın ölmesi nedeniyle Türk Ceza Kanunu’nun 96. Maddesindeki ‘Maznunun vefatı hukuku amme davasını ortadan kaldırır...’ hükmü gereğince kamu davası düşmektedir. Ölümü aynı zamanda disiplin cezasının uygulanmasını da imkansız kıldığından bir ceza tayini konusunda tarafımızca bir öneride bulunulmamaktadır.” Ahmet İbanoğlu hakkındaki talebe gelince; Müfettiş yukarıda belirttiğimiz ifadelere yer verdikten sonra şöyle devam ediyor: “İbanoğlu’nun mutemedin öldüğünü duyunca okulu arayarak masasında  dosyaların olup olmadığını öğrenmesi ve eğer dosya mevcutsa hemen mutemedin eşine götürmesini ifade etmesi kuşkuları arttırmaktadır. Müdür Ahmet İbanoğlu’nun başka bir okula tayin olduğunu bildiği halde mutemede giderayak okulun tüm hesaplarıyla ilgili geniş kullanma yetkisi vermesi de diğer bir kuşkulu durumdur. (...) Ahmet İbanoğlu ifadesinde; mutemedin doğru bordrolarla birlikte sahte bordroyu da getirdiğini ve doğru olan bordroyu en üste koyduğunu ve kendisinin ismi açık olan yerleri imzaladığını, bu nedenle sahte bordroyu göremediğini söylemesine karşın, eğitim ve öğretime hazırlık ödeneğinin alınması için okulda çalışan öğretmen sayısını gösterir yazıyı imzalamış ve öğretmen sayısını görmemesinin imkansız olduğu hususunu açıklayamamıştır. Sayılan tüm bu nedenlerle Ahmet İbanoğlu’nun mutemedin yaptığı bu olaylara iştirak ettiği ve Türk Ceza Kanunu’nun ilgili maddesinde belirtilen “GÖREVİ SUİSTİMAL” suçunu işlediği kanatine varılmıştır. Disiplin cezası yönünden ise Ahmet İbanoğlu’nun yukarıda belirtilen hareketi 657 sayılı Devlet Memurları Kanunu’nun 125/D-c maddesine uymaktadır. Buna göre “görevi ile ilgili olarak her ne şekilde olursa olsun çıkar sağlamak”, anılan maddede “kademe ilerlemesinin durdurulması” cezasını emretmektedir. Bu nedenle Ahmet İbanoğlu’nun kademe ilerlemesi cezası ile tecziye edilmesini gerektirmektedir.  İşlenen fiil en son 1996 yılının kasım ayında yapıldığından zaman aşımı söz konusu değildir. 07.08.1998-İzmir” ★★★ Raporu birkaç kez okuduktan sonra geçen Pazar günü saat 16.00 civarında, sorumlu ve ilkeli gazetecilik anlayışım gereği MHK Başkanı Ahmet İbanoğlu’na ait, üzerinde profil fotoğrafı olan, (sonradan silindi) bir Süper Lig hakeminden aldığım WhatsApp hattına şu mesajı gönderdim: “Sayın İbanoğlu, Ben Uğur Dündar. Sizin Denizli Atatürk İlköğretim Okulu Müdürü iken okul saymanıyla birlikte geçirdiğiniz soruşturmanın akıbetiyle ilgili sorularım olacak. Sizinle görüşmeden müfettiş raporunu yazmak istemiyorum. Dönüşünüzü bekliyorum. Saygılarımla.” ★★★ Ancak o gün ve saatten, dün bu yazıyı kaleme almaya başladığım saat 13.00’e kadar İbanoğlu beni arayıp bilgilendirmedi. Buna rağmen dün aynı telefon numarasından bir kez daha aradım, ancak açmadı. Kendisine burada bir suç isnat etmiyor sadece müfettiş raporunu yayımlamakla yetiniyorum. Mutemet öldüğü için, delil yetersizliğinden ya da başka bir nedenle bir ceza almamış olabilir. Görüşmüş olabilsem bunları soracaktım. Yorum yapmıyor, Merkez Hakem Kurulu Başkanlığı gibi çok önemli bir görevde bulunan Sayın İbanoğlu’nun yöneticilik anlayışı ve liyakatiyle ilgili yorumu sizlere bırakıyorum.",https://www.sozcu.com.tr/merkez-hakem-kurulu-baskani-ahmet-ibanoglu-hakkinda-gorevi-suistimal-raporu-p30651
Uğur Dündar,Atatürk’ün dehasını ve büyüklüğünü bir gün herkes kabul edecek!..,22 Mart 2024,"Çalışması 18 yıl sürdü... 1900-2000 yılları arasında 200 farklı ülkede yaşamış 1941 lideri araştırdı. ABD Başkanı Roosvelt’ten, İngiltere’nin unutulmaz Başbakanı Sir Winston Churchill’e, Çin’in lideri Mao’dan, Küba devrimini yapan Fidel Castro’ya kadar uzayan geniş bir yelpazedeki 377 lider arasında en büyük puanı Atatürk’e verdi. Liderleri incelerken “Yeni ülke yaratma, savaş kazanma, toprak kazanımı/kaybı, iktidarda kalma süresi, askeri başarı, sosyal mühendislik, toplumu olumlu yönde değiştirme, iyileşen ekonomi, devlet adamlığı, ideoloji, ahlaklı örnek oluşturma, yolsuzluğa karışmamak, politik miras” gibi özelliklerine baktı. Araştırmasını doğrulatmak için 80 kişilik bağımsız bir çalışma grubuna ayrıca benzer bir puanlama yaptırdı. Her ikisinde de tüm liderler arasında birinciliği Atatürk aldı... ★★★ Araştırmadaki önemli ölçeklerin başında “Hiç yoktan bir şey var etmek, örneğin sıfırdan bir devlet kurmak” geliyordu. Büyük Önder Atatürk burada en yüksek puana ulaştı. Çünkü bitmiş, yok olmuş bir Osmanlı’dan, yeni, modern Türkiye’yi yaratmış, Cumhuriyet’i yoktan var etmişti. Atatürk Sevr Antlaşması ile kaybedilen toprakları Lozan Antlaşması ile kazandığı için yine, en yüksek puanı elde etti... Bir diğer olgu ise dış destek olmadan ve hukuksuzluğa başvurmadan uzun yıllar iktidarını korumasıydı. Büyük Önder hem bu alanda, hem de askeri başarıda diğer liderler arasından sıyrılıp, birinci çıktı...  Çanakkale’de başlayıp Kurtuluş Savaşı ile doruğa çıkan askeri başarısıyla yine en yüksek puana layık görüldü... ★★★ Harf, kıyafet, medeni kanun, kadına seçme-seçilme hakkı, laiklik gibi devrimlerin yanı sıra, ekonomik kalkınma hamlesi, devlet adamlığı, diplomatik ilişkileri geliştirip komşular ve diğer ülkelerle iyi geçinmesi, ideolojisi, siyasi mirası, ahlaki yönden örnek olması yani yozlaşmaması, çalıp çırpmaması, hanedan gibi hareket etmemesi gibi özellikleriyle de rakipsizdi. Bir başka deyişle “Efsane lider” deyimi yerini bulmuştu. ★★★ Bunları hayatı boyunca Türkiye’ye hiç gelmemiş olan ABD’li Psikiyatri Profesörü Arnold Ludwig, yıllarını adadığı “Political Greatness Scale” araştırması hakkında bilgi sunarken söylüyor... Ayrıca unutturmak, itibarsızlaştırmak için Atatürk’ü ve eşsiz eseri Cumhuriyet’i hedef alan yalan ve iftira saldırılarını da şöyle yorumluyor: “Baskı ve manipülasyonlar size gerçek değeri olan hiçbir şeyi unutturmaz, tam tersine daha çok bağlanırsınız. Atatürk’ün cephede savaşırken ve daha sonra devlet adamlığı süresince kazandığı büyük başarılar, bu vizyoner lideri tarihin hafızasında ölümsüz bir konuma getirmiştir. Atatürk”ün dehasını ve büyüklüğünü bir gün herkes anlayacaktır!..” ★★★ Arnold Ludwig’in “Asrın en büyük lideridir” dediği Atatürk hakkındaki görüşlerini, Cumhuriyet’i bir an önce yıkmayı (!) düşünen meczuplar, nankörler ve hainlere ithaf ediyorum.",https://www.sozcu.com.tr/ataturk-un-dehasini-ve-buyuklugunu-bir-gun-herkes-kabul-edecek-p33190
Uğur Dündar,Trabzon’daki maskeli provokatörleri kimler cesaretlendirdi?,21 Mart 2024,"Yazımıza muhteşem bir okur mektubuyla başlayalım: “Sevgili Uğur Dündar, Çocukluğumdan bir anı geldi bugün aklıma... Sekiz yaşında var ya da yokum. Ailemizin ekonomik durumunun iyi olduğu yıllar... Güneydoğu’ya kayağa gitmek için şubat ayında İstanbul’dan arabayla yola çıkmışız. Güzergahı yarıladığımız bir sırada, babam yol sormak için bir dükkana giriyor. O sırada paçavralar içinde, kucağında bebek olan bir kadın arabaya yaklaşıyor. Dün gibi hatırlıyorum. Çocuklarını besleyebilmek için biraz para ya da yemek dileniyor annemden. Arabada iki ön koltuğun arasında annemin yol için hazırladığı sandviçler, haşlanmış yumurtalar, paketli bisküviler ve çikolataların bulunduğu bir torba duruyor. (Her yola çıktığımızda annem böyle bir yolluk torbası hazırlar.) Torba her zamanki gibi yine ağzına kadar dolu... Ve yardım istediği anda annem, o torbayı olduğu gibi alıp, yoksul kadına veriyor. Kadının anneme, ardı arkası kesilmeyen teşekkürlerini dinlerken babam arabaya dönüyor ve yeniden yola çıkıyoruz. Ben, neler olduğunu anlamamış halde anneme soruyorum: “Anne, neden tüm yolluğumuzu o kadına verdin.” ‘Çünkü çocukları açtı, kuzum!..’ ‘Ama şimdi bizim hiçbir yiyeceğimiz yok yol için!..’ ‘Sorun değil, Biz her zaman markete girip yeniden bir torba dolusu yiyecek alabiliriz... Ama onlar alamadıkları için dileniyor...’ Bu anı adeta aklıma kazınıyor!.. ★★★ Annem her zaman şefkatli ve iyiliksever olmuştur, her ihtiyacı olana eli açıktır. Son on yılda çok sıkıntı çektiğimizden, artık bu kadar eli açık davranamasa da hâlâ kalbinin aynı verici ve iyiliksever duygularla dolu olduğunu biliyorum. Yine de imkanı yettiği kadar yardım ediyor muhtaç olanlara. Ben de onun bu yardımseverliğini örnek alarak yetiştim. ★★★ Türk toplumu, Türk Milleti vericidir. Yurtdışına onlarca kez çıkmama ve medeniyet seviyesi bizden yüksek olan birçok ülkeye gitmeme rağmen, bizdeki gibi ‘üç beş kuruşun lafı mı olur?’ diyen başka bir millet görmedim. Dikmesi için götürdüğüm pantolondan ‘Bundan para alınır mı ablam?’ diye para kabul etmeyen terzidir, sınavlardan mutlu sonuçlarla çıkıp geldiğimiz için ödül amaçlı elimize mozaik kek tutuşturan mahallemin börekçi teyzeleridir, hayvan sevgisinden, kediler köpekler soğukta aç kalmasın, üşümesin diye sahipsiz her kediyi, köpeği sahiplenen Beşiktaş Çarşı’sındaki esnaflardır, her gün mahallede dolanan evsize sabahları poğaça veren mahallenin dönercisidir, benim kalbimde yatan Türk Milleti... Zorluklar olmasa aslında, bu ülkenin kalbi hep vericidir, iyilikseverdir. Ve yine hiçbir ülkede görülemeyen bir aile bağıyla bağlıdır insanı; herkes bir teyzedir, amcadır, abidir ve abladır bizim için... ★★★ Ama ne var ki bu yardımsever ruhu da malum uykuya yatmış durumda şimdi. Tabii, kimin verecek nesi var ki verebilsin?.. İnsanlar, çeşitli korkularla birbirlerinden uzaklaşmış, ırk, dil, din ayrımına düşmüş ve artık kendi de güç durumda olduğu için, daha zordakileri düşünemez hale gelmiş. Şu an içinden geçtiğimiz ekonomik sıkıntılarla dolu süreçte gördüğüm en acı nokta da bu. Ülkenin sadece ekonomisi değil, insanlarımızın ruhu da zorluğa sokulmuş ve milletimizin iyiliksever, sevgi dolu yönü uykuya yatmış!..   ★★★ Bu noktada, benim içim, ekonomideki hasardan çok, Türk Milleti’nin ruhuna verilmiş olan hasara yanıyor. Zamanında annemin anneannesi, dedesi, sahip oldukları tek değerli mal varlıklarını, yani alyanslarını çıkarıp, devlete bağışlamışlardı. O zamanlarda devlete, millete olan sevgimiz ve vericiliğimiz için bir nedenimiz vardı elbet. Ve bu sevginin hâlâ hepimizin içinde yattığını biliyorum. Size sitem etmek için yazmadım bunları, bu mektubun tek amacı teşekkürdür. Ülkeden hep kötü haberler aldığımız ve içimize kapandığımız bu dönemde, bize yine de hem güzel haberlerden bahsedebildiğiniz, hem içimizdeki iyiliksever ruhu canlandırmak adına Çanakkale Şehitleri Anıtı ve Dumlupınar için başlattığınız seferberlikleriniz, ihtiyacı olanların yardımına koşmanız ve yardımseverlikle yazdığınız makalelerde hep insanların sorunları ve zorlukları konusunda Türk halkını aydınlatma çabalarınız için teşekkür ederim. ★★★ Bazen uyanmak için ihtiyacımız olan şey, şefkatli bir elin dokunuşudur omzumuza. O dokunuş olduğunuz ve okuyanlarınızın ruhunu da uyanık tuttuğunuz için minnettarım. Ülkemizde her ne olursa olsun, lütfen, bu ruhun uykuya yatmasına izin vermeyin. Dilerim, bir gün zorlukların üstesinden geldiğimizde, iyiliksever insanımız, zorluklarla bileğine takılmış zincirinden kurtulur, birlik ve bütünlük emeliyle uykusundan uyanır ruhu. O zaman yeniden bir olmayı hatırlarız umarım. Saygılarımla, Şira” Trabzon’da sahaya giren ilk taraftar Hasan Çetinkaya olmuştu. ★★★ Okuduğunuz mektup sanki dün yazılmış gibi. Oysa 25 Ekim 2018 tarihinde kaleme alınmış. Daha o günlerde ekonomik sıkıntılar alıp başını gitmiş, insanlar çeşitli korkularla birbirlerinden uzaklaşmış, ırk, dil, din ayrımına düşmüş, kutuplaşmış ve artık kendi de güç durumda olduğu için, daha zordakileri düşünemez hale gelmiş.  Pazar günü oynanan Trabzonspor-Fenerbahçe maçında ve sonrasında yaşananlara bakar mısınız? Aslında küskünleri bile barıştıran bir dostluk ve arkadaşlık platformu olan futbolun oynandığı stadyum, o akşam adeta düşmanların çarpıştığı bir vahşet arenasına dönüştü. Olay tabii ki tüm Trabzonspor taraftarına asla mal edilemez. Onların büyük çoğunluğunun yaşananlardan derin bir üzüntü duydukları konusunda hiç kuşkum yok. Ancak ekonomideki bir türlü önlenemeyen sıkıntıların ve seçim atmosferinin daha da derinleştirdiği bu kutuplaşma ve ayrışmanın sonu nereye varacak? Allah korusun maç boyunca tribünlerde terör estiren maskeli provokatörler bir faciaya sebep olsalar, seçim gerginliği yaşanan ülkemizin hali nice olurdu?.. 4 Nisan 2015 gecesi Fenerbahçe otobüsünün sürücüsünü vurarak tüm kafilemizi şarampole yuvarlamayı planlayanları halen yakalayıp adalete teslim etmeyen, böylece maskeli provokatörleri cesaretlendirenler, bu sorunun cevabını vermek zorundalar...",https://www.sozcu.com.tr/trabzon-daki-maskeli-provokatorleri-kimler-cesaretlendirdi-p30933
Uğur Dündar,"Sayın Sağlık Bakanı, siz hiç yavrusu lösemi tedavisi gören bir anne ile dertleştiniz mi?..",16 Mart 2024,"“Merhaba Uğur Bey, Ben Muhammed Emin Aydın’ın annesiyim. Adım Özlem. Birbirinden güzel iki evlat annesiyim. Muhammed benim ilk göz ağrım. Onun bu hastalığa yakalandığını öğrendiğimde bitmiş, tükenmiş, kendimi çok çaresiz hissetmiştim. Düşünsenize; depremde başınıza dünya yıkılmış ve 4 yaşındaki yavrunuza lösemi teşhisi konulmuş... O süreçte bir tanıdığımız aracılığıyla LÖSANTE HASTANESİ ile tanıştım. Tanıdığımın beni teselli ederken kullandığı şu cümleyi hiç unutamıyorum: ‘’Kapıdan girince derin bir oh çekip rahatlayacaksın. Çünkü orası çok güzel bir hastane...’’ Ankara’daki LÖSANTE Hastanesi’nde çok sayıda lösemi hastası çocuk bağışçıların katkıları ile ücretsiz tedavi görüyor. ★★★ Şimdi o sözlerin ne kadar haklı olduğunu anlamış bulunuyorum.  İyi ki buradayım. Çocuğum sanki hastanede lösemi tedavisi görmüyor da 5 yıldızlı bir otelde hep birlikte konaklıyoruz. Tek kişilik konforlu odalarda ben de yavrumun yanındayım. Her yer tertemiz ve bütün hemşireler, doktorlar güler yüzlüler... Sanki çocuğum onların evladıymış gibi ihtimam gösteriyorlar. Her gün çamaşırları, üstü başı değişiyor, çarşaflarımız ve havlularımız her gün değişiyor. Her gün Muhammed’ime; “Bugün canın ne çekiyor, ne yemek istersin?” diye soruyorlar... ★★★ Mektubun başında belirttiğim gibi biz depremzedeyiz. Depremden dolayı Antakya’dan Ankara’ya taşınmak zorunda kaldık. Evimizi de yıkık memleketimizi de öylece bırakıp geldik. İlk başlarda çok zorlandım. Ayrıca henüz 6 aylık bir kızım daha vardı. Onu sütten kesmek zorunda kaldım. Eşimin işyeri yıkıldığından çalışmaya ara vermek zorunda kalmıştı. Hem maddi hem manevi sorunlar beni çok yıpratıyordu. Kızım şimdi 10 aylık oldu ve emeklemeye başladı. Ben onun yanında değilim ama olsun, çünkü ikisinin elini de hiçbir zaman bırakmayacağım. ★★★ Buradaki ortam, insanlar ve hasta çocuklar bana şunu öğretti: ‘Hiçbir zaman benim başıma gelmez demeyeceksin ve hiçbir zaman umudunu yitirmeyeceksin.’ İnsan kötüye sevinir mi? Ben seviniyorum. Çünkü biliyorum ki yanımda LÖSEV var. Beni burada her zaman anlamaya çalışan ailemden biriymiş gibi hissettiren doktorlarım, hemşirelerim, hastanemin tüm personeli var. Hepsi benim ailem oldular. En zor günümde eşim bile yanımda yokken onlar vardı. LÖSEV ailesi bana maddi ve manevi destek oluyor. Yani nasıl anlatayım; LÖSANTE’de bu hastalık için her şey düşünülmüş. Sürekli hastanede yatmayalım diye LÖSEMİLİ ÇOCUKLAR KÖYÜ yapmışlar. Büyük tedavilerin aralarında bizi köyümüzdeki evimize yolluyorlar. Muhammed ve kızım orada adeta cennette gibiler; kuzular, inekler, köpekler, kuşların peşinde koşmaktan inanın hastalığımızı unuttuk... ★★★ Bu süreç nasıl gider, hayat bizi nereye sürükler bilmiyorum ama ben önce Allah’a sonra da LÖSEV ve LÖSANTE HASTANESİ’ne çok güveniyorum. Muhammed Emin buraya gelmeden, hastalık belirtileri gösterdiğinde o geceyi ömrüm boyunca unutmayacağım. Ayaklarının ağrısından sabaha kadar bağırarak ağladı; “Baba beni hastaneye yetiştir” diye yalvardı. Bir anne-babaya çaresizlikten daha kötü ne olabilir ki bu hayatta? Buraya geldik onun o acılarının dindiğini gördükçe, hastanenin kurucusundan temizlik görevlisine kadar ettiğim dualar ve o kadar iyi dileklerim oldu ki size sözcüklerle anlatamam. ★★★ Biz bu savaşı kazanacağız. Ama LÖSANTE HASTANESİ’ne tam ruhsat verilmemesine ve 200 yatağın boş kalmasına inanamıyorum. “Allah’ım nasıl olur?” diye soruyorum. Biz bu imkanlara kavuştuk ama ya bunları bilmeyen, burada yatak bulamayan çocuklar ne olacaklar? Ayrıca sadece çocuklar değil, yetişkin kanser hastaları da burada tedavi oluyorlar. Bizi sadece onkoloji - hematoloji doktorları görmüyor ki. Hemen her branştan doktorlar geliyor vizite... Geçenlerde lösemili çocuğum ayağına basamadı, yürüyemedi. Meğerse ilaçlar yan etki yaparak kalça eklemine zarar vermiş. Ortopedi ve fizik tedavi uzman doktorları gördü, tedavi etti ve iyileşti. Kardiyoloji - Gastro - Endokrin - Psikiyatri - Beyin-Sinir Hastalıkları - Radyoloji uzmanı doktorlar sürekli bizi izliyorlar. Yani o kadar ilgileniyorlar ki bu borcumuzu asla ödeyemeyiz. Bu hastanenin 400 yatağına birden hemen ruhsat verilmeli. Bu arada şunu söylemeyi unuttum. Tüm bu hizmetler karşılığında ne tek kuruş para ödüyoruz, ne de bizden bir şey isteniyor. Allah için bir dua edin, yavrunuz bir an önce iyileşsin bize yeter diyorlar. LÖSEV’e bağış yapan, bankasına para yatıran, bizler için kanını, trombositini verenlere dua ediyorum. Yavrum için de dualarını eksik etmeyen ve sizin gibi bizi her dakika televizyon ve gazetelerinde destekleyen bütün vicdanlı insanlara teşekkür ediyoruz. Sayın Sağlık Bakanı Dr. Fahrettin Koca bir gün gelsin de bizleri ziyaret etsin. İşte o gün bu yazdıklarımı gözleri ile görüp, mucizeleri yaşarsa belki vicdanı harekete geçer ve TAM RUHSATIMIZI verir. Daha çok şey yazmak istiyorum ama Muhammed ile oyun oynamaya gideceğiz. Bizlerle ilgilenip değer veren herkese sonsuz teşekkürler ediyorum. Allah’a emanet olun. Sevgi ve saygılarımızla...” Özlem Aydın (Muhammed Emin Aydın’ın annesi) Halil İbrahim Aydın (Babası )",https://www.sozcu.com.tr/sayin-saglik-bakani-siz-hic-yavrusu-losemi-tedavisi-goren-bir-anne-ile-dertlestiniz-mi-p29840
Uğur Dündar,İlkelerin olacak!..,17 Nisan 2024,"Bozulma hemen olmadı tabi ama Türk toplumu olarak geleneklerimizin çok uzağında bir hayat anlayışına ulaştık. Bu biz değiliz. Atalarımızdan, büyüklerimizden böyle öğütler hiç almadık.  Parası olup, değeri olmayan insanların, değeri olup parası olmayanların hayat anlayışını değiştirmeleri, ne yazık ki, bizi biz olmaktan çıkardı.  ★★★ Artık slogan belli: “Paranın satın alamayacağı şey yoktur!..” Bizim yaşamımızın son demleri ama evlat ve torunlarımızın yaşamlarının baharı, öyle şanssız bir döneme denk geldiler ki; kişisel çıkarlar için insanların satamayacağı bir değer, hemen hemen kalmadı maalesef. Ama az, ama çok paraya!.. Ya da bazen paraya, bazen makam, mevkiye!.. ★★★ Kazanmak için satanlar, aslında tamamen kaybettiklerini fark etmiyorlar çoğu zaman. Kimileri de bile bile, farkında olarak satıyor. Sureti haktan görünüp veya zor zamanlarınızı kollayıp, sizden en kıymetlinizi, en değerlinizi, dostunuzu, arkadaşlarınızı satmanızı feda etmenizi istiyorlar. Daha da fazla isteyecekler!..  ★★★ İşte tam da böyle zamanlarda sevgili Müjdat Gezen’in “İlkelerin Olacak” şiirini her fırsatta, her yerde, hem de en yüksek perdeden söylemenin -hatta size deli bile deseler- haykırmanın tam zamanıdır...   “İlkelerin olacak, Seni satın alamayacaklar. Aptalların uydurduğu atasözlerine inanmayacaksın. “Paranın satın alamayacağı şey yoktur.” “Herkesin fiyatı vardır.” Gibi sözlere kanmayacaksın. Onurunla, kimliğinle ve beyninle akıllı yaşayacaksın. Üreteceksin, seveceksin, sevileceksin, İnançlarının arkasında duracaksın. Sevgilerin karşılıksız, Yardımların gizli olacak. Seni attan ottan ayıran özelliğin farkına varacaksın. Çünkü sen insansın. Ve bunu yakaladığın gün, Bembeyaz yaşayacaksın...” ★★★ Büyük usta Müjdat Gezen çok haklı... Dünyaya ait hiçbir değer ile ne vatanınızı, milletinizi, dostunuzu, arkadaşınızı ve en kıymetlinizi satın ne de başkası için değerli olana göz koyun!.. Çünkü değerlerini para için satanlar, sattıkları kişinin köpeği olmaktan başka işe yaramazlar... Şunu da hiç aklınızdan çıkarmayın;  “Paranın açamayacağı kapı yoktur” diyenler, aslında para için her şeyi yapabileceğini itiraf edenlerdir!..",https://www.sozcu.com.tr/ilkelerin-olacak-p39924
Uğur Dündar,"Durmak yok, kent lokantaları açmaya devam!..",21 Nisan 2024,"Yerel yönetim seçimlerinin propaganda döneminde, iktidarın adayları İstanbul Büyükşehir Belediye Başkanı Ekrem İmamoğlu’nun başlattığı “Kent Lokantaları” hizmetiyle dalga geçtiler ya, bu küçümseyici tavır, inanın seçimleri kaybetmelerinde çok etkili oldu. Çünkü o süreçte “Kent Lokantaları”nı gezdim, piyasaya oranla çok düşük bir fiyata karınlarını doyuranların, Ekrem Başkan’a hayır duaları ederek çıktıklarını gördüm. Şimdi öğreniyoruz ki, Genel Başkanlık, CHP’nin kazandığı tüm belediyelerde “Kent Lokantası” uygulamasının yaygınlaştırılmasını istemiş. Zira sosyal belediyecilik anlayışının ülkemize özgü bir yansıması olan “Kent Lokantaları”, yoksulların açlıkla mücadelelerinde çok değerli bir işlevi yerine getiriyor. ★★★ Bu nedenle muhalefet partilerinin tüm belediye başkanlarına sesleniyorum: Siz aldırmayın tepeden bakanlara!.. Dağın dibinde bir tas çorbaya muhtaç o kadar çok insan var ki!.. Arayın, bulun ve ulaşın onlara... İnsanı mahcup etmeden sevindirmek öyle büyük bir sevaptır ki, anlatılamaz. Şimdi okuyacağınız bu gerçek hikayede olduğu gibi... ★★★ “...Kendime ciğer ve cacık söyledim. Ne kadar paran da olsa, esnaf lokantasını özlüyor insan. Çok geçmeden önümdeki masaya bir baba ile dünyalar güzeli küçük kızı oturdu. Garson babaya ‘‘Her zamanki gibi mi abi’’ diye sordu. “Evet” dedi adam. Ama o anda yüzü kıpkırmızı olmuştu. Sadece küçük bir tas içinde az tavuk suyu geldi masalarına!.. Baktım, üst başları da düzgün değildi baba ile kızının. Onları çaktırmadan izlerken düşündüm. Acaba neden bir tası bile doldurmayan çorba istediler? Canı mı istemedi babanın yoksa?.. Sorsam, ama ya kızarsa? Cebimden kalemimi çıkarıp adisyon fişinin arkasına bir şeyler yazdım. Sonra tatlı söylemek bahanesiyle garsonu çağırdım ve göz kırparak fişi uzattım. Okurken gülümsedi. Hemen kasadaki patronuna verdi. Lokantanın sahibi bana “anladım” dercesine bir işaret yaparak ayağa kalktı. “Sevgili müşterilerim...” dedi. “Dün benim 20 yıl sonra ilk defa çocuğum oldu. Müsaade ederseniz  bugün yemekler benden olsun. Ama bir koşulum var: Herkes hem çorba içecek, hem yemek seçecek, hem de üstüne tatlı yiyecek. Allah hepinizden razı olsun...’’ ★★★ Masalardan bir alkış koptu. Müşteriler kalkıp kendisini tebrik etti. Zaten içeride 7 kişiydik. Kimi tatlı yedi, kimi de pilav istedi. Ama benim gözüm baba ile kızının üstündeydi. Hiç sesleri çıkmıyordu. Kız yemeğine devam ediyor, babası da küçük küçük ekmekler koparıp onun ağzına atıyordu... Lokanta sahibi yanlarına gitti, sevgi ve şefkat dolu bir ses tonuyla; “İkram ve hediye geri çevrilmez Hadis-i Şerif’tir bu kardeşim” dedi. Onların da siparişlerini alıp, söylenenden fazlasını getirdi. O güzel kızın kaşığından dökülen pirinçleri bile eliyle alıp ağzına atarken mutluluk dolu gülüşünü, babanın da ekmekten kocaman parçalar koparıp etli yemeğin suyuna keyifle banışını anlatamam... ★★★ Baktım ağlayacağım, onlara arkamı dönerek kalktım ve hesabı ödemeye yöneldim. Patron bir kağıda hesabı yazmış, sonra da kocaman bir çarpı çekip yarıya indirmiş... Bir kelime etsem onun da ağlayacağını hissettiğimden, hiç konuşmadım. Buğulu gözlerle bakıştık. O başını salladı, ben de!.. Garsonun bahşişini de bırakıp kapıya çıktım. Bir sağa bir sola baktım. O tarifi zor duygular içinde arabamın yerini bile unutmuşum!.. Garson koşarak geldi. “Anahtarı masada unutmuşsun ağabey” dedi. Arkamdan “Ne iyi adamsın be abi sen” deyince, utandım...” ★★★ İşte böyle değerli başkanlar! Durmak yok, “Kent Lokantaları” açmaya devam. Ta ki enflasyonla mücadele başarılı olup, milli gelir hakça paylaşılana kadar!..",https://www.sozcu.com.tr/durmak-yok-kent-lokantalari-acmaya-devam-p40935
Uğur Dündar,İşe gidip gelirken yaşadığımız sağlık sorunları!..,18 Nisan 2024,"Büyük kentlerimizde çoğumuz için; çalışma saatleri dışında kalan sürenin yaklaşık 3 – 4 saati, zaman zaman daha da fazlası, trafikte işe gidiş - geliş sürecinde geçiyor. İşe gidiş - işten dönüş yolunda yaşanan trafik çilesi dayanılması güç bazı olumsuzlukların ve sağlık sorunlarının da kaynağını oluşturuyor. Daha da önemlisi bunlar, gelecekte başımıza gelecek sağlık sorunları için de zemin hazırlıyor. ★★★ Bu sorunların büyük çoğunluğu işe ulaşıldığında verimi düşürdüğü gibi, eve dönüldüğünde de günün yorgunluğu arttırıyor. Genelde; gerilim, yetişememe endişesi, kaygı, huzursuz olma, neşe kaybı, konsantrasyon azalması, anksiyete, öfkelenme ve öfke kontrol bozukluğu, gerilim tipi baş ağrıları, sayılabilecek ruhsal yakınmaların sadece bir kısmını kapsıyor. ★★★ Ayrıca; - Uzun süren zorunlu açlık nedeniyle hipoglisemi oluşması… - Açlık ve özellikle stres sonucu tetiklenen migren baş ağrılarının ve gerilim tipi baş ağrılarının ortaya çıkması… - Yaşanan olumsuzlukların oluşturduğu öfke ve öfke kontrol bozukluğu sonucu gelişen  çatışmalara bağlı,  kişinin  kendisine ve çevresine zarar verme veya  zarar görme ihtimali… - Gerilim sonrası özellikle orta yaş üzeri ve sağlık sorunu olanlarda gözlenen çarpıntı ve en önemlisi kan basıncının (tansiyonun) yükselmesi… - İshal, sistit, bulantı, kusma gibi nedenlerle oluşan gereksinimleri giderememenin getirdiği sıkıntıların yaşanması… - Araçların stop lambalarının parlak kırmızı ışıkları ve güçlü farlarının gözlerimizde rahatsızlıklar oluşturması… - Dar alanda tekrarlamak zorunda olduğumuz hareketler nedeniyle özellikle ayak bileği ve diz eklemlerindeki zorlamalar sonucu meydana gelen olumsuzluklar, buna bağlı adalelerde yorulma, kasılma ve ağrıları… - Egzoz gazı ile solunan hava kirletici ajanlardan kaynaklanan sistemik olumsuz etkiler ki özellikle dizel araçlar ile, bakımları düzenli yapılmayan otobüs ve minibüslerin egzoz salınımları bu riski arttırıyor… ★★★ Son maddeyi biraz daha ayrıntılı anlatmak gerektiğini düşünüyorum. Dizel motorlu araçlardan çıkan egzoz gazının, benzinli araçlara oranla daha tehlikeli olduğu bilinen bir gerçek. Zira dizel araçların egzoz gazlarında karbon monoksit, nitrojen oksit, hidrokarbonlar, formaldehit ve sülfat bulunuyor. Bu gazlar immün (bağışıklık) sistem hastalıkları, romatizmal hastalıklar ve solunum yolu hastalıklarının oluşmasında ve var olan hastalıkların tetiklenmesinde ciddi rol oynuyorlar. ★★★ Yeni bir bilimsel araştırma sonrası, Avrupa Birliği Birinci Komisyonu’nun izniyle hazırlanan rapora göre; 600 bin araçtan oluşan bir örneklem üzerinde çalışıldı ve benzinli  araçların resmi WLTP ( Uluslararası Uyumlu Hale Getirilmiş Hafif Araç Test Prosedürü ) değerlerine göre % 24 daha verimsiz ve kirletici olduğu, dizel araçların ise emisyon ve verimlilikte % 18 gerisinde kaldığı gündeme getirildi. “PHEV” (Plug – in hybrid) elektrikli araçlar ise daha da olumsuz bulundu. Buna göre PHEV’lerin, WLTP test sonuçlarında belirtilenden üç buçuk kat daha fazla karbondioksit yaydıkları belirlendi. Sonuç olarak; tüm araçlar, trafikte oluşturdukları atıklarla ciddi anlamda zararlı ve sağlığı tehdit edici nitelikteler. Tüm bu nedenlerle bakımsız araçların ve trafik yoğunluğunun oluşturduğu sağlık sorunları görmezden gelinemez. ★★★ Araştırmalar egzoz gazlarının astım ve kansere neden olduğunu gösteriyor. Gebeler egzoz gazına maruz kaldıklarında, anne karnındaki bebek daha kısa sürede etkilenip hastalanıyor, hatta kalıtımsal ve kronik zehirlenmeler meydana gelebiliyor. Bir başka araştırma ise trafiğe yakın ve otoban çevresinde yaşayan kişilerin egzoz gazlarına daha fazla maruz kalmaları nedeniyle astım ve bronşit gibi hastalıklara daha fazla yakalandıklarını gösteriyor. Egzoz gazında bulunan azotoksitin akciğer dokusunu hasara uğrattığı bilinen bir gerçek. Egzoz gazındaki hidrokarbon kanserojen bir madde. Yine içerikte bulunan ağır metal olan kurşunun; kan, kemik ve sinir sistemlerine ciddi zararlar verdiği de uzun süredir bilinmekte. ★★★ Peki önlem olarak neler yapılabilir? - Koruyucu olarak; kurşunsuz yakıt tüketimi özendirilmeli, kurşunsuz benzin kullanılan araçlarda yanma sonucu ortaya çıkan kirli gazları ikinci kez yakmak amacıyla kullanılan katalitik konvertör kullanımı disipline edilmeli, ömrü dolan araçların elden çıkarılması sağlanmalı, toplu taşıma araçları başta olmak üzere tüm araçların periyodik bakımlarının düzenli olarak yaptırılması  konularına önem verilmeli… Ayrıca sürücüler -araçlarının teknolojisi uygun ise- olabildiğince dışarıdaki havanın içeri girmesini engellemeli… ★★★ - Özellikle sinyal vermeden ya da verse bile aniden şerit değiştirerek aracınızı sıkıştıran ve şartları zorlayarak önünüze geçen trafik teröristi umursamazların, saygısız tavırları ayrı bir gerilim ve akut anksiyete nedenini oluşturuyor.   - Medeni toplumlarda emniyet şeridinden rahatlıkla ve sessizce giden ambulansların, bizim gibi az gelişmiş ülkelerde kendilerinin uyanık olduğunu sanan zavallıların emniyet şeridini işgal edip acil geçişleri engellemeleri  nedeniyle, bitmez tükenmez siren seslerinin hiç hak etmediğiniz geriliminizi doruğa çıkardığını ve güvenlik güçlerinin bu konudaki ilgisizliğini göz ardı edemeyiz. - Zor da olsa atlatılan ve önlenebilen ya da gerçekleşen trafik kazalarının oluşturduğu gerilim, kaygı, üzüntü, çaresizlik duygusu, anksiyete ve benzeri daha da ileri ruhsal sarsıntıları ve bunların organizma üzerindeki yıpratıcı etkilerini de unutmamak gerekir. Başta İstanbul olmak üzere büyükşehirlerde mesai saatlerinin başı ve sonunda yaşanan yoğunluk insan  sağlığını tehdit ediyor. ★★★ El ve ayak bileği kanalı sendromları ( Karpal  Tünel ve Tarsal Tünel Sendromları) devamlı “dur – kalk” lar  nedeniyle  gaza ve frene basan ayak ve direksiyon tutan ellerin zorlanması, bağları ve adaleleri de olumsuz etkiliyor. İnsanlar;  bu tür hastalıkların nedenlerini genel olarak araştırmamakta ve sorgulamamaktalar. Kanımca “dur – kalk” zorlaması da nedenler arasında düşünülmelidir. Uzun ve sıkıntılı trafik yolculuğunuzda bunalıp sol camı açtığınızda, yüz felci oluşmasına davetiye çıkarabilirsiniz. Sonra da nedenini merak edip bulamayabilirsiniz. (Bu durum taksi şoförlerinde daha sık görülüyor.) ★★★ Sıkıntılı işe gidiş, işten dönüş yolunda, güzergahı pazar yerine çeviren ve tüm kontrollerden muaf, olabildiğince rahat hareket eden seyyar satıcılara çarpmamak için ayrıca özel bir çaba göstermelisiniz. Yoğun ve sıkıntılı trafikte bir de bu misyonu üstlenme zorunluluğunuz, zaman zaman endişelenmenize ve kaygı duymanıza, daha da dikkatli davranmanıza neden olabilir. Başkalarının sorumsuz ve rahat tavırları, sizde sıkıntı ve endişe olarak etki yapabilir. Yorucu günün sonunda sıkıntılarla dolu, yavaş akan ya da sıklıkla duran trafiğin zaman zaman uykunuzu da getirebileceğini, kazalara davetiye çıkaracağını, uyanık kalmak için kendinizi nasıl da zorladığınızı unutmayınız. ★★★ - Unutmayın ki yaşamak zorunda kaldığınız gerginlik;  gündüz işinize, gece evinize yansıyabilecek ve olumsuz iletişime neden olup veriminizi düşürecek, huzurunuzu bozacak, mutsuzluğunuza neden olabilecektir. - Stresin dokular, organlar ve sistemler üzerindeki istenmeyen etkileri; hemen olmasa bile uzun süreçte kalp ve beyin damarları üzerinde yaratacağı olumsuzluklar sonucu kalp ve beyin hastalıkları için gerekli zemini hazırlamaya başlayacaktır. - Çevrenizdeki stent takılan, by-pass olan, hipertansiyon tedavisi gören genç insanların varlığını unutmayın. Güne migren, gerilim ve baş ağrıları ile başlayan, gergin, agresif, alıngan, öfke kontrol bozukluğu olan ve benzeri klinik tabloların yaşandığı iş yerlerinde, tüm bunlara nelerin sebep olduğunu irdeleyiniz. Günümüzde bu türden sağlık sorunlarına genç ve orta yaş gruplarında oldukça sık rastladığınızı göz ardı etmeyiniz. Dikkat edip incelediğinizde; özellikle büyük kentlerde yaşanan trafik keşmekeşinin insanlar üzerindeki olumsuz ve acımasız etkilerinin boyutunu görebileceksiniz. ★★★ Eve dönüş yolunda yaşanan stres kan basıncını ve nabız sayısını olumsuz etkiliyor. Benim normal şartlarda 11.5 / 7.5 cm Hg olan kan basıncım, eve dönüşte büyük tansiyonum 13.5 – 14  ve  küçük tansiyonum ise 8.5 – 9 oluyor ve 2 – 3 saat sonra normal değerlerine dönüyor. 35 dakikada eve ulaştığımda 11.8 / 7.8 olarak ölçüyorum. Eve dönüş ızdırap sürelerimden en uzunu; Topkapı – Cevizlibağ’daki iş yerimden Ataşehir’deki evime yaklaşık 28 km’lik mesafeyi cuma trafiğinde 4 saat 10 dakikada gidişimdir. ★★★ Güne ortalama 1.5 – 2 saat süren yolculukla başlayıp, günü 2 saati aşkın yolculukla bitirdiğinizi unutmayın. Özetlersek; günün yaklaşık 4 saati trafikte, 8 saati iş yerinde geçiyor, 8 saat de uyuduğunuzu kabul edersek, geriye sadece 4 saat kalıyor. Bu dört saatte; yemek mi yersiniz, eşiniz ve çocuğunuzla mı ilgilenirsiniz, spor mu yaparsınız, kitap ve gazete mi okursunuz, televizyon mu izlersiniz, eş dost ziyaretine mi gidersiniz, iş toplantısı ve yemeğine mi katılırsınız, bilimsel yayın mı okursunuz, makale mi yazarsınız, ertesi günün hazırlığını mı yaparsınız, internete mi girersiniz, maillerinize mi bakarsınız. 4 saat çok uzun zaman gibi görünüyor. Yapın yapabildiklerinizi!.. Ama kafanızı dinleyecek, kendinize ait “ohhh” diyebilecek bir zamanınız olmasın! Yıpratın bu organizmayı, yaşatın ona sağlık sorunlarını, geleceği için onu cezalandırın, bırakın hastalansın, teklesin. Siz trafikte boğuşarak çalışın yeter. Meslek hastalıkları ya da gelecek için oluşturduğunuz sağlık sorunlarının ne önemi var?.. ★★★ İçinizden “Özel araç ile gitmek zorunda değilsiniz, toplu ulaşım araçlarını kullanabilirsiniz” dediğinizi duyar gibiyim. Sabahları işe gidiş, akşamları eve dönüş saatlerinde toplu taşıma araçlarında insanların balık istifi şeklinde seyahat ettiklerini unutmayınız. Ve biliniz ki bu tür ortamlar; tüm solunum yolu enfeksiyonları, gripal enfeksiyonlar ve benzeri hastalıklar gibi damlacık yolu ile bulaşan hastalıklar için çok uygun atmosferler... Dikkatsizce öksüren ve hapşıranları hatırlayın, avucunun içine öksürüp sonrada onunla tutamaçları tutan kişilerin oralara ellerini koyacak diğer kişiler için nasıl bulaştırıcı olduklarını düşünün. Tüm bunlara; itilip, kakılmanın, bazı yolcuların yaydıkları ter kokularının, yetişme tarzından ve eğitimden kaynaklanan davranış farklılıklarının oluşturduğu sorunların ilave edilmesini ve özellikle uzun süre ayakta zorlanarak, savrularak seyahat etmenin sıkıntısını da ekleyiniz. Nedenini çözemediğim aktarmaların gereksiz yükünü ayrıca unutmayın. Bunlara ek olarak, durakta bekleme, toplu araçlara ve iş yerine ulaşmada yürünecek mesafelerde karşılaşacağınız soğuğu, rüzgarı, yağmuru da göz ardı edemezsiniz. Sıcaktan soğuğa, soğuktan sıcağa geçişin olumsuzluğu da cabası. Hele de sık sık gerçekleşen toplu ulaşım araçları arıza ya da kazalarının oluşturduğu gerilim ve yeniden ulaşım zorluğu ile boğuşmak zorunda kalmak bir başka anksiyete kaynağıdır. Kar yağmaya başladıktan yaklaşık 1 – 2 saat sonra metrobüsler çalışamadığı için Boğaz Köprüsü’nü tipi altında, karda yürüyerek geçtiğinizi ve evinize 5 saatte ulaştığınızı siz söylediniz. 16 Ocak 2012 günü yağan birkaç santimetrelik kardan sonraki gazete ve televizyon manşetlerine bakınız: “Evine Ulaşamayan İstanbul”, “Dün Gece Boğaziçi Köprüsü Yaya Trafiğine Açıldı” , “İstanbullu Eve Yürüdü” , “Bir Gecede 1107 Maddi Hasarlı Trafik Kazası Meydana Geldi..” Bu ve benzeri örnekleri sıklıkla yaşadığımızı hatırlatmak isterim. Ve sonuç olarak; özellikle işe geç kalmanın getireceği olumsuzluklar en hafif şekliyle bile, önemli kaygı ve gerilim nedenidir. Zira iş yerine geç ulaştığınızda,  yönetici kadrolardan kaynaklı mobingin size doğru yaklaşması kaçınılmazdır. ★★★ Okuduğunuz çarpıcı araştırmayı  bu köşenin okurları için hazırlayan Emekli Amiral Nörolog Dr. Vehbi Alpman’a çok teşekkür ediyorum.",https://www.sozcu.com.tr/ise-gidip-gelirken-yasadigimiz-saglik-sorunlari-p40237
Uğur Dündar,Kötülüğü yok edene kadar süren büyük yürüyüş!..,27 Nisan 2024,"Hikayeyi belki okumuşsunuzdur ama ben bir kez daha hatırlatmak istedim. Efendim, vaktiyle çoook uzak diyarlarda güzel mi güzel bir orman varmış. Ormanda bilge bir kaplumbağa yaşarmış. Gel zaman git zaman, ormanın kötü niyetli ve dedikoducu sakinleri kaplumbağaya karşı bir ittifak oluşturmuşlar. Zira bilge kaplumbağa yanlış yapılan işlere itiraz ediyor, onlara doğru yolu gösteriyormuş. Bu durum, aç gözlü, bir türlü doymayan kötülerin fena halde canlarını sıkıyormuş... ★★★ Günün birinde tilkiler, kurtlar, çakallar, sırtlanlar bir araya gelip “Bıktık bu kaplumbağadan. Kendisi evini yanında taşıyor, ormana nifak sokuyor, düzenimizi bozuyor. Onu cezalandıralım” diye konuşmuşlar. Kötü bir şey yapmadığı için korkusuzca yaşayan kaplumbağa ise; sessiz, yavaş ama emin adımlarla ilerlerken karşılaştığı herkese; “Ormanda düzenin bozulduğunu, tilkiler, kurtlar, çakallar ve sırtlanların kötülükte iş birliği yaptıklarını, onlara karşı örgütlenmek gerektiğini” söylüyormuş. Tavşanlar, sincaplar, ağaçkakanlar, ceylanlar hak vermelerine karşın “Kaplumbağa kardeş, haklısın ama güç onlarda, karşı çıkarsak hepimize kötülük yaparlar” diyorlarmış. Hatta “Aman bu işlere bizi karıştırma. Günlük maişetimizden olmak istemiyoruz” diyerek kaplumbağayı savuşturuyorlarmış... ★★★ Kaplumbağa bildiğini okumaya devam edince tilki, kurt, çakal ve sırtlan ondan kurtulmaya karar vermişler. Hemen bir plan yaparak, kaplumbağanın geçeceği güzergahı ateş çemberine almışlar. Amaçları kaplumbağanın bu çemberin içinde kalıp yanması, böylece ondan kurtulmakmış!.. Ama hikaye bu ya, birden rüzgar ters yönde esmeye başlamış! Alevler kısa sürede çemberi aşıp, tüm ormana yayılmış. İlk yananlar tavşan, sincap, ağaçkakan ve ceylanlar olmuş. Sonra tilki, kurt, sırtlan ve çakal gibi kötüler can vermiş... ★★★ O karmaşada kaplumbağa, sırtındaki yükle ormanın yanından geçen yola ulaşmış. Kaplumbağayı kurtaran, sırtındaki yüküymüş! “Yük, bizi dirençli yapan yegane şeydir. Yüklerimiz ve acılarımızdır bizi koruyan” diyormuş inatla kaplumbağa... Derken kan ter içindeki ormanın kralı aslana rastlamış. “Bu kadar sessiz kalır, bütün hayvanlara eşit davranmazsan, gün gelir çakallar, sırtlanlar, tilkiler ormanımıza hakim olurlar. Bak, hırsları ve kötülükleri en sonunda ormanı yok etti” demiş. Yaşlı kral kaplumbağaya dönüp “Haklısın, hata benim. Peki sen nereye gidiyorsun şimdi” diye sormuş. Kaplumbağa  “dostuma” cevabını vermiş. “Ama bu hızla varamazsın” demiş bu kez aslan. Kaplumbağa; “Olsun, varamasam da dostluk yolunda ölürüm” diye cevaplamış... ★★★ Güzelim orman yanıp kül olmuş... Yükü, derdi, acısı olanlar, gittikleri her yerde doğru bildiklerini söyleyip kini, hasedi, aç gözlülüğü ve düşmanlığı yok edene kadar yürüyüşlerini sürdürmüşler...",https://www.sozcu.com.tr/kotulugu-yok-edene-kadar-suren-buyuk-yuruyus-p42359
Uğur Dündar,"Borçlar, boş kasalar, tehditler hatta bombalar bile başarılı belediye başkanı olmayı engelleyemez!..",19 Nisan 2024,"AKP ve MHP’den CHP’ye geçen belediyelerin başkanlarını çok zorlu ve büyük bir sınav bekliyor. Bu başkanlar ya başarılı olup CHP iktidarının önünü açacaklar, ya da tıpkı 1989 sonrasında bazı SHP’li belediyelerin yaptıklarına benzer yanlışlar ve skandallarla, sosyal demokrasinin iktidara yürüyüşünü durduran prangalar olacaklar. Biliyoruz ki yeni başkanlar büyük borç yükü devraldılar ve çoğunun kasası tamtakır. Buna karşın yapmaları gereken bir yığın iş var. Üstelik Ankara, para musluklarını keseceği mesajlarını veriyor. ★★★ Peki tüm bu olumsuzluklara rağmen CHP’li belediyeler nasıl başarılı olacaklar? Hemen belirteyim; şeffaf ve hesap verebilir yerel yönetim uygulamaları sergileyip, bulundukları kentler ilçeler ve beldelerde yaşayan hemşerilerinin desteğini alacaklar... Bunun için de harcadıkları her kuruşta tüyü bitmemiş yetim hakkının bulunduğu bilinciyle tüm ihaleleri şeffaf, hatta gerekirse halka açık yapacaklar. Yönettikleri belediyelere eş, dost ve ahbap doldurmayacaklar. Yani nepotizmi belediye kapısından içeri sokmayacaklar. Ayrıca hızla sosyal belediyecilik örnekleri sergilemeye yönelecekler. Halkın yaşadığı derin yoksulluk karşısında gerekirse lüks makam araçlarını, daha ucuzlarıyla değiştirip elde edecekleri gelirle kent lokantaları açacaklar. Sıkı bir bütçe yönetimiyle daha önceki AKP”li, ya da MHP” li belediye başkanlarının pahalıya yaptıkları hizmetleri daha az para harcayarak fazlasıyla yerine getirecekler. ★★★ Üstelik önlerinde İstanbul Büyükşehir Belediye Başkanı Ekrem İmamoğlu ve Ankara Büyükşehir Belediye Başkanı Mansur Yavaş gibi örnek alacakları belediye başkanları var. Onlar bir yığın engele, para musluklarının kısılmasına ve belediye meclislerinde azınlıkta kalmalarına karşın başarılı işlere imza atıp halkın güvenini kazandılar. Yeniden seçildikleri gibi, hem ilçe sayılarını arttırdılar, hem de meclislerde çoğunluğu sağladılar. ★★★ Demem o ki; borçlar, boş kasalar, tehditler, hatta bombalar bile başarılı belediye başkanı olmayı önleyemezler. Bunun birçok örneğine geçmişte de tanık olduk. 1973-80 yılları arasında Antalya Belediye Başkanlığı yapan ve bugün bile “efsane” olarak anılan Selahattin Tonguç, bakın neler anlatıyor: “Seçildikten hemen sonra, bomboş olan bütçeye rağmen kişisel çabalarımla aylardır verilmeyen personel maaşlarını ödedim. Sürekli göç alan ve çarpık kentleşmenin olduğu bu şehirde imar planı uygulamalarını başlattım. Kamulaştırmaları yaptım. Kanun dışı yapıları ve SİT uygulamasına aykırı ne varsa yıktım. Yollar açtım, trafiği düzenlemeye çalıştım. Elektrik santralleri kurdum.  İçme suyu ve kanalizasyon gibi altyapıyı projelendirdim, Altın Portakal Film Festivali’nde sansür sorunu ile karşılaştım. Sadece filmlere değil, sanatçıya ve sanata, hatta duvar resimlerine dahi uygulanan sansürleri aştım!.. ★★★ Bunları yaparken yazılara konu olan meclis çoğunluğu sorunuyla karşı karşıya kaldım. Başlangıçta 36 üyeli meclisin 18’i CHP’liydi. Sonraları 15’e düştü. Salt çoğunluğu kaybetmeme rağmen işleri yürütmeye çalıştım. Bu durumda çareyi meclis toplantılarını ve ihalelerin verilişini, o günün en iyi iletişim kanalı olarak gördüğümüz belediye hoparlöründen canlı yayınlamakta buldum. Halk, ilk kez şeffaf belediyecilikle tanıştı ve kulaklarıyla tanıklık etti. Bu hamlelerim  nedeniyle ölüm tehditleri aldım. Evim silahlı saldırıya uğradı, kahveme siyanür kondu, üzerime araba sürüldü, CHP binasına bomba bırakıldı!.. Birkaç kez ölümle burun buruna gelmiş olmam beni yıldırmadı. Lara’dan Yeni Liman’a kadar olan kıyı bandını doğal sit alanı ilan ettim ve halka açtım. Halkın malını hak sahibi halka teslim ettim. Toplantıların halka açık olması beni güçlü kıldığı gibi, sorunların çözülmesinde tek yol oldu. ★★★ Güney Antalya Turizm Gelişim Projesi’ndeki sorunlarımızı yine şeffaf belediyecilik anlayışı ile çözmeye çalıştık. Kentin güçlü ve ileri gelenlerine ait, yıkılması gereken 200 kadar yapıyı, o dönemde de başarılı ve cesur TV haberciliği yapan Uğur Dündar aracılığı ile ifşa ettik, sesimizi bütün ülke duydu, böylece kıyılardaki yapılar yıkıldı!.. Bunları anlatmamın nedeni göreve yeni gelen arkadaşlarımızın da karşılaşacağı sorunlara değinmek ve onları geçmişten örneklerle yüreklendirmektir. Ben siyasete, hocam Tahsin Bekir Balta’nın “Bu ülkeye borçlusunuz, siyasete atılmalı ve bu borcu ödemelisiniz” sözleri ile adım atıp, 1969 yılında İsmet İnönü’nun CHP’sinde en genç il başkanı olduğumda Paşa’nın bana vermiş olduğu “Ak baldırdan ve sarı altından uzak dur” nasihati ile devam ettim. Bu değerli ve anlamını hiç yitirmeyecek olan sözleri, yeni seçilen başkan arkadaşlarıma iletmek isterim. Hepsinin yolu açık olsun!..”",https://www.sozcu.com.tr/borclar-bos-kasalar-tehditler-hatta-bombalar-bile-basarili-belediye-baskani-olmayi-engelleyemez-p40475
Uğur Dündar,AKP iktidarını nasıl bir süreç bekliyor?...,05 Nisan 2024,"Pazar günü oyumu kullanmak için gittiğim okuldan çıkışta, çevremi gençler sardı. Çoğu Cumhur İttifakı iktidarına oy atmadıklarını söylüyorlardı. Onları dinledikçe yakınmalarına hak verdim. Öyle ya; bir tarafta köşeyi zahmetsiz dönenler, tüyü bitmemiş yetimin hakkı olan paralarla sefa sürenler, 3-5 yerden ballı maaş alanlar; öbür tarafta uğraşıp, didinip, sınavdan sınava girdikten sonra eleğin üstünde kalabilen ama istediği iş imkanını asla bulamayacak olan, hayalleri çalınmış bir yığın Türk genci... Ve bu tablonun sorumlusu; merkezdeki iddiasını yitirmiş, tarikatlara ve katı muhafazakar diyebileceğimiz kesimlere tavizler vererek iktidarını sürdürebilme arayışları içerisine girmiş bir siyasi iktidar... ★★★ Onları dinlerken, yıllar öncesinde yaşadığım bir olayı anımsadım. Tayyip Erdoğan, İstanbul Büyükşehir Belediye Başkanı... Bir kış günü telefonla arayıp, “Atatürk Havalimanı’nda olduğunu, Basın Ekspres Yolu’ndan geçerken bize, ARENA ofisine uğramak istediğini” söyledi, hemen buyur ettim. Geldiğinde çok oturmayacağını belirtip paltosunu çıkarmadı. “Bize mali desteğimizi nereden bulduğumuzu soruyorlar” diye başladığı konuşmasını, palto cebinden çıkardığı avuç dolusu altın takıyı göstererek sürdürdü. Sonra elini diğer cebine sokup, oradan da çeşit çeşit ziynet eşyaları çıkardı. Arkadaşların şaşkın gözlerle kendisine baktığını görünce “İşte” dedi, “Gelir kaynağımız bunlar, yani halkımız. İnsanlarımız bize öylesine güveniyor ki; hiç düşünmeden alyansını, düğünde takılan bileziklerini veriyor. Arkamızda başka bir güç yok!..” ★★★ Yıl 2004... Adalet ve Kalkınma Partisi (AKP) Genel Başkanı ve Başbakan Tayyip Erdoğan ile canlı televizyon röportajındayız. Reklam arasında kendisiyle şu tespitimi paylaşıyorum: “Toplum, 2001 krizine neden olan ve gençlerin omuzlarına hayatları boyunca ödemek zorunda kalacakları ağır bir borç yükleyen iktidarı, seçimlerde sandığa gömüp, sizi işbaşına getirdi. Ancak partiniz de yolsuzluklarla anılmaya başlar ve bunun sonucunda halk büyük ekonomik sıkıntılar yaşarsa, o iktidara yaptığı gibi sizi de sandığa gömer!..” Kendisinden emin bir ses tonuyla, “Merak etmeyin, bizim zamanımızda böyle şeyler olmayacak” diyor. ★★★ Ama maalesef oluyor!.. Hem Cumhuriyet tarihinde eşi benzeri görülmedik boyutlarda yolsuzluk iddiaları ortaya atılıyor hem de fabrika ayarlarıyla oynanan ekonomi bozuldukça bozuluyor. Ve Türkiye çok derin bir krize savruluyor. Güçler ayrılığının tek adam rejimiyle sona erdirilmesiyle birlikte hukukun üstünlüğü yerine üstünlerin hukuku uygulanmaya başlanıyor. Bununla da yetinilmiyor yargı giderek, iktidar gibi düşünmeyenleri cezalandıran bir sopa gibi kullanılıyor. Savcı ve hakim kadroları yandaş hukukçularla dolduruluyor. Sonra da “hoşa gitmeyen bir yazı mı kaleme aldın, haydi savcılığa, sert eleştiri olarak tanımlanacak bir sosyal medya mesajı mı paylaştın, yürü bakalım demir parmaklıkların ardına” dönemine geçiliyor. Bir yanda yolsuzluklar ve israf ekonomisi alıp başını gidiyor, öte yanda koyu bir yoksulluk geniş halk yığınlarını ahtapotun kolları gibi sıktıkça sıkıyor ve tüm bunlar yetmiyormuş gibi baskılar da her geçen gün artıyorsa, o toplumda ne huzur kalır ne de istikrar. ★★★ Seçimlerden sonra çift başlı bir iktidar oluştu. Merkezde AKP ve müttefiki MHP, yerelde ise CHP hakim. 2004 yılında Adalet ve Kalkınma Partisi Genel Başkanı Tayyip Erdoğan’a bir uyarı olarak söylediğim öngörüm 24 yıl sonra gerçekleşti. AKP sandığa gömülmedi ama tarihinde ilk kez 2. parti konumuna düştü. Eğer demokratik, laik hukuk devletini tüm kurum ve kuruluşlarıyla işletmez, hukukun üstünlüğü anlayışını yeniden hayata geçirmez, kendisine oy vermeyenleri ötekileştirmekten vazgeçmez ve parti devleti anlayışını sürdürmekte ısrar ederse, bilmeli ki ilk seçimde bir daha çıkmamak üzere sandığa gömülür.",https://www.sozcu.com.tr/akp-iktidarini-nasil-bir-surec-bekliyor-p37396
Uğur Dündar,"Özgür Özel, Genel Başkanlık çıtasını aştı",10 Nisan 2024,"Deneyimli siyasetçi Dr. Aytun Çıray’dan yerel seçim sonuçlarıyla ilgili çarpıcı tespitler: Değerli okurlarım, Siyaset dünyamızın deneyimli ismi Dr. Aytun Çıray ile yaptığımız “Türkiye İçin Söyleşiler”in sonuncusunda, tüm olumsuzluklara rağmen özellikle İstanbul’da “Kutuplaştırmaya karşı bütün vatandaşları kucaklayan vicdan kardeşliği İmamoğlu’na yeniden kazandıracak!..” manşetini atmıştık. Bugün ise yerel seçim sonuçlarını değerlendireceğiz. ★★★ UĞUR DÜNDAR (U.D.): Sayın Çıray, yine de CHP’nin birinci parti olmasını ve haritada CHP’yi temsil eden kırmızı rengin, Türkiye haritasının her yerini boyamasını bekliyor muydunuz? AYTUN ÇIRAY (A.Ç.): Halkı ezen ekonomik nedenlerden dolayı seçmenlerin AKP’den uzaklaştığını 2023 seçimlerinde açıkça görmüştük. AKP’nin oyları yüzde 35.6’ya düşmüştü. Değişik birçok faktörle beraber, bu bir yıl içinde emeklilerin kaşığı boş tencerenin dibine sürtünce, AKP’ye çıkan fatura büyük oldu. AKP’nin metal yorgunluğu, adaylarının çok zayıf olması ve AKP seçmeninin katılımının düşük kalması da etkiliydi. Merkez sağ ve DEM seçmeni de bu seçimlerde CHP’li adaylara oy verdiler. Ben ve benim gibi Atatürk ilkeleri ve demokrasi hassasiyeti olan farklı alandaki siyasiler, çeşitli zeminlerde CHP’ye destek verdik. Yine de bu kadarını beklemiyordum. Şunu da belirtmeden geçemeyeceğim; nasıl ki başarısızlığın faturası Sayın Özel’e çıkarılacaktı, bu başarıyı da başta onun hanesine yazmalıyız. Sayın Özel’in, CHP için bir önceki yerel seçim sonucu olan yüzde 30,2’yi 37’ye ve 11 büyükşehir belediyesini 14’e çıkarması Genel Başkan olarak çıtaları aştığını gösteriyor. (U.D.): AKP seçmeninin katılımının düşük olmasının sonuçlarda etkili olduğu sonucuna nasıl varıyorsunuz? (A.Ç.): Önemli sayıda il ve ilçede CHP’li adayların 2019 seçimlerine göre düşük oy alarak kazanmaları bunu işaret ediyor. İzmir’de , Eskişehir’de kayıp var. İstanbul’da CHP, 2019 Haziranı’na göre 309 bin kayıpla kazanırken AKP’nin oy kaybı 504 bin. Adana’da CHP’nin oy kaybı 100 bin. Aydın’da “Topuklu Efe” bir önceki seçime göre 25 bin eksik oyla kazandı. Buna mukabil CHP, Ankara’da 951 bin farkla oy alırken reel olarak yaklaşık 450 bin oy kazanmış. Afyon’da İYİ Parti oyları CHP’ye gitmiş. Bunlar tabii kaba değerlendirmeler, ancak önemi açısından üstünde düşünmeye değer. Deneyimli siyasetçi Aytun Çıray 31 Mart sonuçlarının CHP üzerindeki etkilerini yazarımız Uğur Dündar’a değerlendirdi. BU YEREL SEÇİM 2019’DA OLDUĞU GİBİ UMUT IŞIĞI YAKTI (U.D.): Bu sonuçlar toplumun ruh halini nasıl etkileyecek? (A.Ç.): Başta masa krizi olmak üzere, süreç yönetimindeki bazı hatalar ve “devlet oyunları!” ile cumhurbaşkanlığı seçiminin kaybedilmesi, muhalif seçmende derin bir hayal kırıklığı ve umutsuzluk yaratmıştı. Bu daha sonra öfkeye dönüştü. Meral Hanım ateşe benzinle gitti. Seçim sonrasında da Sayın Kılıçdaroğlu başta olmak üzere İstanbul ve Ankara Belediye Başkanlarına “saydırmaya” devam etti. Enflasyon, pahalılık ve sığınmacılar sorunu zaten toplumsal bir depresyon yaratmıştı. İşte böyle bir anda 2019 yerel seçimleri gibi bu yerel seçimler de tekrar bir umut ışığı yaktı. En azından endişelerimiz azaldı. (U.D.): “Endişelerimiz azaldı” dediniz; bu on aylık süreçte sizi en çok endişeye sevk eden ne oldu? (A.Ç.): CHP, kurultay sürecine girince endişelendim. Zaten kızgın olan millet, muhalefetin kendi içinde bir tartışmaya girmesine tahammül etmeyebilirdi. Tartışmalar ve ifşaatlar keskinleşmişti. Böyle önemli sonuçlar ortaya koyan kurultaylar küskünlüklere de yol açar. Bu ihtimal beni endişelendirdi doğal olarak. “Eyvah” diye düşündüğümü hatırlıyorum. (U.D.): Niye “eyvah?” BAŞARISIZLIK HALİNDE TÜRKİYE MUHALEFETSİZLİĞE MAHKUM OLABİLİRDİ (A.Ç.): Hayal kırıklığı ve küskünlük yaşayan seçmeninin CHP’den uzaklaşma ihtimali vardı. Bu yerel seçimleri de AKP kazandığında o zaman Türkiye bir muhalefetsizliğe mahkum olabilirdi. (U.D.): Bugünden geriye baktığınızda bu durum nasıl aşıldı? (A.Ç.): CHP’deki muhalefet kanadının 28 Mayıs gecesi tartışarak Sayın Özel’in aday olmasına karar vermesi de çok etkili olmuş görünüyor. (U.D.): Nasıl bir etki? (A.Ç.): 28 Mayıs gecesi Ekrem Bey, Özgür Bey ve arkadaşları arasında kurultayın zorlanıp zorlanmaması ve bunun için nasıl bir tutum alınması gerektiği hakkında bir tartışma yaşanıyor. Başta Sayın İmamoğlu olmak üzere muhalif kanatta, “değişim” olmazsa 10 ay sonra yapılacak olan yerel genel seçimlerin kazanılamayacağı kanaati hâkim oluyor. İşte o tartışmalar sonucunda Sayın Özel’in aday olmasına karar verilerek yola çıkılıyor. İlk işaret fişeği olarak 29 Mayıs 2023’de Sayın İmamoğlu’nun bilinen konuşmasını yayınlıyorlar. Böylece kurultaya giden yola giriliyor. (U.D.): Sonuçta korkunuz boşa çıktı. CHP Türkiye genelinde başarı gösterdi... (A.Ç.): Bir hekim olarak insan zihninin korku karşısında çözüm üretme refleksi beni bir kez daha kendine hayran bıraktı. Çok ilginç bir şekilde bu korku, kurultaydaki değişim dinamiğini oluşturarak kendilerine “değişimci” diyen grubun kazanmasını sağladı. Seçimlerimizi veya kararlarımızı umutlar kadar korkularımız da belirliyor. Ben de siyasi hayatımda “Demokrasi ve özgürlüklerimiz elden gidiyor” korkusu ile eylemlerde bulundum. Bazen bu eylemlerimin veya siyasi tutumlarımın bedeli oldu. “MANSUR YAVAŞ ANKARA ADAYI OLMAZSA OLMAZ” DEDİM (U.D.): Örnek verir misiniz? (A.Ç.): Tabii. 2019 seçimlerinde Ankara için yapılan araştırmalarda Millet İttifakı için en güçlü aday Sayın Mansur Yavaş görünüyordu. Sayın Akşener o zaman da kendisinden pek hoşlanmazdı. Bir önceki seçim sonrası CHP’den ağır sözler ederek ayrılmıştı. Bu yüzden Parti Meclisi Mansur Bey’in adaylığında direnebilirdi. Bunun üzerine bir emrivaki yaptım. İYİ Parti Genel Sekreteri olarak Saygı Öztürk’e konuştum. Açıklamam ertesi gün “İYİ Parti, Mansur Yavaş Ankara adayı olmazsa olmaz diyor” diye Sözcü’nün manşetindeydi. Bu açıklama Yavaş’ın Ankara adayı olması önündeki muhalefeti ortadan kaldırdı. Tabii yaptığım normalde parti disiplinine aykırıydı. Ama hatırlayın lütfen; o sırada İstanbul’un alınması henüz çok uzak bir ihtimaldi. Bir demokrasi mücadelesinde Ankara Büyükşehir Belediye Başkanlığı sığ siyasi pazarlıklara ve kaprislere kurban edilemezdi. Benim siyasi hayatım pahasına mutlaka kazanılmalıydı. Hatta Sayın Dündar, Mansur Bey’in tanıtım toplantısına bile Genel Sekreter olarak yardımcım ve arkadaşım Faruk Köylüoğlu ile birlikte izinsiz gittik. O günün fotoğrafları bunun şahididir. SİYASETİ ATATÜRK İLKELERİ İÇİN YAPAN BİRİ OLARAK BEDEL ÖDEMEYE HAZIRDIM (U.D.): Bu arada toplumun bilmediği ilginç olayları not ediyoruz... (A.Ç.): Sayenizde Sayın Dündar. Sizinle yaptığımız “Türkiye İçin Söyleşiler”in böyle bir özelliği oldu. Müteşekkirim. İstanbul ile ilgili de bazı küçük katkılarım oldu. Milletimiz hatırlar herhalde; tam 2019 Yerel Seçim sürecindeyken Yeni Zelanda’da bir camide ne idüğü belirsiz biri 49 Müslümanı katletti. Bu olayı Sayın Erdoğan meydanlarda siyasi istismar konusu yaparak dindar yurttaşlarımızın oylarını konsolide etmeye çalışıyordu. O sırada genç bir kardeşim beni arayarak bu olaya dikkatimi çekti. Ben de Ekrem Bey’in dikkatini çektim. Bana “Ne yapalım?” dedi. “Bir camide katledilen Müslümanlar ve tüm şehitlerimiz için mevlit okutursanız bu istismarın önüne geçebilirsiniz” dedim. “Siyaset bir yana sevap olur” diyerek hemen harekete geçti. Kur’an kursu almış. Kur’an okuyarak dindarlığın kimsenin tekelinde olmayacağını da gösterdi. O gece sosyal medyada yer yerinden oynadı. Muhtemelen memnuniyetini belirtmek için de bu konuşmamızı Meral Hanım’a anlatmış. O da faturamıza yazıldı! Ancak umurumda bile olmadı. Siyaseti Atatürk ilkeleri için yapan biri olarak her türlü bedel ödemeye hazırdım. Yoksa hiçbir sorunum yokken niye CHP’den ayrılıp İYİ Parti’ye kurucu olayım? İSTANBUL BAŞARDI! (U.D.): Bugüne dönersek, bir ara Sayın İmamoğlu yıpratılmaya çalışıldı. En çok da, “İstanbul’un işlerini bıraktı Türkiye siyasetiyle meşgul” söylemi dile getirildi. Bunu nasıl yorumladınız? (A.Ç.): Bilinçli olarak yaratılmak istenilen algı buydu. Bu algı, Sayın Yavaş’ın -akıllıca bir tutumla- sadece Ankara’nın sorunlarını konuşması ile güçlendi. O zaman yaptığım bir açıklamada AKP’nin Mansur Bey’le Ekrem Bey’i bir tahterevallinin iki ucuna oturttuğunu söylemiş ve dikkat çekmiştim. Neyse ki bu sorun ustaca “İstanbul başardı” kampanyası ile çözüldü. Millet yapılan hizmetleri gördü. Üstelik ilginç bir şekilde Ekrem Bey’in bu kampanyası ve “17+1’e Karşı Tek Başına” söylemi ile birleşince bir yan etki yarattı ve bu yan etki Anadolu seçmeninin de pozitif olarak etkilenmesiydi. Üstüne üstlük rakibinin çok zayıf ve naif olması da onun bu meydan okuyan tavırlarını görünür yaptı. (U.D.): Sayın Yavaş’ın CHP’nin oy ortalamasına katkısı göz ardı edilemez herhalde...… (A.Ç.): Asla! Yarı yarıya fark attı. Başkentte bu sonuç siyasette yabana atılacak bir şey değildir. Bu sonuçlarla artık Sayın Yavaş da cumhurbaşkanı adaylığı potasına girdi. Farklı düşünceler olabilir ama burada Kemal Bey’in hakkını da teslim etmeliyim. (U.D.): Bu konuda sizinle aynı fikirde değilim. Çünkü Cumhurbaşkanlığı seçiminde Kemal Bey kendi adaylığını dayatmak yerine Ekrem İmamoğlu veya Mansur Yavaş’tan birini aday göstermiş olsaydı, o seçim de kazanılacaktı. Bu sonuca nasıl vardığınızı merak ettim? (A.Ç.): 2019 Yerel Seçimlerini kazanan 11 büyükşehir belediye başkanını o atamıştı. O başkanlardan Tunç Soyer aday gösterilmedi. Hatay’ın kaybı ise süreç yönetiminin kötü olmasından kaynaklandı. Yoksa o da kazanılacaktı. Yani Sayın Özgür Özel, Sayın Kılıçdaroğlu’nun 2019’daki atamalarda doğru yaptığını kabullenerek, doğru yapmış oldu. Millet İttifakı ile başlayan, “Altılı masa” diye bilinen ittifakların yarattığı iklim de muhafazakâr seçmenin bir kısmının CHP’ye oy vermesini kolaylaştırdığını gördüm. DEM’in CHP’ye desteğini de üzerine koyduğumuzda sonuç ortaya çıkıyor. AKP’NİN BAŞARISIZLIĞI MERKEZ SİYASET ALANINI GENİŞLETMEKTEDİR (U.D.): Sizce CHP bu başarısını 2028’e kadar taşıyabilir mi? (A.Ç.): CHP’ye tarihi bir sorumluluk yükleyen bu seçim sonuçları bir son değil başlangıçtır. Bu sorumluluğun olmazsa olmaz ilk hedefi, uzun zamandır bıkmadan tekrarladığım gibi içinde bulunduğumuz otoriter “tek insan” rejimini, güçler ayrılığına dayalı demokratik hukuk devletine dönüştürmek olmalıdır. “İşleri düzeltmek için bir süre bizim de bu rejimle götürmemiz lazım” dendiğinde AKP’nin değiştirilmesine gerek yoktur. Sevgili dostum Sayın Sezgin’in de dediği gibi başarının diğer şartları, “değişim sürecini sağlam bir anlayış ve zemine oturtmasına, bazı yerel yöneticilerinin geçmişte yaptıkları aleni yanlışları tekrarlamamasına ve iyi yönetişim kurallarını esas alarak sorumluluğunu üstlendiği yerel yönetimleri yüksek performansla yönetmesine bağlıdır.” Esasen CHP başarı için 2028’den daha ötesine bakmalıdır. Türkiye’ye vizyoner, makul, ahlâklı, nazik bir siyaset lazım ve unutulmamalıdır ki AKP’nin başarısızlığı ile merkez diye tanımlanan alan iyice açılmaktadır. (U.D.): Sayın Meral Akşener’in yapılacak İYİ Parti Kurultay’ında aday olmayacağını açıklaması merkez siyasete ve yeni siyasi konjonktüre nasıl etki edebilir? (A.Ç.): Sayın Akşener tekrar aday olsaydı insan içine çıkamazdı. Şu anda ortaya çıkan adaylardan biri seçilirse eğer, İYİ Parti MHP çizgisinde olduğunu teyit etmiş olacak. Yelpazedeki merkez veya merkez sağ denilen alan biraz daha açılmış olacak. İYİ Parti Meclis Grubu’nun dağılması sürpriz olmayacaktır. Prof. Dr. Ümit Özlale’nin istifası bu dağılmanın ilk işaretidir. Bu vesileyle okurlarımıza huzur içinde yaşayacakları güzel bayramlar diliyorum. (U.D.): Ben de...",https://www.sozcu.com.tr/ozgur-ozel-genel-baskanlik-citasini-asti-p38452
Uğur Dündar,"İsraf, gösteriş, lüks makam aracı merakı ve milyarlarca liralık borç!..",24 Nisan 2024,"Son yerel seçimlerde AKP belediyelerinin el değiştirmesiyle, hayat pahalılığı altında inim inim inleyen halkımızın karşısına çok düşündürücü bir tablo çıktı. Buna göre; AKP’li belediyeler geriye büyük borçlar bırakmışlar.         Şimdi herkes en büyük borç yükünü hangi belediyenin yaptığını merak ediyor. Kimi Denizli diyor, kimiyse Balıkesir.... Bugün, yarın “Türkiye borç şampiyonu belediyeyi” öğreniriz. Ama görünen o ki, bu borçların önemli bölümü halka hizmet yerine, (yapmayanları tenzih ediyorum) ısraf, gösteriş ve lüks makam araçları alınması nedeniyle yapılmış!.. ★★★ Bu haberleri okurken geçmişte Almanya’nın Köln kentinde tanıklık ettiğim bir olayı hatırladım. Yıl 2014... Büyük din alimi merhum Profesör Yaşar Nuri Öztürk ve o günün İzmir Gazeteciler Cemiyeti Başkanı Atilla Sertel ile, sosyal demokrat dostumuz Erdal Tekin’in bir Türk lokantasında organize ettiği kahvaltıdayız. Kahvaltının konuşmacı konuklarından biri de, Köln Büyükşehir Belediye Başkanı Jürgen Roters... Hukukçu Roters, uzun yıllar Kuzey Ren Vestfalya (KRV) Eyaleti İçişleri Bakanlığı’nda bürokrat olarak çalışmış. Daha sonra 6 yıl süreyle Köln-Leverkusen Emniyet Müdürlüğü görevinde bulunmuş. Ardından Köln, Bonn, Aachen ve Sieburg şehirlerinden oluşan bölgenin valiliğine getirilmiş. Tüm görevleri sırasında sergilediği hukuka bağlı ve insan haklarına saygılı tutumu nedeniyle 2009 yılı seçimlerinde Sosyal Demokrat Parti’den (SPD) Köln Büyükşehir Belediye Başkanlığı’na aday gösterilmiş. Seçimleri büyük başarıyla, yüzde 54 oranında oy alarak kazanmış. Bölgede yaşayan Türkler’den de güçlü destek almış... ★★★ Kahvaltıda yan yana oturup sohbet ettiğim Jürgen Roters, diğer Alman entelektüelleri gibi, Türkiye’deki gelişmeleri kaygıyla izliyor. Yakın zamana kadar icraatını başarılı bulduğu AKP iktidarının giderek artan antidemokratik uygulamalarını eleştiriyor. Hukukun üstünlüğüne inanmış eski bir polis şefi olarak, demokratik protesto hakkını kullananlara polis şiddetiyle karşılık verilmesinin, şiddeti tırmandırabileceğini söylüyor. Gerginlik ve kutuplaşmanın daha da artmasından korkuyor. AKP iktidarının baskıcı ve özgürlükleri kısıtlayan tutumunu sürdürmesi halinde hem demokratik kazanımların, hem de ekonominin olumsuz yönde etkilenebileceğini düşünüyor.  (Lütfen dikkat: Bu satırlar 2014 yılına ait.) ★★★ Roters, bölgede yaşayan yurttaşlarımızın çok sevdiği, içtenliğinden ve dürüstlüğünden övgüyle söz ettikleri mütevazı bir politikacı. Kahvaltıya katılan yaklaşık 100 konuğa hitaben yaptığı konuşma büyük alkış alıyor... Doğrusu konukseverliği ve sorularımıza verdiği net cevaplar bizi de etkiliyor. Kahvaltının sonunda “Ben aracıma binip gideyim” diyerek izin istiyor. Birlikte çıkıyoruz. Bir de ne görelim? “Aracım” dediği eski bir bisiklet!.. Eşininmiş! Onunla ve tek başına gelmiş! Ne zırhlı makam aracı, ne korumalar, ne de eskortlar!.. Üstelik lokantanın önüne değil, 100 metre ötedeki resmi yere park etmiş! ★★★ Fotoğraf çektirip vedalaşıyoruz. Tertemiz sokaklarda tek başına giden bisikletli başkanın ardından bakakalıyoruz! ★★★ Aradan yıllar geçiyor. “Ben bu görevi bir dönem için kabul ettim” diyen Jürgen Roters öyle de yapıyor. Süresi dolduğunda -çok ısrar edilmesine rağmen- yeniden aday olmuyor. ★★★ Kadim dostum, büyük mizah ustası Müjdat Gezen, Hollanda’da yaşayan kızı, sevgili Elif’le telefonda konuşuyor: Bir dakika baba! – Ne oldu kızım?.. Hiç baba!... Bir şey olmadı. Başbakan geçiyor da... – Ama hiç siren sesi gelmiyor!.. Gelmez baba! Çünkü Başbakan işine bisikletle gidip geliyor!.. ★★★ Günün birinde bizim belediye başkanlarımız, bakanlarımız, hatta Cumhurbaşkanımız koruma ve eskort ordusu olmaksızın işine bisikletle gidip geldiğinde, hem çok güvenli bir ülkenin vatandaşları oluruz hem de büyük Atatürk’ün işaret ettiği çağdaş medeniyet seviyesine ulaşmış bulunuruz... Bizim kuşaktakilerin ömrü o günü görmeye yetmeyecek ama çocuklarımız mutlaka yaşayacaklar.",https://www.sozcu.com.tr/israf-gosteris-luks-makam-araci-meraki-ve-milyarlarca-liralik-borc-p41573
Uğur Dündar,Borç rekortmeni belediye belli oldu!..,25 Nisan 2024,"Dünkü yazımda daha önce AKP’de olup, son seçimlerde CHP’ye geçen belediyelerin büyük borçlar bıraktığını belirtmiş ve şu soruyu yöneltmiştim: “Acaba borç rekortmeni belediye hangisi? Denizli mi, yoksa Balıkesir mi?..” Çok geçmeden cevap geldi. Balıkesir Büyükşehir Belediye Başkanı seçilen Ahmet Akın’a yakın kaynaklar, borç yükünün 15 milyar lirayı geçtiğinin belirlendiğini belirttiler. Bu rekor rakam, Denizli’den 4 milyar TL daha fazla!.. O nedenle Ahmet Akın’ın işi zor. Ancak hemşerileri, çok sevdikleri ve çalışkan bir siyasetçi olan yeni başkanın hem şeffaf bir yönetimle bu inanılmaz borç yükünü azaltacağına, hem de özlemini duydukları hizmetleri getireceğine inanıyorlar... ★★★ Dün yaşanan bir başka olay da çok düşündürücü. O da Seyhan’ın CHP’den seçilen yeni Belediye Başkanı Oya Tekin’e kurulan montajlı kumpası, Cumhurbaşkanı Başdanışmanı Oktay Saral’ın paylaşmış olması!.. Gerçi görüntünün montajdan ibaret olduğu ortaya çıkınca hem paylaşımını sildi hem de görevinden istifa etti. Ancak olay, bazı AKP yandaşlarının seçimlerin propaganda döneminde sık sık baş vurdukları “montaj, kumpas ve asparagas” alışkanlıklarını sürdürdüklerini kanıtlaması açısından son derece vahim... ★★★ Kumpasa gelince; Başkan Oya Tekin, seçim sürecinde DEM Parti’nin Çukurova İlçe Başkanlığı’nı ziyaret ediyor. Adana ve Türkiye’nin sorunlarının konuşulduğu bu ziyareti gizli saklı da yapmıyor. Kendisine ait X hesabından bilgi ve görüntüler paylaşıyor. Ama gelin görün ki bu fotoğraflar montajlanarak, Abdullah Öcalan’ın posteri ilave ediliyor. Böylece Tekin’in bölücübaşının fotoğrafının asılı olduğu DEM Parti ilçe binasını ziyaret ettiği izlenimi yaratılıyor. Saral da bunu sanki gerçekmiş gibi paylaşıyor!.. Bunun üzerine Oya Tekin, X hesabından şu açıklamayı yapıyor: “Sayın Başdanışman! 1. Fotoğrafın orijinalini paylaşıyorum ki ahlaksızlığınız görülsün. 2. @herkesicinCHP belediyeciliği kimseyi ayırmadan hizmet eder, bunu bilin. 3. Biz dürüstler siz yalancılardan daha cesuruz, unutmayın. 4. Bundan sonra umarım amacı kötü montaj fotoğraflarla bu halkı yanıltma zavallılığına girmezsiniz.” Şu çağrıyı yapmayı da ihmal etmiyor: “Eğer iyi amaçlar için kullanılacağının sözünü verirlerse, kendilerini belediyemizin grafik tasarım kurslarına da bekleriz...” ★★★ AKP, kuruluşundan bu yana ilk kez ikinci parti konumuna düşmeyi hazmedemiyor. O nedenle bazı yandaşlar FETÖ mirası olan “montaj, kumpas, asparagas” alışkanlığından bir türlü vaz geçemiyor. Oysa bu çirkin yöntemleri kullanmak yerine, kendilerine “Biz nerelerde hata yaptık da bu seçimleri kaybettik?” sorusunu yöneltip samimi bir özeleştiri verseler hem partilerine hem de Türkiye’ye daha yararlı olurlar...",https://www.sozcu.com.tr/borc-rekortmeni-belediye-belli-oldu-p41878
Uğur Dündar,Başarılı bir belediye başkanı olmak çok mu zor?..,06 Nisan 2024,"“Bugünkü anketlerin üzerine yüzde 20 koysanız Anadolu coğrafyasını komple kendi rengimize boyamış oluruz. Millet İttifakı’nı kurduğumuz partilerle birlikte değiliz. Geçen seçimlerde kayıtsız, şartsız muhalefete destek veren bir parti de ortada yok ama Millet İttifakı’nı oluşturan seçmen bir yere gitmedi. Türkiye genelinde yüzde 30’u aşmayı önemli görüyorum. Yüzde 25’lik bir cam tavan var, bizim üstümüzde diye hep söyledim. Bu yüzde 25’lik görünmez cam tavanı tuzla buz etme niyetindeyiz. İttifaklar yapabilseydik bambaşka şeyler olabilirdi. Yüzde 35’leri zorlardık, 40’a yaklaşırdık ama Cumhuriyet Halk Partisinin, bu adaylarla benim gördüğüm, geçmem gerekir ve iyi olur dediğim rakam, yüzde 30’luk psikolojik sınırı aşmak. 20’li rakamlardan şu partiyi bir kurtarmak...” ★★★ Özgür Özel CHP Genel Başkanı seçildikten sonra sürekli sözünü ettiği cam tavanı kırdı ve partisinin oylarını, belki de kendisinin bile öngöremediği bir yükselişle yüzde 38’lere çıkardı. Şimdi onu, parti yönetimini ve CHP”li belediyeleri, zorlu bir sınav ve yeni bir hedef bekliyor. Başarılı belediyecilik uygulamaları sergileyerek ilk seçimde CHP’yi iktidar yapmak... Yeni seçilen belediye başkanlarının önünde Ekrem İmamoğlu, Mansur Yavaş, Prof. Dr. Yılmaz Büyükerşen ve diğer büyükşehir belediye başkanları gibi başarılı rol modelleri var. Bir de tarihten ibret alınacak örnekler! Örneğin 1989’da benzer bir başarı çizgisini yakalayan Sosyal Demokrat Halkçı Parti (SHP) döneminde yaşanılan İSKİ skandalına benzer, halkta umut ve güven erozyonu yaratacak rezaletlerden uzak durmak!.. ★★★ Günümüzde seçmenin belediye başkanlarından beklentilerine çok önemli bir madde daha eklendi: Ekonomideki krizin sonucu olan derin yoksullukla başarılı sosyal belediyecilik örnekleri sergileyerek mücadele etmek... Her zaman söylerim. Belediye başkanlığı bir fani için en yüce görevlerden biridir. Çünkü başkanlar, hizmet götürdükleri hemşerilerinin hayatlarındaki en mutlu ve en acı günlerinde onların yanında olurlar. Sevilerek ve dürüstçe yapıldığında, saate bağlı kalmaksızın çalışıldığında, belediye başkanı için başarılı olmak çok da zor değildir. Yeter ki o başkan şeffaf ve hesap verebilir olsun, ihaleleri halka açık biçimde yapsın... Yeter ki tüyü bitmemiş yetim hakkı bulunan her kuruşu harcarken, bu toplumda açlık sınırında yaşayan milyonlar olduğunu unutmasın... Yeter ki eş, dost, ahbap ve yandaş kayırmacılığı yaparak belediyeyi babasının çiftliğine çevirmesin!.. Ve yeter ki her sabah aynaya baktığında oraya tükürmek gibi bir duyguyu hiç yaşamasın!.. ★★★ Bunları yapmak çok mu zor? Asla... O halde hoş geldin bahar, hoş geldiniz halkına -kimseyi ötekileştirmeden- hizmet için yaşayacak tüm belediye başkanları...",https://www.sozcu.com.tr/basarili-bir-belediye-baskani-olmak-cok-mu-zor-p37675
Uğur Dündar,Giden gemilerin ardından bakakalmak!..,07 Nisan 2024,"“14 Aralık 2022... O gün siyasallaşan yargı, İstanbul Büyükşehir Belediyesi Başkanı Ekrem İmamoğlu’na 2 yıl 7 ay 15 gün hapis cezası vermiş ve siyaset yapmasını yasaklamıştı. Ben bu tür kararların bumerang etkisi yaptığına inanırım. Kısa bir süre için istenilen sonucu sağlamış gibi görünse de bir süre sonra döner ve bu kararı alanları vurur. Peki geçmişte kısa bir süre cezaevinde yatmış ve siyaseten yasaklanmış bir kişi olan Cumhurbaşkanı Erdoğan “bumerang gerçeğini” deneyimlemiş ve en iyi bilen bir politikacı olarak neden kendi iktidarında böyle bir karara ihtiyaç duymuş ve siyasi harakiriyi göze almış olabilir? Cevabı çok basit: Zorda, hem de çok zorda kaldığı için!.. ★★★ İktidarın İmamoğlu’nu siyaset sahnesinden silmek ve İstanbul Büyükşehir Belediye Başkanlığı koltuğuna kendi adamını oturtmak için siyasallaşan yargı eliyle aldığı bu karar, aynı zamanda Tayyip Erdoğan’ın Cumhurbaşkanlığı yarışında en çekindiği adayın İmamoğlu olduğunun da itirafı niteliğinde. O halde “Altılı Masa’nın” yapması gereken; İstinaf Mahkemesi ve Yargıtay aşamalarını beklemeden bu resti görmek ve vakit geçirmeden Ekrem İmamoğlu’nu Cumhurbaşkanı adayı ilan etmek... Gerisini iktidar düşünsün!..” ★★★ Okuduğunuz satırları yargı kararının verildiği günlerde yazdım. Ancak CHP’nin ve “Altılı Masa”nın lideri Kemal Kılıçdaroğlu resti görmek yerine, kendi adaylığını dayattı ve Cumhurbaşkanlığı seçimini kaybetti. Son yerel seçim sonuçları gösterdi ki; Kılıçdaroğlu, kendisi yerine Ekrem İmamoğlu ve Mansur Yavaş’tan birini aday gösterseymiş, o seçim kolayca kazanılacakmış!.. Üstelik “Altılı Masa”daki çoğu partiye, bol keseden milletvekili dağıtmaya da gerek kalmayacakmış!.. Böylece siyaset tarihimizde dönüm noktası olacak büyük bir fırsat kaçmış. Ne diyelim? Tarihten ibret alınmasını ve böylesine vahim yanlışların bir daha tekerrür etmemesini dileyelim...",https://www.sozcu.com.tr/giden-gemilerin-ardindan-bakakalmak-p37854
Uğur Dündar,Seçmenlerin iktidara verdiği mesajlar!..,04 Nisan 2024,"Cumhuriyet Halk Partisi’ni (CHP) uzun yıllar sonra ilk kez birinci parti yapan seçim sonuçları dikkatlice analiz edildiğinde, seçmenin iktidara birçok mesaj verdiği görülüyor. Şöyle ki: - Ekonomiyi bir an önce düzelt. “Faiz sebep, enflasyon sonuçtur” diyerek iktisat biliminde hiç yeri olmayan söylemlerle içinden çıkılmaz hale getirdiğin enflasyonun ezdiği geniş halk yığınlarını, en başta da emeklileri düşün. Onların sırtlarında taşımaktan iki büklüm oldukları ve yaşamdan soğudukları ağır hayat pahalılığı yükünü azalt. Milli gelirin dağılımındaki adaletsizliği gider, uçurumu ortadan kaldır. ★★★ - Hazine’nin kıt kaynaklarını yandaşların kayrıldığı ihaleler yerine; üretime, istihdama, yüksek teknoloji ürünleri ihracatına, kısacası döviz getirici yatırımlara yönlendir. Yapısal reformları erteleme. Tarım ve hayvancılıkla uğraşan köylüye, çiftçiye teşvik sağla. Öğretmenleri tekrar köy okullarına gönder. Bunları yaparken sadece sana oy verenleri kayırma, eşitlikçi ve adil davran. Yoksulluğu yöneterek iktidarını sürdürmenin çözüm getirmediğini, asıl yapman gerekenin yoksulluğu ortadan kaldırmak olduğunu göz önünde bulundur!.. ★★★ - Ülkemizi hedef alan yabancı istilasına son ver. Gençlerin geleceklerini yabancı diyarlarda ve el kapısında aramalarına “dur” diyecek tüm önlemleri al. Yabancı istilası denilince akla gelen ilk isimlerden biri olan Bolu Belediye Başkanı Tanju Özcan’ın yeniden ve rekor sayılabilecek bir oyla seçilmesinin ardındaki nedenleri iyi oku. Gençleri kucakla, onlara eğitimde ve her alanda fırsat eşitliği sağla!.. ★★★ - Her ile bir üniversite açmakla eğitime kalitenin gelmediğini, bunun üniversite tabelası sayısını artırmaktan ve öğrencilerin ellerine birer kağıt parçasından ibaret mezuniyet belgeleri tutuşturmaktan öte bir işlevi olmadığını gör. Uluslararası geçerliliği olan tek bilimsel makalesi bulunmayan kişileri, yandaşın diye rektör yapmaktan vazgeç. Eğitimin içine düştüğü kalitesizlik sarmalını hiç vakit geçirmeden ortadan kaldırmak için gereken tüm bilimsel ve çağdaş önlemleri al!.. ★★★ - Halkı kutuplaştırıp kamplara ayırarak oylarını konsolide etme gayretinin, seni sürgit iktidarda tutmaya yetmediğini artık anla. İttifakına oy vermeyenleri birer hasım, hatta düşman gibi gösterme gayretinden uzaklaş. Milleti yeniden kucaklaştırmaya gayret et! Halkın hür iradesine saygı duy ve seçimle işbaşına gelen yerel yöneticileri şu veya bu nedenle görevlerinden uzaklaştırmayı -yasal zorunluluk olmadıkça- asla deneme. Merkezi iktidarın gücünü kullanarak yerel yöneticilerin ellerini kollarını bağlayacak girişimlerde bulunmanın, senin adaylarının seçilmelerini sağlamadığı gibi, bu tür adaletsizliklerin tıpkı bumerang gibi dönüp seni vurduğunu gör!.. ★★★ - Yurttaşların anayasadan aldıkları demokratik haklarını kullanmalarına izin ver. Anayasa’dan söz etmişken; Anayasa Mahkemesi’nin kararlarına saygı duy ve o kararları vakit geçirmeden uygula. Baskıcı yönetim anlayışını ve yargıyı senin gibi düşünmeyenlere karşı bir sopa olarak kullanma alışkanlığını artık geride bırak… Bu ülkede bir zamanlar düşünce ve basın özgürlüğünün var olduğunu hatırla!.. ★★★ Dış politikada maceracı hamleler artık gerilerde kalsın. Bu konuda rehberin Gazi Mustafa Kemal Atatürk’ün “Yurtta barış, dünyada barış” söylemi olsun. Mısır Devlet Başkanı Sisi ile gerçekleştirdiğin barış hamlesinin bir benzerini Suriye lideri Beşar Esad ile yaparak yurdumuzdaki Suriyelileri bir an önce ülkelerine geri gönder!.. ★★★ İktidarın süresince bir kez daha görüldü ki Cumhuriyetimizin kurucusu Büyük Önder Atatürk, bu milletin birleştirici gücüdür ve siyaset üstüdür. Atatürk’e saldırılar, onu insanlarımızın gözünde itibarsızlaştırmadığı gibi, nankörlük olarak görülmekte, her saldırıda ona duyulan sevgi ve saygı daha da artmaktadır. İçinden çıkılmaz gibi görülen her büyük sorunda, tünelin ucundaki ışığın Cumhuriyet’in kuruluş felsefesi olduğunu asla unutma!.. ★★★ Daha yazılacak çok şey var ama burada kesmeyi uygun görüyorum. Dilerim iktidar bunları dikkate alır. Aksi takdirde yaklaşan sıcaklarla birlikte adeta bir buz kalıbı gibi erimeye devam eder...",https://www.sozcu.com.tr/secmenlerin-iktidara-verdigi-mesajlar-p37163
Uğur Dündar,CHP’li belediyeler geçmişte yaşananlardan gereken dersi almak zorundalar!...,26 Nisan 2024,"Merhum gazeteci Yıldırım Çavlı, 1993 yılında, kendisine “Yılın Gazetecisi” ödülünü kazandıran bir habere imza attı: “İSKİ Skandalı...” O tarihte yerel yönetimlerde Sosyal Demokrat Halkçı Parti (SHP) iktidardaydı. Skandal toplumda öylesine büyük tepkiye neden oldu ki; Recep Tayyip Erdoğan, 1994”deki yerel yönetim seçimlerinde İstanbul Büyükşehir Belediye Başkanı oldu. Böylece Erdoğan’ın siyasi geleceğinin önü açıldı... ★★★ Peki aslında neydi İSKİ skandalı? Yargı kararlarına göre, İstanbul Su ve Kanalizasyon İdaresi (İSKİ) Genel Müdürü Ergun Göknel’in İstanbul Büyükşehir Belediyesi’ne piyasa değerinin üstündeki (fahiş) fiyatla klor almasıydı. Kimden? Halil Bezmen’den!.. Göknel sadece bu suçtan hüküm giydi ve yaklaşık 7 yıl süreyle cezaevinde yattı. Yani rüşvetten mahkum olmadı. Ayrıca skandalın bazı gizli kalmış yönlerini aydınlatan bir gazeteci olarak, adım gibi biliyorum ki, o süreçte Göknel’in cebine bir şey girmedi!. Öyle olmasaydı birkaç yabancı dil bilmesine, çok sayıda kitap yazmasına, üst düzeydeki eğitimine ve entelektüel birikimine karşın geçim sıkıntısı çeker ve yarışmalara katılarak para kazanmaya çalışır mıydı?.. Beş kuruşu yoktu Ergun Göknel’in!.. Nitekim yaklaşık bir yıl önce; parasız, pulsuz ve itibarsız olarak, oğlunun evinde hayata veda etti... ★★★ İSKİ Skandalı giderek SHP ve onun devamı olan CHP’nin, yıllarca peşinde sürüklemek zorunda kaldığı pranga haline getirildi. Bugünkü iktidarla ilgili yolsuzluk iddiaları konusunda korkudan kalem oynatamayan gazeteler, o dönemde tam sayfa İSKİ haberleri yazdı.  Daha da ileri gidilip, sosyal demokrasiye gönül verenlerin hırsızlık ve yolsuzlukla anılmaları için “İSKİ kampanyaları” düzenlendi. İlk seçimde İstanbul Büyükşehir Belediye Başkanlığı koltuğuna oturan Tayyip Erdoğan, bu kampanyaları en çok destekleyen siyasilerden biriydi. İSKİ Skandalı” sözcüklerini dilinden düşürmüyordu. Ama gün geldi, bazı AKP’liler hakkında öne sürülen yolsuzluk rakamları öylesine dudak uçuklatacak boyuta ulaştı ki İSKİ, onların yanında adeta okyanusta bir su damlası gibi minicik kaldı!.. ★★★ Bunları bugün neden yazdığıma gelince.... Ekonominin ve ülkenin kötü yönetilmesinden bunalan, pahalılık altında inim inim inleyen halk, 1989’da SHP’ye açtığına benzer bir krediyle  CHP’yi, yerelde iktidara getirdi. Uzun yılların ardından artık CHP birinci, AKP ise kurulduğundan bu yana ilk kez ikinci parti konumunda... Şimdi CHP’li yerel yönetimleri tarihi bir sınav bekliyor. Ya şeffaf, hesap verebilir ve sosyal belediyecilik anlayışıyla halkın belini büken ağır yükü hafifleterek CHP’yi siyasi iktidara taşıyacaklar, ya da rüşvet skandalları, yandaşların kayrıldığı ihaleler ve belediyeleri eş, dost, ahbaplarla doldurarak, iktidara giden yolda partiye pranga olacaklar!.. Geçmişten gereken dersi çıkaran CHP’li belediyelerin harcadıkları her kuruşta tüyü bitmemiş yetim hakkının bulunduğu bilinciyle hareket edeceklerine ve Genel Merkez’in de topluma hayal kırıklığı yaşatmamak için tüm önlemleri alacağına inanıyorum...",https://www.sozcu.com.tr/chp-li-belediyeler-gecmiste-yasananlardan-gereken-dersi-almak-zorundalar-p42089
Uğur Dündar,Güneş ufuktan şimdi doğar yürüyelim arkadaşlar!..,09 Mayıs 2024,"Dün bir ilköğretim okulunun önünden geçerken, öğrencilerin topluca Türk gençliğinin bayramının simgesi olan “Gençlik Marşı”nı söylediklerini duydum. Onlarla birlikte Marş’ın sözlerini mırıldanırken, “19 Mayıs Atatürk’ü Anma, Gençlik ve Spor Bayramı”nın yaklaşmakta olduğunu hatırladım. Ve bu marşın hikayesini Atatürkçü Düşünce Derneği’ni kaynak alarak anlatmaya karar verdim. ★★★ 1. Dünya Savaşı’nın tamamen aleyhimize döndüğü, tüm ulusumuzun derin bir üzüntü ve kedere boğulduğu günlerde, İngilizlerin istediği gibi çalışmasına izin vermeyeceklerini gören Mustafa Kemal, Anadolu içlerine doğru ilerlerken bu marşı da dilinden hiç düşürmedi. Mustafa Kemal Paşa ve arkadaşlarının 19 Mayıs 1919’de Samsun’a çıktıktan sonra yolda okudukları “Dağ Başını Duman Almış” marşı, 20 Haziran 1938’de “Gençlik ve Spor Bayramı Marşı” olarak kabul edildi ve Türk gençliği ve sporcusunun marşı oldu. ★★★ Büyük önderin en yakınındaki isimlerden Falih Rıfkı Atay anlatıyor: “Yıl 1919... Ülke işgal altında!.. 19 Mayıs’ta Samsun’a çıkan Mustafa Kemal, İngilizlerin istediği gibi çalışmasına izin vermeyeceklerini görünce, Anadolu içlerine doğru ilerlemeye karar verdi. İlk durak Havza olacaktı. Yaverinden, hemen bir otomobil bulunmasını istedi. Araştırıldı, soruşturuldu... Sonunda, Benz marka, çok eski bir otomobil bulunabildi. Mustafa Kemal; “Tamam” dedi. Arkadaşları, “Ama çok eski!” diyerek kuşkularını belirttiler. Mustafa Kemal, “Olsun!” dedi. Arkadaşları; “Her an arıza çıkarıp bizi yolda bırakabilir!” deyip uyarmak istediler. Bunun üzerine Mustafa Kemal, “Başka otomobil var mı?” diye sordu. Arkadaşları, “Yok!” dediler. -“Öyleyse bununla yola çıkacağız! ” Samsun’dan çıkıp Havza’ya doğru gecenin karanlığında yol almaya başladılar... ★★★ Korkulan sabaha karşı başlarına geldi: Motor su kaynatmaya başladı... Suyun soğutulması ve değiştirilmesi beklenirken, Mustafa Kemal, otomobilden indi. Şafak yeni sökmekte, dağların bulutlara değen tepeleri yeni yeni pembeleşmekteydi. O anda, Mustafa Kemal, daha önce kimsenin duymadığı bir marşı söylemeye başladı: Dağ başını duman almış, Gümüş dere durmaz akar. Güneş ufuktan şimdi doğar, Yürüyelim arkadaşlar... Sesimizi yer, gök, su dinlesin, Sert adımlarla her yer inlesin! Bu gök, deniz nerede var? Nerede bu dağlar taşlar? Bu ağaçlar, güzel kuşlar, Yürüyelim arkadaşlar... Samsun Havza'daki Atatürk Evi ★★★ Gençlik Marşı, ya da bilinen ilk mısrasıyla “Dağ başını duman almış”, gençliğe atfedilen bir marştır. Müziği Felix Körling’in derlediği ‘Tre trallande jäntor’ adlı İsveç folkloruna ait olan bu şarkının notaları, Selim Sırrı Tarcan tarafından getirildi ve sözlerini Ali Ulvi Elöve Türkçeleştirdi.. Müzikten anlayan ve iyi de flüt çalan Selim Sırrı Tarcan, bu şarkıyı bazı ufak değişikliklerle marş haline getirdi. Sonra da görev yaptığı Yüksek Öğretmen Okulu’nun Türkçe öğretmeni olan Ali Ulvi Elöve’den bu marş için bir güfte yazmasını rica etti. O günler, 1.Dünya Savaşı’nın tamamen aleyhimize döndüğü ve tüm ulusumuzun derin bir üzüntü ve kedere boğulduğu günlerdi. Yüksek Öğretmen Okulu o sıralarda İstanbul-Moda’da faaliyet göstermekteydi. Ali Ulvi Bey bu binanın denize bakan bir odasında Selim Sırrı Bey’in istediği güfteyi yazdı : Dağ başını duman almış, Gümüş dere durmaz akar. Güneş ufuktan şimdi doğar , Yürüyelim arkadaşlar. Sesimizi yer, gök, su dinlesin, Sert adımlarla her yer inlesin. Bu gök, deniz nerede var, Nerede bu dağlar taşlar? Bu ağaçlar güzel kuşlar, Yürüyelim arkadaşlar. Sesimizi yer gök su dinlesin ; Sert adımlarla her yer inlesin. Her geceyi güneş boğar, Ülkemizin günü doğar. Yol uzun olsa da ne var, Yürüyelim arkadaşlar. Sesimizi yer gök su dinlesin; Sert adımlarla her yer inlesin. ★★★ Mustafa Kemal Paşa’nın çok beğendiği marş, ilk kez 1916 yılında Yüksek Öğretmenlik Okulu öğrencilerinin İttihatspor Sahası’nda Selim Sırrı Bey nezaretinde yaptıkları beden eğitimi gösterileri sırasında söylendi. 20 Mayıs 1938 tarih ve 3466 sayılı kanunla 19 Mayıs ‘Gençlik ve Spor Bayramı’ olarak milli günlerimizin arasına girerken, marş da bu büyük bayramın simgesi olarak Türk gençliği ve sporcusunun marşı oldu.” ★★★ Dün yoldan geçenlerin de durup marşa eşlik ettiklerini gören öğrenci çocuklar, daha gür sesle söylemeye başladılar: “Güneş ufuktan şimdi doğar, Yürüyelim arkadaşlar...” Evet, ona hasret geçen günler geride kaldı. Güneş ufuktan şimdi doğuyor!..",https://www.sozcu.com.tr/gunes-ufuktan-simdi-dogar-yuruyelim-arkadaslar-p45093
Uğur Dündar,19 Mayıs’a doğru!..,15 Mayıs 2024,"19 Mayıs Atatürk’ü Anma, Gençlik ve Spor Bayramı yaklaşırken dün yine bir söyleşideydim. Gençler Gazi Mustafa Kemal’in Anadolu’da Milli Mücadele’yi örgütleyişinden çarpıcı kesitleri anlatmamı istediler. Ben de değerli romancı kardeşim Hasan Baran’ın “Atatürk’ün fotoğrafına Bakarken” adlı romanından aşağıdaki alıntıları paylaştım: ★★★ “Büyük Atatürk, o muazzam yolculuğu şöyle anlatır: 19 Mayıs 1919’da Samsun’a çıktım. ‘Ya istiklâl, ya ölüm!’ diyerek Millî Mücadele’yi başlattım. ‘Milleti, yine milletin azim ve kararı kurtaracaktır’ ifadesinin yer aldığı Amasya Tamimi ile de, hazırlığımızın ciddiyetini dünyaya duyurdum.  Erzurum Kongresi, silkinişin ilk adımıydı.  Doğu illerimizin temsilcilerinden oluşan Erzurum Kongresi’nde: Türk vatanının bölünmez bir bütün olduğu, doğunun da bu bütünün bir parçası bulunduğu kabul edildi.  Sivas Kongresi ile milletin ve memleketin bütünlüğü, Millî Mücadelemizin asaleti dünyaya ilân edildi.  Sivas Kongresi Beyannamesi’nin 1.maddesiyle de: ‘30 Ekim 1918 tarihindeki hududumuz dâhilinde kalan vatan parçası ile bu vatanda yaşayan İslam vatandaşlar bir bütündür, bölünemez’ denilerek Misak-ı Millî belirlendi. ★★★ 27 Aralık 1919’da Ankara’ya geldim. 19 Mayıs’ta Samsun’a çıkıp direnişi örgütlemeye başlamamdan sonra işgal yönetimine boyun eğen İstanbul Hükümeti’nin dönmem yönündeki baskılar üzerine, askerlikten istifa etmiştim. Artık sivil bir önderdim. Ankara’ya adım attığımda yetkimi, Sivas Kongresi’nde oluşturulan Heyeti Temsiliye’nin Başkanı olmamdan alıyordum. Ankara’da halkın muazzam hürmetli tezahüratıyla karşılaştım. İngiliz Times Gazetesi halkın bu tezahüratlarını şöyle yorumladı: ‘Bütün cihanın kuvvetine karşı milli bir hareket yaratmak... Ne çocukça bir hayal!’  ★★★ Haydi, bunlar yabancı, Tük milletini anlamaz diyelim. Asıl, sevdiğim bir yazar olan Refik Halit Karay’ın başlattığımız bu Kurtuluş Mücadelesi’ni hafife alması, alay etmesi üzdü beni.  ‘Bir patırtı, bir gürültü... Beyannameler, telgraflar... Sanki bir şeyler oluyor, bir şeyler olacak... Ayol şuracıkta her işimiz, her kuvvetimiz meydanda. Dört tarafımız açık. Dünya vaziyetimizi biliyor. Hülyanın, blöfün sırası mı? Hangi teşkilat, hangi kuvvet, hangi kahraman? Hülyanın bu derecesine, uydurmasyonun bu şekline ben de dayanamayacağım.  Bari kavuklu gibi ben de sorayım: Kuzum Mustafa, sen deli misin?..’ ★★★ Evet, biz deliydik değil mi, Topkapılı...  ‘Biz bu vatanın delileriydik, biz bu vatanın kahramanlarıydık.’ Elde avuçta hiçbir şey yokken... işgalcilere, sömürgecilere emperyalizme, İngilizlere, İtalyanlara, Fransızlara, Amerikalılara, Ruslara, Yunanlılara, Ermenilere, Pontus çetelerine... yedi düvele karşı silahlı mücadeleye girişmeyi delilik sayanlar çoktu.  Ankara’da ilk önce Keçiören’deki Ziraat Mektebi’nde karargâhımı kurdum. Kasada sadece 48 kuruş vardı. 1920 yılının ilk aylarında Milli Mücadele açısından en zorlu günlerimi bu mektep binasında geçirdim. Alt katta, karargâhı koruyan Muhafız Birliği askerleri kalıyordu. Ayrıca şifre odası ve telgrafhaneyle bir de yemekhane vardı. İstanbul’un kışkırttığı isyanların kara gölgesinin iki adım ötede hissedildiği günlerdi. Bazen telgraf tellerinin kesildiği olurdu. Muhafız birliği tetikteydi. Her an baskın olabilirdi. ★★★ Benimle birlikte bir avuç kahraman, bu binanın içinde gece gündüz çalışarak, Milli Mücadele’nin örgütlenmesini sağladı. Mektebin içindeki telgrafhane ile yurdun her yanıyla iletişim kuruldu ve yerel direnişler, telgraf telleri aracılığıyla bir çatı altında teşkilatlandırılabildi. 118 gün süren bu zorlu mücadele, 23 Nisan’da 1920’de Meclis’in açılmasıyla farklı bir evreye geçecekti. Padişah tarafından terhis edilen, silahı cephanesi alınan orduyu yeniden toparlamaya çalışıyorduk. İşgal kuvvetleri silahlarımızın büyük kısmını İstanbul’da toplamışlardı. Sadece el koydukları toplarımızın sayısı iki bine yakındı. Ayrıca birçok topumuzu da kamalarını alarak kullanılmaz hale getirmişlerdi.  Sadrazam Damat Ferit, İngilizlere dalkavukluk etmek için 90 bin sandık cephaneyi Marmara denizine döktürmüştü.  Elimizde yalnız Anadolu’daki çeşitli yerlerdeki özellikle de İç Anadolu’daki depolarda ve Doğu’da, Lenin önderliğindeki Bolşeviklerin gönderdiği silahlar, cephaneler vardı. Mesafeler uzaktı, yol yoktu, taşıt azdı, tüm bunlara rağmen yine de zoru başardık, bugüne kadar bu sınırlı cephane ve silahlara dayanarak savaştık. ★★★ Silahsızlandırılmış Türk ordusunun o zamanki gücü, o da evrak üzerinde, 35-40 bin kişiydi. Ne var ki Anadolu’daki silahlı işgalcilerin miktarı 400.000 kişiyi bulmuştu ve git gide artmaktaydı. Yine de fakir, tükenmiş Anadolu, 400.000 işgalciyi ve yüz binlerce silahlı-silahsız haini yenmeyi başaracaktı. Milli Mücadele işte bu muazzam kahramanlığın, bu şerefli, güzel ülkünün adıydı. İşte bu delilikle Türk ordusunu yeniden kurduk.  Düşmanı vatan torağımızdan süpürdük attık. Milleti, Allah’ın gölgesi olarak nitelenen padişahın kulu olmaktan çıkarıp devletin sahibi olan yurttaş yaptık, insanca hakca yaşamanın, laikliğin temelini attık...”",https://www.sozcu.com.tr/19-mayis-a-dogru-p47407
Uğur Dündar,Toplumumuzun geleceğini tehdit eden tehlikenin farkında mısınız?..,24 Mayıs 2024,"Dün bu köşede okudunuz. Suç örgütü üyelerinden birinin iddiasına göre; Ayhan Bora kaplan ile bir polis şefi, iki kez Ankara’dan İstanbul’a birlikte gitmişler. Dönüşlerinde Kaplan, 10’ar kilo kokain getirmiş!.. Suç örgütü lideri Kaplan, emniyet, yargı ve siyaset üçgeninde kurduğu bağlantılarla kısa sürede Ankara’nın gece hayatına ve uyuşturucu trafiğine hakim olmuş. Onun Ulus’ta telefon satışı yaptığı küçük bir dükkanla başlayan serüvenini okurken, yıllar öncesine, Türkiye’de ilk Alkol ve Madde Bağımlılığı Tedavi Merkezi”nin (AMATEM) açıldığı 1983 yılına gittim. ★★★  Eski Sağlık Bakanlarından merhum Dr. Yıldırım Aktuna, Bakırköy Ruh ve Sinir Hastalıkları Hastanesi Başhekimliğine atandığında hastane, insanlık suçlarının işlendiği, sözcüklerle anlatılamayacak kadar kötü koşulların hakim olduğu bir toplama kampı gibiydi. Öyle ki çam koruluğu içindeki bahçenin gözden ırak yerlerinde, tavanından zemine kadar demir parmaklıklar olan, camı çerçevesi kırılmış, çırılçıplak kadın ve erkek hastalarla dopdolu koğuşlar vardı. Hastaların niçin çırılçıplak oldukları sorulduğunda “Bunlar üzerlerinde giysi tutmuyorlar. Zincirsiz olarak da ancak böyle durabiliyorlar” deniliyordu. Yıllardır orada yaşamalarına karşın hiç doktor yüzü görmeyen, yakınları tarafından da aranıp sorulmayan hastalar öldüklerinde cesetleri tıp fakültelerine kadavra olarak gönderiliyor, böylece defin işlemine de gerek kalmıyordu!.. Duymuşsunuzdur. Koyunların su ihtiyaçları için ağıllarda “yalak”lar vardır. Unutulmuş bir koğuşa hapsedilen hastalar da “yalak”lara benzer yerlerden su içiyor, ayrıca dışkılarını da oraya yapıyorlardı!.. Bunları iddia olarak yazmıyorum. Hastanedeki devrim sırasında TRT kameralarıyla çektiğimiz belgesel görüntülere ve yaptığımız röportajlara dayanarak belirtiyorum. Oysa Yıldırım Aktuna’nın başlattığı büyük değişim sırasında tüm Türkiye, ilgi gösterildiği, hasta muamelesi yapıldığında, o çırılçıplak zavallıların da diğer hastalar gibi hastane giysilerini taşıyabildiklerini, su içip ihtiyaçlarını tuvaletlerde giderebildiklerini gördü. Ekranlarda izledikleri karşısında dehşete kapılan yurttaşların bağışlarıyla “toplama kampı” Bakırköy Ruh ve Sinir Hastalıkları Hastanesi, kısa süre içinde, Balkanlar ve Ortadoğu’nun parmakla gösterilen modern sağlık kurumlarından birine dönüştü. Bir başka devrim de uyuşturucu içerikli ilaçların, eczanelerde tıpkı günümüzdeki vitaminler gibi hiçbir reçeteye tabi olmaksızın vitrinlerde tepeleme teşhir edilerek, hatta üzerlerine kocaman harflerle “takviyeli” ibaresi yazılarak, serbestçe satıldığını anlattığımız haberler sonrasında gerçekleşti. Türkiye’de ilk kez yeşil-kırmızı reçete uygulaması başlatıldı!.. Aradan geçen yıllarda uyuşturucu maddeler çeşitlendi ve maalesef erişim kolaylaştı. Bu nedenle AMATEM’ler yurt sathına yayıldı. Ancak bu merkezlerde çok sayıda alkol ve madde bağımlısına tedavi imkanı sağlanmasına rağmen, ihtiyacın yine de karşılanamadığı görülüyor. Çünkü hem madde bağımlısı olma yaşı düşüyor, hem de bağımlı sayısı her yıl katlanarak artıyor. Karşı karşıya olduğumuz ürkütücü tablo, toplumumuzun özellikle de gençlerimizin, acilen topyekun mücadele gerektiren korkunç bir tehlike ile karşı karşıya bulunduğunu gösteriyor. ★★★ Hiç unutmuyorum; Dr. Aktuna AMATEM’i açtığında, koğuşlar boş yatakla doluydu. Şimdi ise yurt genelinde Sağlık Bakanlığı, üniversiteler ve özel sektöre ait 1.388 yatak kapasiteli 136 merkez bulunuyor. Bunların 77”sinde bağımlılar ayakta tedavi görüyor. Ayrıca 186 yatağa sahip 20 ÇEMATEM (Çocuk-Ergen Alkol ve Madde Bağımlılığı Tedavi Merkezi) var, ama boş yatak neredeyse hiç yok!..” Toplumumuzun geleceğini tehdit eden tehlikenin büyüklüğünü yeterince anlatmışımdır sanırım!..",https://www.sozcu.com.tr/toplumumuzun-gelecegini-tehdit-eden-tehlikenin-farkinda-misiniz-p49553
Uğur Dündar,Taksim Meydanı’nda yay gibi gerildiğimiz gün!..,01 Mayıs 2024,"Bugün 1 Mayıs İşçi Bayramı... Resmi adıyla da “Emek ve Dayanışma Günü...” CHP’liler bu sabah saat 10.00 da, Saraçhanebaşı’nda toplanarak Genel Başkan Özgür Özel’in önderliğinde Taksim’e yürüyecekler. Eğer son dakikada bir değişiklik olmazsa, CHP, yıllar sonra Anayasa Mahkemesi kararına dayanarak 1 Mayıs’ı ilk kez Taksim’de emekçilerle birlikte kutlayacak. Bilindiği gibi Taksim Meydanı yıllardır hem 1 Mayıs kutlamalarına hem de siyasi parti mitinglerine kapalı tutuluyor. ★★★ Çünkü Taksim Meydanı denildiğinde, akıllara hemen, 1 Mayıs 1977 günü 34 kişinin hayatını kaybettiği korkunç katliam geliyor. Bir de aynı yıl, 5 Haziran’daki genel seçimler öncesi, “Karaoğlan” olarak ünlenen CHP’nin efsanevi Genel Başkanı Bülent Ecevit’in yaptığı muhteşem miting... ★★★ 3 Haziran 1977 Taksim Meydanı... Bülent Ecevit’in otobüsünde, elimde fotoğraf makinem, sağ baştayım... 3 Haziran 1977... Türkiye, iki gün sonra genel seçimlere gidecek. Dönemin Başbakanı Süleyman Demirel, gece Ecevit’i arayarak, Taksim’de miting yapması halinde dürbünlü tüfekle suikast düzenleneceği ihbarını aldıklarını söylüyor ve mitingi iptal etmesini istiyor. Aksi takdirde sorumluluğu üstlenemeyeceğini belirtiyor. Bu talep üzerine Ecevit hiç tereddüt etmeden şu cevabı veriyor: “Ben Taksim’e gideceğim. Sorumlu davranarak yurttaşlarımı çağırmıyorum, ama tek başıma orada olacağım. Vuracaklarsa beni vursunlar!..” Bu görüşmenin duyulması üzerine yarım milyonu aşkın İstanbullu, Taksim Meydanı’na akın ediyor. Sabahın erken saatlerinden itibaren meydan, “Halkçı Ecevit”, “Başbakan Karaoğlan” sloganlarıyla inliyor. Ecevit de müthiş hitabet gücüyle, Süleyman Demirel’e veryansın ediyor: “İşte Taksim’de, halkımla birlikteyim. Beni vurmalarını bekliyorum!.. Hodri meydan!..”  Otobüsün üstünde ve onun tam arkasında, mitingi izleyen ve endişeli bakışlarla çevreyi gözleyen gazetecilerden biri de benim. Hepimiz adeta yay gibi gerilmiş durumdayız... ★★★ Neyse ki korkulan olmuyor. Coşkunun ve seçimi kazanma umudunun doruğa çıktığı tarihi miting, dakikalarca süren alkışlarla sona eriyor... O dik duruş, korkuya meydan okuyuş, Karaoğlan’ın Cumhuriyet Halk Partisi’ni yüzde 42 oyla iktidar yapıyor... ★★★ 1 Mayıs’ın tüm Türkiye’de barışçı bir atmosferde ve bayram coşkusuyla kutlanmasını diliyorum...",https://www.sozcu.com.tr/taksim-meydani-nda-yay-gibi-gerildigimiz-gun-p43232
Uğur Dündar,Ali Erbaş’ın lüks makam araçları!..,04 Mayıs 2024,"Diyanet İşleri Başkanı Ali Erbaş’ı televizyon ekranlarında konuşurken gördüğümde aklıma hemen camiye dönüştürülmesinin ardından ibadete açılan Ayasofya’da okuduğu ilk hutbe geliyor. Hatırlayacağınız gibi Erbaş, o gün minbere elinde kılıçla çıkmış ve şunları söylemişti: “Bizim inancımızda vakıf malı dokunulmazdır, dokunanı yakar; vakfedenin şartı vazgeçilmezdir, çiğneyen lanete uğrar!..” Erbaş’ın bu ifadesi “Mustafa Kemal Atatürk’e lanet okuyor” yorumlarına yol açmış ve büyük tepkiye neden olmuştu. O tarihlerde CHP Grup Başkanvekili olan Özgür Özel de, sosyal medya hesabından yaptığı paylaşımında, “Atatürk’ün kurduğu Diyanet İşleri Başkanlığı’nın koltuğunda oturup, Atatürk’e lanet edemezsin!!! Kurucu liderlere hakareti alışkanlık haline getirenler, hakaret edenleri de koruyorlar. Ali Erbaş and olsun ki o koltukta oturup Atatürk’e lanet okumanın bedelini ödeyeceksin” demişti. ★★★ Diyanet İşleri Başkanı Ali Erbaş şu günlerde de, kendisine tahsis edilen TOGG makam aracına ilaveten, kamu kaynağıyla kiraladığı lüks Audi A8 ile anılıyor. Yeri gelmişken kendisine çok çarpıcı bir makam aracı anımı hatırlatmak istiyorum: 70’li yılların ilk yarısı... TRT Ankara Televizyonu’nda programlar hazırlayıp sunuyorum. Bir bayram öncesi TRT’nin efsanevi Genel Müdürü İsmail Cem arıyor. Başbakan Bülent Ecevit’in eşi Rahşan Hanım’ın kurucusu olduğu Köy Derneği’nin bir etkinlik düzenlediğini söyleyerek “Uğur Bey, Rahşan Hanım sizi seviyor, takdir ediyor. Köy Derneği’ne yardım için bir gece düzenlemişler, acaba siz de katılıp bir şeyler söyler misiniz” diye soruyor. Hiç düşünmeden “Efendim, ben bir devlet memuruyum. Böyle bir etkinlikte sahneye çıkmam eleştiri alabilir. Sizi, beni ve kurumumuzu kamuoyu önünde zor durumda bırakabilir” diyorum. “Peki o zaman siz kendiniz bunu münasip bir şekilde anlatın, zira yanlış yorumlayabilirler” diyor. ★★★ Merhum Ecevit’in ilk Başbakanlığındaki makam aracı böyle bir Renault 12 idi. Akşam saatlerinde verilen adrese, dünyaca ünlü keman virtüözü Suna Kan ve eşi Faruk Güvenç’in evlerine gidiyorum. Meğer Rahşan ve Bülent Ecevit çifti konuklarıymış. Kuru fasulye, pilav, salata ve biradan oluşan yemekten ikram ediyorlar. Ecevitler, yemek sırasında dile getirdiğim Köy Derneği gecesiyle ilgili kaygılarımı anlayışla karşılıyorlar. Unutulmaz anılarla dolu yemeğin sonunda “Efendim, sizi daha fazla rahatsız etmeyeyim” diyerek izin istiyorum. Başbakan Bülent Ecevit “Olur mu Uğur Bey, biz de kalkıyoruz. Evinize bırakırız” diyor! Şaşkınlık içinde “Aman efendim, çok mahcup olurum” desem de Başbakan ısrarından vazgeçmiyor. Aşağıya indiğimizde iri yarı Koruma Müdürü Mümtaz Karaduman kapıda bekliyor. Çevrede başka hiçbir koruma da görünmüyor. Yani Türkiye Cumhuriyeti Başbakanı, tek kişi tarafından korunuyor!.. Makam aracı da siyah renkli, üç koltuklu Renault 12 marka station-wagon bir otomobil!.. Beni ön koltuğa oturtuyorlar. Arkadaki iki koltukta da kendileri oturdukları için koruma müdürü mecburen bagaja geçiyor! Bu şekilde Kennedy Caddesi’ndeki evimin önüne kadar geliyoruz. Tam kapıyı açmak için uzandığımda Başbakan Ecevit benden önce davranıp iniyor ve bir hamlede kapımı açıyor! Mahcubiyetimden ne diyeceğimi bilemiyorum! Rahşan Hanım içeriden “Zahmet ederek oraya kadar geldiniz, size çok teşekkür ederiz Uğur Bey” diye sesleniyor. Karşılıklı iyi geceler diledikten sonra onları uğurluyor, gecenin karanlığında ilerleyen makam aracının ardından bakakalıyorum... ★★★ Bir de günümüze bakar mısınız? Nereden, nereye!.. Meğer ne güzel günlermiş onlar... Meğer ne görgülü, ne mütevazı bir insanmış Bülent Bey... Onu ve eşi Rahşan Hanımı özlem ve rahmetle anıyorum. Nur içinde yat “Kıbrıs Fatihi”, Atatürk milliyetçisi değerli Başbakanım ve değerli eşi...",https://www.sozcu.com.tr/ali-erbas-in-luks-makam-araclari-p43988
Uğur Dündar,"CHP’li belediyelerde “bizim adam” değil, “bilen adam” dönemi!..",10 Mayıs 2024,"Hatırlayacaksınız değerli okurlarım! Yerel Yönetim Seçimleri öncesinde bu köşede, özellikle Cumhuriyet Halk Partisi’nden aday olanlara sık sık şu uyarılarda bulunduk: “Aman, harcadığınız her kuruşta tüyü bitmemiş yetimin hakkı bulunduğunu unutmayın. Hesap verebilir, şeffaf bir belediyecilik anlayışını hayata geçirin. İhalelerinizi halka açık yapın. Zorunlu olmadıkça ihtiyaçlarınızı doğrudan temin yoluyla karşılamayın. Yönettiğiniz belediyeleri eş, dost, ahbap kayırmacılığından, yani nepotizmden uzak tutun. İsraftan kaçının. Eleman alacaksanız liyakati önceleyin. Kısacası “bizim adam” yerine “bilen adamı” tercih edin...” ★★★ Bu uyarıları yaparken, Adalet ve Kalkınma Partili belediyelerdeki anlayışı görüyor, halk büyük ekonomik sıkıntılar yaşarken, onların yandaş kayırmacılığı, nepotizm ve israfta genellikle sınır tanımaz duruma geldiklerini izliyorduk. Bu nedenle seçmenin çoğuna kırmızı kart göstereceğini tahmin ediyorduk. Nitekim seçimlerde AKP’den CHP’ye geçen birçok belediyede yukarıda belirttiğim anlayıştan geriye borç dağlarının kaldığı ortaya çıktı. ★★★ CHP tarihi bir fırsat yakalamış durumda. Yerel yöneticiler bu fırsatı en iyi şekilde değerlendirmek zorundalar. Bunun için bir yandan “halkçı-sosyal belediyeciliğin” en başarılı örneklerini verirlerken, diğer yandan da borç yığınını eritmenin uğraşı içine girmeleri gerekecek. Bunu da bütçelerini değerli projeler için başarıyla uygulayıp, şeffaf ve hesap verebilir yönetim anlayışıyla gerçekleştirecekler. Böylece görev sürelerinin bitiminde sağlayacakları başarıyla, CHP’yi siyasi iktidara taşıyacaklar. ★★★ Seçim sonrasında -gerekçesi ne olursa olsun- AKP’li belediyelere benzer şekilde eş, dost, akraba kayırmacılığı yapmayı deneyen bazı CHP’li belediye başkanlarına; gerek Genel Başkan Özgür Özel’in, gerekse değişimin mimarı İstanbul Büyükşehir Belediye Başkanı Ekrem İmamoğlu’nun gösterdiği sert tepkiyi alkışlanacak ön almalar olarak görüyorum. Bu yeter mi? Tabii ki yetmez!.. CHP Genel Merkezi kuracağı bir sistemle yerel yönetimlerin harcamalarını merkezi yönetim daha müfettişleri göndermeden sıkı bir şekilde takip etmeli ve kuşku uyandırıcı kalemlerle ilgili soru işaretlerini ortadan kaldıracak önlemleri süratle almalı. ★★★ Bunlar yapılırsa yerelde başarı gelir ve o başarıyla döşenen taşlar, CHP’yi siyasi iktidara taşır. Bu tarihi fırsatı heba etmeye hiç kimsenin hakkı yok!..",https://www.sozcu.com.tr/chp-li-belediyelerde-bizim-adam-degil-bilen-adam-donemi-p46299
Uğur Dündar,Çocuğun tek dostu bir sokak köpeğiydi!..,29 Mayıs 2024,"“Her yerde kar vardı.   Diz boyu yağan kar, çocuğun yüreğinde sevinçli bir heyecan yaratmış, kahvaltıyı yapar yapmaz bahçeye koşmuştu...  Dört ayaklı dostu yanında olsun, sevinçle kuyruğunu sallasın, karların içinde koştursun, onunla bembeyaz örtünün üzerinde yuvarlansın istiyordu.  Çocuğun ne bir kardeşi, ne de birlikte oynayacağı bir arkadaşı vardı.  Tek dostu bu sokak köpeğiydi.  İsmini ‘Panter’ koymuştu... ★★★ Gerçekten de dört ayaklı dostu bir panter kadar heybetliydi. Sarı, siyah benekli tüyleri vardı.  Diğer sokaklardan haylaz çocuklar, bazen gelir oyununu bozarlar, karşı çıkınca da, üç dört çocuk onu dövmeye çalışırlardı. İşte o anda dört ayaklı dostu, adeta pantere dönüşür, haylazların hepsini sokağın dışına kadar şakacıktan kovalar, böylece onu korurdu. Oysa normal zamanlarda gelene geçene sevinçle kuyruk sallayacak kadar uysaldı ve saldırganlık huyu hiç yoktu.  Panter çok hisli bir köpekti, kötüyü ve iyiyi çok çabuk ayırt ederdi. ★★★ O da çocuğa iyice alışmıştı, evin sahipli köpeğiymiş gibi kapının kıyısında kıvrılıp yatıyor, ara sıra etrafı kolaçan ediyor, gelen geçene sevinçle kuyruk sallıyor, çocuk önüne ne koyarsa onu yiyordu.  Çocuğu öylesine seviyordu ki; sesini duyar duymaz gelir, yumuşacık patileriyle ona sarılırdı. Çocuk için, Panter ile sarmaş dolaş olması kadar onu mutlu eden başka bir şey yoktu.  ★★★ Çocukluğun verdiği masum sevgiden mi, yoksa köpeklerin insanların en yakın dostları olduğunu bilip öğrendiğinden mi, bu sokak köpeğiyle dostluğu çok farklı boyuttaydı. Sadık dostunu çöplüklere muhtaç etmemek için gider, tanıdık kasaplardan onun için torba dolusu kemik alırdı. Panter, yediği kadar kemiği yer, geri kalanı da daha sonrası için götürür bir yere gömerdi. ★★★ Yine diz boyu karın yağdığı bir gün çocuk, sevgili dostunu evin yanında göremeyince seslendi.  Panter onun çağırdığını duyunca hemen gelirdi yanına.  Defalarca “Panter... panter...panter...” diye var gücüyle bağırdı, ama Panter yoktu. Endişeyle sağa sola bakındı, göremedi.  Birden ilerdeki çöp konteynerinin arkasından gelen bir inilti duydu.  Koştu oraya...Panter karların üzerine uzanmış, ağzından köpükler saçarak kıvranıp duruyordu.  Çocuğu görünce son bir gayretle kuyruğunu salladı.  Çocuk çaresizdi, üzgündü, bilinçsizdi ne yapacağını bilmiyordu. Sadece dört ayaklı dostuna sarılıp hıçkırarak ağlamaya başladı.  Belediye görevlilerinin zehirlediği Panter, en yakın dostu olan küçük çocuğun kucağında kıvranarak, ağzından köpükler saçarak can vermişti.  ★★★ Çocuk büyüdü, onu ve zehirlendiği gün yaşadığı travmayı hiç unutamadı. Ne zaman Panter’e benzeyen bir köpek görse sevgiyle başını okşadı, sarıldı, gözyaşlarını tutamadı.  Yüreğinde hiç gitmeyen o kırgınlıkla, bu sadık dostuna yapılan ölümcül kötülüğe dair acı sözler çıktı ağzından.  Panter’i zehirleyenler, sadece asırlardır insana dost olmuş, korumuş, malına davarına bekçilik etmiş bir köpeği değil, bir çocuğa mutluluk ve yaşam sevinci veren, onu koruyan en iyi dostunun canını almışlardı o gün...” ★★★ Değerli okurum Hasan Kara’nın çocukluğunda yaşadığı ve kendisinde derin izler bırakan bu olayı günümüzdeki tartışmaya bağlamak istiyorum. Yapılan anketler gösterdi ki insanımız sokak köpeklerinin ister “uyutma” ister “ötenazi”, ne ad altında olursa olsun itlafına kesinlikle karşı... Tabii ki sokaklarda sahipsiz köpekler kesinlikle olmamalı. Onlar için ne yapılması, hangi önlemlerin alınması gerektiğini, Pazar günü bu köşede, Avrupa’nın en iyi mevzuatına sahip Hollanda’yı örnek göstererek ayrıntılı biçimde yazdım. Gerisi karar vericilerin yüreklerindeki canlı sevgisiyle, onların yaşam hakkına duydukları saygıya kalıyor!..",https://www.sozcu.com.tr/cocugun-tek-dostu-bir-sokak-kopegiydi-p50656
Uğur Dündar,Türkiye Cumhuriyet tarihinin en büyük dış politika yanlışından dönmek için daha nelerin yaşanmasını bekliyor?,30 Mayıs 2024,"Duydunuz mu? Suudi Arabistan 12 yıl aradan sonra Suriye’ye, başkent Şam’a büyükelçi atadı. Oysa aynı Suudi Arabistan, emperyalizmin  “Arap Baharı” adı altında pazarladığı Büyük Ortadoğu Projesi’nin Suriye’yi bölüp parçalama operasyonu başladığında Türkiye ile birlikte ABD’ nin en büyük destekçilerinden biriydi. Peki Suudi Arabistan, Suriye’nin parçalanmasını isteyen ABD’ye rağmen bu adımı atarken, Türkiye, çoktan yapması gereken benzer hamleyi neden sürekli erteliyor? Üstelik Türkiye ile Suriye ilişkileri normalleştiğinde; PKK’nın garnizon devlet kurması engelleneceği gibi, her geçen gün daha büyük sosyal ve ekonomik sorun olmaya başlayan sığınmacılar da ülkelerine döner. Böylece ülkemiz iki beka tehdidini bertaraf etmiş olur. ★★★ Türkiye’yi yönetenlere Suriye Krizi’nin patlak verdiği tarihten bu yana uygulanan politikanın, ülkemizin Cumhuriyet tarihi boyunca yaptığı en büyük dış politika yanlışı olduğunu bir kez daha hatırlatmakta yarar var. Bunu ben söylemiyorum. Tüm öngörüleri doğru çıkan emekli Büyükelçi Şükrü Elekdağ, krizin ilk gününden itibaren dile getiriyor ve aşağıya alıntıladığım  “Bu vahim yanlıştan dönün” uyarısında bulunuyor: ★★★ “(...) Bu durum Türkiye için çok ciddi risk ve tehditler yaratıyor. Zira Ankara’nın yaratılmasına katkıda bulunduğu sorunu çözme kapasitesi yok. Bu nedenle girdiği bataktan çıkabilmek için kurtarıcı arıyor ve bu hususta ABD’ye güveniyordu. Ne var ki, (o dönemdeki) Başkan Obama, kurtarıcı olmayı reddederek Türkiye’yi yalnız bıraktı. (...) AKP iktidarı Türkiye’nin sınırlarını kanlı Arap Baharı’na ve terör dalgasına açmıştır. Cumhuriyet döneminde dış politikada en büyük hatalar deyince akla ilk önce 1961’de Jüpiter füzelerini Türkiye’de konuşlandırma kararı ve 1979’da Rogers Planı’nın kabulü gelir. Ancak, bunların doğurduğu zarar, AKP’nin Suriye politikasının Türkiye’yi karşı karşıya bıraktığı risk ve tehditlerle karşılaştırıldığında devede kulak kalır...” ★★★ İktidarın kulak asmadığı bu öngörülerden sonra yaşadıklarımızı şöyle bir gözünüzün önüne getirin. - Savaşta yaşamlarını yitiren yüz binlerce masum insan… - Ülkelerinden göç edip, Türkiye’ye sığınmak zorunda kalan milyonlarca Suriyeli… - Kendi dertlerimiz yetmiyormuş gibi, bu sığınmacılarla birlikte gelen yığınla sosyal, siyasal ve ekonomik sorun… - Suriye topraklarında şehit düşen nice kahraman vatan evladımız. Her biri ana kuzusu Mehmetçikler… - Terör katliamları ve çeşitli güvenlik tehlikeleri… - İsrail’in güvenliği için planlanan garnizon devleti kurmaya yönelik adımlar… - Ülkemizin gelişmesi  ve krizlerin önlenmesi amacıyla harcanması gerekirken, bu yanlış politika doğrultusunda heba olup giden milyarlarca dolar… Ve daha nice bela… ★★★ O halde bir kez daha soralım: Türkiye, Suudi Arabistan’a benzer bir adımı atmak ve Cumhuriyet tarihinin en büyük dış politika yanlışından dönmek için daha nelerin yaşanmasını bekliyor?",https://www.sozcu.com.tr/turkiye-cumhuriyet-tarihinin-en-buyuk-dis-politika-yanlisindan-donmek-icin-daha-nelerin-yasanmasini-p50945
Uğur Dündar,İlaç parası SGK tarafından ödenmeyen bir kanser hastasının çaresizliğini hiç düşündünüz mü?..,05 Mayıs 2024,"Türkiye günlerdir Cumhurbaşkanı Tayyip Erdoğan ile CHP Genel Başkanı Özgür Özel’in buluşmalarında neler konuşulduğunu tartışıyor. Düne kadar taraflar “etik” olmaz gerekçesiyle bir açıklama yapmıyordu. Ama onlara yakın ikinci, üçüncü kişiler görüşmenin içeriğini bol bol paylaşmakta sakınca görmüyorlardı. Nihayet dün, CHP Genel Başkanı Özgür Özel, Cumhurbaşkanı’nın cevaplarına değinmeden kendisi açısından nasıl bir görüşme geçtiğini ve neleri konuştuğunu açıkladı. ★★★ Bugün ülke gündemindeki yakıcı sorunlardan birine dikkatlerinizi çekmek istiyorum: Örneğin ilaçlarının parası Sosyal Güvenlik Kurumu’nca (SGK) karşılanmayan kanser hastalarının yürek yakan durumları... Zira bu pahalı ilaçların SGK tarafından karşılanmaması, ekonomik durumu kötü olan insanlar açısından ciddi sorunlara ve derin ruhsal travmalara yol açıyor. Geçenlerde avukat dostum Murat Ergün ile sohbetimiz sırasında bu konuya değindi ve şunları söyledi: “Kanser ilacı parası nedeniyle SGK ile davalı olan bir müvekkilim var. Adamcağız kara kara düşünüyor ve ‘eğer ben ölürsem, mirasçılarım bu parayı SGK’ya nasıl öderler?’ diye soruyor. Bu karamsar ruh hali de hastalıkla mücadelesini zorlaştırıyor... Hatta dava sırasında hayatlarını kaybedenler de oluyor!..” ★★★ İş mahkemeleri SGK’ya karşı açılan bu davaları, genellikle hastalar lehine karara bağlıyor. Ama geç gelen adalet de adalet olmaktan çıkıyor!.. Ayrıca dava açabilseydi kazanacağı kesin olan, ancak maddi imkansızlıklar veya böyle bir hakkın olduğunun bilinmemesi nedeniyle mahkemeye başvuramayıp ilaçlarına ulaşamayan ve bu yüzden hayatını kaybeden kaç kanser hastası var ülkemizde acaba?.. Geçmiş yıllardan bir örneği de Avukat Süreyya Kardelen Yarlı, İndependent Türkçe’ye şöyle açıklıyor: “Müvekkilim S.A, 2017 yılında kanser hastalığına yakalandı. Akabinde hemen ameliyat oldu ve çok uzun bir süre kemoterapi aldı. Fakat 2019 yılında kanser yine nüksetti. Bu durum üzerine kendi hekimi, diğer ilaçlarla birlikte bu hastalığın kontrolü ve tedavisinde çok önemli bir rolü bulunan PERJETA 420 MG/14 ML isimli ilacı kullanmasını reçeteye yazdı. Hastaya bu ilaç 3 haftada bir yaklaşık 9 doz olarak uygulandı. 2019 Ağustos’unda yapılan PET-BT raporunda hastalığın gerilediği görüldü ve ilacın işe yaradığı tespit edildi. Ancak 5 Aralık 2019 tarihinden sonra hastanın tedavi gördüğü hastane tarafından sözel olarak; bu ilacın ödemesinin SGK tarafından artık yapılmadığı, bu sebeple de ödemenin kendisince karşılanması gerektiği, yoksa kanser tedavisinin durdurulacağının söylendiği öne sürüldü. Bu durum üzerine S.A, Sosyal Güvenlik Kurumu’na yazılı olarak başvuru yaparak ilacın ödenmesini talep etti. Ancak 13 Şubat 2020 tarihinde SGK tarafından yollanan cevap yazısında, ilacın ödemesinin yapılmayacağı hastaya bildirildi. S.A.’ya doktoru tarafından bir dozu (o tarihte) 10 bin lira olan ilaçtan en az 12-15 doz alması gerektiği belirtilmişti. Bu durumda SKG desteği olmaması halinde ödemesi gereken rakam 120 ile 150 bin arasında olan S.A. dava açtı. SGK’nın ödememe kararının iptali ve dava süresince de ilaç masrafının ödenmesi talebinde bulundu. Açılan davada SGK’nın ilacın maliyetini ödememe kararı iptal edilerek, dava süresince kurum tarafından karşılanması gerektiği hükme bağlandı...” ★★★ Adliye kayıtlarına dayanarak örnekleri çoğaltmak mümkün. Üstelik aradan geçen yıllar içinde ilaçlar inanılmaz derecede pahalandı ve SGK’nın ödememesi nedeniyle, birçok hasta kaderleriyle baş başa kaldı. ★★★ Cumhurbaşkanı Erdoğan-Özgür Özel zirvesinde nelerin konuşulduğu elbette önemli, ama hiçbir şey insan hayatından daha değerli ve önemli olamaz düşüncesiyle -yazımın başında belirttiğim gibi- kanser hastalarının çaresizliğini dikkatlerinize sunmak istedim. Ayrıca vatandaşların sağlık haklarına erişiminin devletçe kolaylaştırılması ve yine bu hizmetlerin devlet tarafından eksiksiz, doğru ve hızlı bir biçimde vatandaşlarına verilmesinin anayasal bir hak olduğunu hatırlatmanın bir gazetecilik görevi olduğunu düşündüm.",https://www.sozcu.com.tr/ilac-parasi-sgk-tarafindan-odenmeyen-bir-kanser-hastasinin-caresizligini-hic-dusundunuz-mu-p44163
Uğur Dündar,Sırtımızda taşıdığımız gereksiz hayat yükleri!,11 Mayıs 2024,"Geçenlerde söyleşi yapmak için gittiğim üniversitede, öğrencilerden biri “Engin yaşam deneyimlerinize dayanarak bize bir cümle ile başarıya giden yolu özetler misiniz?” diye sordu. Hiç düşünmeden şu cevabı verdim: “Arkanızda kirli iz bırakmamak, karşınıza çıkarılan engelleri aşabilmek için çok çalışmak ve sırtınızda gereksiz hayat yüklerini taşımamak!..” Gençler bu kez “gereksiz hayat yükü” olarak neleri gördüğümü sordular. “Biraz uzun olacak ama en başta geleni affetmektir” diyerek, okuyacağınız anektodu anlattım: ★★★ “Öğrencilerin çok sevdikleri öğretmen, ders yerine bir deney yapmak istediğini söyler. Çocuklar hocalarının önerisini tereddütsüz kabul ederler. Bunun üzerine öğretmen “O halde ne dersem yapacağınıza da söz verin” der. Öğrenciler de söz verirler. “Yarın hepiniz birer plastik torba ve beşer kilo da patates getireceksiniz!..” ★★★ Öğrenciler pek bir şey anlamamalarına karşın, ertesi sabah hepsi 5’er kilo patatesle torbaları getirip sıralarının üzerine koyarlar. Öğretmen derse girer girmez merak içindeki öğrencilerine şöyle der: “Şimdi, bugüne dek affetmeyi reddettiğiniz her kişi için bir patates alın, o kişinin adını o patatesin üzerine yazıp torbanın içine koyun!..” Bazı öğrenciler üçer-beşer patates koyarken, bazılarının torbası neredeyse ağzına kadar dolar!.. Öğretmen, “Peki şimdi ne olacak” dercesine bakan öğrencilerine şunu söyler: “Bir hafta boyunca nereye giderseniz gidin, bu torbaları yanınızda taşıyacaksınız. Yattığınız yatakta, bindiğiniz otobüste, okuldayken sıranızın üstünde, hep yanınızda olacaklar... Her söylediğimi yapacağınıza söz verdiniz, kaytarmak yok!..” ★★★ Aradan bir hafta geçer. Öğretmen sınıfa girdiğinde, öneriyi yerine getiren öğrenciler yakınmaya başlarlar: “Hocam, bu kadar ağır torbayı her yere taşımak çok zor!.. Hocam, patatesler kokmaya başladı!.. Hocam insanlar tuhaf bakıyorlar ama!..” Bunun üzerine öğretmen, onlara hayatları boyunca unutamayacakları bir ders verir: “Görüyorsunuz ki affetmeyerek asıl kendimizi cezalandırıyoruz. Ruhumuzu ağır yükler taşımaya mahkûm ediyoruz. Affetmeyi karşımızdaki kişiye bir ihsan olarak düşünüyor ve affetmenin en başta kendimize yaptığımız bir iyilik olduğunu göremiyoruz. Orson Welles’in dediği gibi; “Affetmek için iki kişilik erdem lazım. Hem onu affetmek, hem de onu affettiği için kendini affetmek!..” ★★★ Sonra da şunu ekledim: “Sevgili gençler, Bunu yaptığınızda hem kendinizi çok rahatlamış hissedecek, hem de hayatın karşınıza çıkardığı engelleri aşarken, belki de affettiğiniz kişinin size köstek olmak yerine omuz verdiğini göreceksiniz.  Hayat yolculuğunuzda gereksiz yükler taşımamanızı ve engelleri kolayca aşmanızı dilerim...”",https://www.sozcu.com.tr/sirtimizda-tasidigimiz-gereksiz-hayat-yukleri-p46540
Uğur Dündar,İş insanlarının uçaklarıyla bedava seyahat bazı AKP’liler için baldan tatlıdır!..,31 Mayıs 2024,"Ulaştırma Bakanı Abdulkadir Uraloğlu’nun, bakanlığına yüksek hızlı demiryolu hatları ve limanlar inşa eden Rönesans Holding’in özel uçağıyla Almanya’nın Leipzig kentindeki “Ulaştırma Forumu”na gitmesi, günlerdir kamuoyunda konuşuluyor. Haklı tepkiler üzerine Meclis’e bilgi veren Uraloğlu; firma ile bakanlığı arasında imzalanan sözleşmenin 31. maddesinin bu imkanı sağladığını belirterek, şunları söylüyor: “Bakanlığa büyük iş yapan ilgili firmanın sözleşmesinde 31. maddede var. ‘Ulaştırma alanındaki eğitim, sempozyum ile ilgili masraflar, bilabedel (bedelsiz) olmak üzere taraflarından karşılanır’ diye. Burada ne bir uçak kiralaması, ne de devletin ilave bir ücret ödemesi var. Böyle bir imkanla biz 4 günlük programı iki günle sınırlandırdık. Yani ne kiralama, ne ödeme, ne de müteahhit firmaya borçlu kalma vardır.” ★★★ Aslında iş insanlarının uçaklarıyla bedava seyahat yapmak bazı AKP bakanları ve önde gelenleri için eski bir alışkanlık. Bu tespitimi doğrulayan örnekleri hatırlayabilmek için gelin birlikte 2013 yılına dönelim: Bakın kimler, kimlerin uçaklarıyla nerelere uçmuşlar: ★★★ Tarih; 2 Ağustos 2013… Yıllar sonra ABD’deki Halkbank Davası’nda itirafçı olarak Türkiye’nin başına büyük belalar açacak olan hayırsever (!) iş insanı Rıza Sarraf’ın özel uçağı, Bodrum’dan İstanbul’a gidiyor. Buradan yolcularını alıyor ve Dubai’ye hareket ediyor. Dönüşte önce Adana’ya, sonra da Ankara’ya iniyor. Uçağın o günkü uçuşları yine Bodrum’da son buluyor. Taşıdığı yolculara gelince… Dönemin Ekonomi Bakanı Zafer Çağlayan, Mustafa Şenel, Behçet Kaynar, Cevdet Kaleli, Adil Dirliktutan, İbrahim Aslan, Emrah Sarıyüce, Yusuf Açıköz… Sarraf bu yolculukta misafirleri için yapılan 52 bin dolarlık harcamayı bir kenara not ediyor! ★★★ Tarih; 25 Ekim 2013… FETÖ’nün 17/25 Aralık operasyonları yaklaşırken, Rıza Sarraf’ın uçağı bu kez, çok sayıda AKP’li siyasetçiyi ağırlıyor. Zafer Çağlayan, Tarım Bakanı Mehdi Eker, Muş Milletvekili Muzaffer Çakar, Nevzat Saygılıoğlu, iş insanı Celal Koloğlu, Isparta Milletvekili Sait Dilek, iş insanı Selim Acar, Behçet Kaynar ve Kağan Çağlayan’ın konuk oldukları uçak, İstanbul’dan kalkıp Ankara’ya, oradan da sırasıyla Muş ve Antalya’ya uğradıktan sonra tekrar aynı güzergahtan geri dönüyor. Sarraf’ın notlarına göre bu yolculuğun maliyeti de 40 bin dolar!.. ★★★ İddiaya göre eski Bakan Zafer Çağlayan, Sarraf’ın uçağına en çok binen siyasetçi! Çağlayan, Sarraf’ın uçağıyla sadece 2013 yılında 16 kez seyahat etmiş. Bunların en dikkat çekici olanları Mart 2013’te yapılan yolculuklar. Çünkü bu uçuşların birinde İstanbul’dan Dubai’ye, oradan tekrar İstanbul’a dönen uçakta bakan Zafer Çağlayan’ın yanı sıra Mehmet Sarı, Emrah Sarıyüce, Mustafa Behçet Kanar, İbrahim Arslan, Ahad Saamad, Rıza Sarraf, Ahmet Çağan Çağlayan ve Ali Çelen de yer almış. Durun daha bitmedi… 4 Mart’ta Türkiye’ye dönen uçak, hemen ertesi gün İsviçre’nin bankalarıyla ünlü Cenevre kentine hareket etmiş. Bu kez yolcular Ali Çelen, Mehmet Sarı, Zafer Çağlayan, Emrah Sarıyüce, İbrahim Arslan ve Mustafa Behçet Kaynar’dan oluşmuş. Dubai seferinin masrafları da 49 bin dolar olarak bir kenara not edilmiş. ★★★ Tarih; 22 Mart 2013… Rota bu kez Suudi Arabistan… Zafer Çağlayan, İbrahim Arslan, Emrah Sarıyüce, Ahmet Çağlayan, Kübra Ece, Gül Çağlayan, şarkıcı Ebru Gündeş ve eşi Rıza Sarraf’ı taşıyan uçak önce Cidde’ye, oradan da Medine’ye uçmuş. Umre ibadeti yerine getirildikten sonra Türkiye’ye dönülmüş. Gidiş-dönüş Sarraf’a 43 bin dolara mal olmuş!.. Sarraf, eski AB Bakanı Egemen Bağış’ı da 23 Mayıs 2013 tarihinde umreye yollamış. Kendisinin katılmadığı bu yolcuk için Sarraf 47 bin dolar harcamış!.. ★★★ Zafer Çağlayan sadece Rıza Sarraf’ın uçağını kullanmamış. Başka iş insanlarının  uçaklarıyla da yolculuklar yapmış. Ta Amerika’ya kadar gitmiş. Tarım Bakanı Mehdi Eker de öyle... Eker, Türkiye’nin en büyük muz ithalatçısının özel uçağını birçok kez kullanmış. (Firma yetkilileri yolculuk iddialarını doğruladılar.) Ancak Zafer Çağlayan, Mehdi Eker ve Egemen Bağış, halkın gerçekleri öğrenme hakkı adına, hiçbir suçlama yapmaksızın kendilerine yönelttiğim şu sorulara 10 yılı aşkın süredir cevap vermediler: “İşadamlarının uçaklarıyla kaç kez uçtunuz? Bu uçuşların parasını ödediniz mi? Ödemelerin resmi belgesini gösterebilir misiniz?..” Bakan Uraloğlu”nun Rönesans Holding”in uçağıyla yaptığı Almanya seyahati tartışılırken soruları bir kez daha hatırlatayım, dedim.",https://www.sozcu.com.tr/is-insanlarinin-ucaklariyla-bedava-seyahat-bazi-akp-liler-icin-baldan-tatlidir-p53138
Uğur Dündar,Belediyeler çocuklar ve gençler için neler yapabilirler?,03 Mayıs 2024,"1 Mayıs kutlamalarının en çarpıcı görüntülerinden biri; elinde tuttuğu pankartla, Milli Eğitim Bakanlığı’nın öğrencilere bir öğün ücretsiz yemek vermesini isteyen ilköğretim okulu öğrencisiydi... Onun Bakanlığa yaptığı çağrıyı dinlerken, “bu misyonu CHP’li belediyeler neden üstlenmesinler” diye düşündüm. Düşündükçe öneriler geliştirdim. Örneğin Cumhuriyet tarihinin ilk eczacılarından Kemal Müderrisoğlu’ndan devraldığı bayrağı başarıyla taşıyan dostum Mehmet Müderrisoğlu’nun, hayat pahalılığı nedeniyle sebze, meyve yemeden, vitamin ve mineral almadan büyüyen çocuklar için geliştirdiği, zeka açan kolin maddesini de içeren formülünü hatırladım. Hemen belirteyim; Mehmet Bey, Sağlık Bakanlığı’ndan onayını aldığı ve belediyelerce dağıtılan süte karıştırılarak tüketilecek bu formülü, hiçbir ücret talep etmeksizin, tamamen bir sosyal sorumluluk projesi olarak paylaşmaya hazır. Geliri düşük ailelerin çocuklarına yapılacak gıda yardımlarının öğrencilere ulaşması okullarda engelleneceği için bunlar, sabahları yavrularımızın beslenme çantalarına konulabilir. ★★★ 31 Mart’taki Mahalli İdareler Seçimleri sonucunda Cumhuriyet Halk Partisi, yüzde 37,76 oy oranı ile, 1977 yılından bu yana, ilk defa birinci parti oldu ve yerelde iktidar konumuna geçti. Ancak bu büyük başarı CHP’li belediyelere yeni sorumluluklar da yükledi. Eğer CHP’li belediyeler, milletimizin kendilerine açtığı krediyi çok iyi değerlendirerek başarılı çalışmalar yapabilirlerse, gelecek seçimlerde partilerini iktidara taşıyabilirler.  Analizci bir gözle baktığımızda başarının temelinde; 2019’da seçilen CHP’li büyükşehir belediye başkanlarının uyguladıkları sosyal belediyecilik örneklerinin bulunduğu görülüyor. Yeni seçilen belediye başkanlarının da öncelikle hayat pahalılığının mağdur ettiği çocuklarımız ve gençlerimizin sorunlarına eğilmeleri gerekiyor. Beslenmelerine yapılacak katkının yanı sıra, sunulabilecek diğer hizmetleri de şöyle sıralamak mümkün: ★★★ *3-6 yaş çocukları için yeni kreş veya ana okullarının açılmaları hızlandırılabilir.. *Ailesinin gelir düzeyi düşük olan ilkokul, ortaokul ve lise öğrencilerinin servis ücretlerine katkı yapılabilir.  *İktidara yakın dernek ve vakıflara verilen binaların tahsis belgeleri iptal edilip, bu mekanlar, öğrenci yurdu olarak üniversite öğrencilerinin istifadesine sunulabilir. Her ilimizde üniversite olduğuna göre; öğrenci yurduna da ihtiyaç var demektir. Ayrıca Gençlik ve Spor Bakanlığı’nca son yıllarda yeterince öğrenci yurdu yapılamadığı bilinen bir gerçek olduğuna göre; CHP’li yerel yönetimler bu ihtiyacı rahatlıkla karşılayabilirler. *Aksi takdirde bu gençlerin mecburen tarikat yurtlarına gitmek zorunda kalacaklarını yerel yöneticilerin bilmeleri gerekir.  *Bunlara ilaveten çocuklarımızın ve gençlerimizin ücret ödemeden yararlanacağı kütüphaneler, kültür merkezleri, tiyatro ve sinema salonu gibi tesisler açılabilir.  *İstanbul’da Büyükşehir Belediyesi’nin (İBB) sosyal tesisleri ve kent lokantaları, özellikle gençlere, emeklilere ve dar gelirli yurttaşlarımıza çok değerli hizmetler vermekteler. *Diğer büyükşehir, il ve ilçe belediye başkanları da İBB modelini yaygınlaştırabilirler.  *Belediye başkanları kreş, ana okulu, öğrenci yurdu, kütüphane gibi eğitim ve kültür tesislerine personel alırken, atanamayan öğretmenlere pozitif ayrımcılık sağlayabilirler. ★★★ Önerilerim sadece CHP’li belediyeler için değil, AKP’li yerel yönetimler için de geçerli. Üstelik onların “iktidar gücünü arkalarına almak” gibi bir ayrıcalıkları da var, ama bazı önerilerimizin kendilerine çok ters geleceğini biliyorum! O halde, durmak yok, halka hizmet yarışında tam yol ileri!..",https://www.sozcu.com.tr/belediyeler-cocuklar-ve-gencler-icin-neler-yapabilirler-p43691
Uğur Dündar,Demiryolcu ve kaplumbağa...,25 Mayıs 2024,"Sokaklarımızdaki sahipsiz köpeklerin hangi yöntemlerle tehlike ve şikayet konusu olmaktan çıkarılacağı tartışılırken, bugün size bir demiryolcu ile kaplumbağalar arasındaki dostluğu anlatmaya karar verdim. Sözü T.C. Devlet Demiryolları emeklisi Mehmet Erbil’e bırakıyorum: ★★★ “Ben, TCDD’de 30 yıl yol kontrol memuru olarak çalışıp emekli oldum. Görevim günde 20 km yürüyüp demiryolu hattını kontrol etmekti. O süreçte arazi sahiplerinin demiryolu hattı içersine bıraktıkları kaplumbağaların - bir hemzemin geçit bulamamaları halinde- özellikle yaz aylarında ölüp gittiklerini fark ettim. Zira ot ve suyun olmadığı hattın içine bırakılan kaplumbağa, tepesindeki güneşin kavurucu sıcağına, rayların ve balast taşlarının yakıcılığına rağmen çaresizce ilerliyor, ancak bir hemzemin geçide rastladığında hattın dışına çıkıp canını kurtarabiliyordu. .. ★★★ Eğer güzergâhta bir hemzemin geçit yoksa, 20 santimetre yüksekliğindeki ray seviyesini aşamayıp, kilometrelerce gittiği yoldan geri dönüyor, öğle sıcağı tepesine çöktüğünde, biraz soluklanabilmek için başını güneş istikametindeki rayın gölgesine uzatıyor ve öylece kalıyordu. Ancak dayanılmaz sıcak ona daha fazla yaşam şansı vermiyor ve zavallı hayvan, iç kanama sonucu kan kusa kusa ölüyordu... ★★★ Ben bu görevi yaptığım 30 yıl boyunca, yazları, o kaplumbağalar için sırt çantamda hep 2 litrelik soğuk su taşırdım.  Hattın içerisinde bulduklarımı dışarı çıkarır, gölgelik bir yerde üzerine soğuk su döker, avcumdan su içirir, yoluma öyle devam ederdim.  Öylesine ısınmış olurlardı ki  ancak eldivenle çıkarabilirdim. Zira çıplak elle tuttuğumda avucuma yapışır ve yakarlardı... ★★★ 30 yılda binlerce kaplumbağayı hayata döndürdüm ama yüzlercesini de başını rayın gölgesine uzatmış, kan kusa kusa ölmüş olarak buldum. Rastladığım çiftçileri kaplumbağaları hat içersine koymamaları konusunda uyarır, aksi takdirde iç kanamadan öleceklerini ve bu nedenle tarlalarında bereketin kalmayacağını söylerdim. Onlar da korkar, hayvancıklara dokunmazlardı. ★★★ Fotoğraftaki kaplumbağayı da tren rayları arasında çaresizce ölümü beklerken buldum.  Hat dışına alıp, üzerine soğuk su döktüm ve su içirdim... Böylece hayata döndürmeyi başardım...” ★★★ Gökten bir elma daha düştü. Kaplumbağaları demiryolu hattına bırakmayan çiftçilerin ve sahipsiz köpeklerin yaşam hakkına saygı duyan tüm canlı dostlarının başına...",https://www.sozcu.com.tr/demiryolcu-ve-kaplumbaga-p49795
Uğur Dündar,Atatürk’ün gerçekleştirdiği mucize...,19 Mayıs 2024,"Emekli olduktan sonra tarih araştırmaları yapan, Atatürk ve Cumhuriyet üzerine kitaplar yazan 26. Genelkurmay Başkanı İlker Başbuğ ile zaman zaman bir araya gelip, bu konularda uzun sohbetler gerçekleştiriyoruz. İşte onunla 19 Mayıs Atatürk’ü Anma, Gençlik ve Spor Bayramı nedeniyle yaptığımız sohbetten çıkardığım satırbaşları: ★★★ “Osmanlı İmparatorluğu’nun 30 Ekim 1918 günü Mondros Ateşkes Mütarekesi’ni imzalamasıyla, Osmanlı Devleti için 1. Dünya Savaşı artık sona ermişti. Yenik devletlerin arasında yer alan Osmanlı İmparatorluğu’nun bu savaşta verdiği toplam zayiat ise şöyleydi: 804 bin şehit, 250 bin esir, 400 bin yaralı olmak üzere toplam zayiat 1.454.000. Mustafa Kemal Paşa’nın komutanlığını yaptığı Yıldırım Ordular Grup Komutanlığı da lağvedilmişti. Adana’dan İstanbul’a trenle hareket eden M. Kemal Paşa, İstanbul’da bir görev alarak, çökmekte olan imparatorluğun varlığının devam ettirilmesi için bir şeyler yapılabileceğini düşünüyordu. ★★★ Sonrasında yaşanılanları M. Kemal şöyle anlatır: “13 Kasım 1918 günü, trenden inip de Haydarpaşa’da rıhtıma çıkar çıkmaz karşılaştığım manzara 55 düşman gemisinin zafer bayrakları açarak İstanbul’a girişidir. Düşman gemilerinden bazıları Dolmabahçe Sarayı önünde demirlemişlerdi. Avrupa kıyısına gitmeye hazırlanan yolcular savaş gemilerinin geçişini beklemek zorunda kalmışlardı. Biz de birkaç saat beklemiştik. Bindiğimiz istimbot, Haydarpaşa’dan köprü yakasına savaş gemileri kafilesini dolaşarak, onların zafer bayrakları altında güvertelere dizilmiş çeşit çeşit, renk renk bahriyeli saflarını seyrederek ve kıyıları, rıhtımları dolduran insanların haykırışları ve kiliselerin şenlik çanları arasında geçti. Bu gerçekten bir rastlantı mıydı? ★★★ Daha üç yıl önce Çanakkale’de durdurduğumuz düşman gemileri ile İstanbul’a neredeyse aynı zamanda giriyorduk. Bu tarihin ve talihin bir cilvesi, yoksa oyunu muydu? Gördüğüm bu manzara karşısında yanımda bulunan Rasim Ferit’e şunları söyledim: “Hata ettim, İstanbul’a gelmemeliydim. Ne yapıp yapıp Anadolu’ya dönmenin çaresine bakmalıyım...” Falih Rıfkı (Atay) da o günleri şöyle anlatıyordu: “Galata kaynaşmakta. Beyoğlu şenlik içinde. Biz ise şehrin iki yakasında birbirimizin boğazına sarılmış sövüşüp duruyorduk... Türkçülük ve Türkçüler, hiç politikaya karışmasalar bile suçlu ve sorumlular arasındadır... Beyoğlu’nda Yunan generalinin oturduğu binanın kâbusu da vardır. Balkonuna Yunan bayrağı çekildiği zaman, halk zorla selama dururdu. Türkler geçişlerini bu zamana rastlatmamak için hesaplı yola çıkarlardı.” ★★★ Aylar geçti. M. Kemal bu arada çok kişiyle temaslarda bulundu. Çareler arıyordu. Ve çareler tükeniyordu. Mustafa Kemal Paşa; İstanbul’da kalırsa tutuklanacağından endişe duymaya başlamıştı. Tutuklanma onun için, düşündüklerinin hiçbirini yapamamak demekti. 28 Şubat 1919 günü İngiliz Gizli Servis Başkanlığı’na verilen bir raporda 34 kişinin ismi vardı. Bunlar arasında onun da ismi bulunuyordu. O anda düşündüğü çare; bir an önce Kocaeli bölgesine geçmekti. Daha sonra da Ali Fuat Paşa’nın Ankara’da bulunan kolordusunun bölgesine ulaşmayı düşünüyordu. O günlerde Mustafa Kemal Paşa İsmet (İnönü) Bey’i Şişli’deki evine davet etti. Aralarında şöyle bir konuşma geçti: “Ne haber?” dedim. -Tahmin edeceğin gibi... dedi. “İsmet, şuradan bir Türkiye haritası alıp masaya açar mısın? Üzerinde konuşacağım”, dedim. İsmet Bey haritayı alıp açtı. -Ne yapacaksın, diye sordu. “Mesela” dedim. “Hiçbir sıfat ve yetki sahibi olmaksızın Anadolu’ya geçmek ve milleti uyandırarak kurtulma çarelerini aramak için en uygun bölge ve beni o bölgeye götürecek en kolay yol hangisi olabilir?” Yüzüme baktı, neşeli ve ümitli olarak güldü. -Karar verdin mi, dedi. “Şimdilik bundan bahsetmeyelim. Bana memleketi ve orduyu bilen, durumu yakından gören, tehlikeden şüphesi olmayan bir arkadaş gibi cevap ver!..” -Yollar çok, bölgeler çok! dedi. Ne yapacağını bana ne vakit söyleyeceksin, diye sordu. “Zamanında” dedim. ★★★ Bir gün birdenbire beklenmedik bir şey oldu. Harbiye Nazırı Şakir Paşa, Mustafa Kemal Paşa’yı makamına davet etti. Şakir Paşa, karşısına oturan M. Kemal Paşa’ya bir tek kelime bile söylemeden bir dosya uzattı. Dosyayı okuyan M. Kemal Harbiye Nazarı’nın yüzüne bakıp: “Emriniz Paşam”, diye sordu. Şakir Paşa’nın cevabı şöyle oldu: Ben Sadrazam Paşa ile görüştüm. Sizi Samsun ve havalisinden sorumlu olacak 9. Ordu Kıt’alar Müfettişliği’ne tayin etmeyi uygun gördük. O an M. Kemal hiç beklemediği bir durumla karşı karşıya kalmıştı. Heyecanlıydı. O anı kendisi şöyle anlatmıştır: “Talih bana öyle uygun şartlar hazırlamış ki, kendimi onun kucağında hissettiğim an ne kadar bahtiyarlık duydum, tarif edemem. Nezaretten çıkarken, heyecandan dudaklarımı ısırdığımı hatırlıyorum. Kafes açılmıştı. Önümde geniş bir âlem, kanatlarını çırparak uçmaya hazırlanan bir kuş gibi idim.” ★★★ Ancak unutulmasın ki; hangi şartlarda olursa olsun M. Kemal Paşa Anadolu’ya çıkmaya karar vermişti. Mustafa Kemal Paşa’yı Samsun’a götürecek Bandırma Vapuru 16 Mayıs günü saat 16.30’da yola çıktı. Bandırma Vapuru 19 Mayıs 1919 sabahı saat 06.00’da Samsun’a ulaştı. Kemal Samsun’a çıktığında karşılaştığı şartlar pek de iyi değildi: Harbin uzun seneleri zarfında, millet yorgun ve fakir haldeydi... Ordunun elinden silahları ve cephanesi alınmış ve alınmaktaydı... Düşman devletler Osmanlı devlet ve memleketini maddeten ve manen saldırı halinde, imhaya ve parçalamaya karar vermişlerdi... Başsız kalmış millet karanlık ve belirsizlik içinde olup bitecekleri beklemekteydi. Ancak O; Samsun’a ulaşmadan önce ne yapacağına çoktan karar vermişti. Kararı şu idi: “Bu vaziyet karşısında bir tek karar vardı. O da milli hakimiyete dayalı kayıtsız şartsız yeni bir Türk Devleti kurmak!” Atatürk, bir mucizeyi gerçekleştirdi. İstiklal Savaşı’nı kazandı. Bu başarıyı 29 Ekim 1923’te Cumhuriyetin kuruluşu ve “Türk Devrimi”nin gerçekleştirilmesi takip etti. ★★★ Bu süreci Yakup Kadri (Karaosmanoğlu) şöyle tanımlar: “Tarih, günün birinde; Mustafa Kemal, 1919 senesi Mayıs on dokuzunda Anadolu’ya geçip milli kurtuluş hareketine baş oldu ve onun sevk ve idaresinde vatan kuruldu, diyecektir. Lakin, hakikat bu kadar basit olmaktan çok uzaktadır.” 19 Mayıs Atatürk’ü Anma Gençlik ve Spor Bayramımız kutlu olsun...",https://www.sozcu.com.tr/26-genelkurmay-baskani-ilker-basbug-dan-19-mayis-ataturk-u-anma-genclik-ve-spor-bayrami-nda-carpici-p48318
Uğur Dündar,Kumpas!..,16 Mayıs 2024,"Önce uyduruk bir “bebek davası” ortaya atıldı! Uyduruk diyorum, çünkü bekarlık (1985) yıllarımda yaşadığım sözde bir ilişkiden bir çocuğum olmuş!.. Mahkemeye gittik, hakim, tarafları bu konuda son ve kesin söz anlamına gelecek DNA analizinin yapılması için Adli Tıp Kurumu’na sevketti. Avukatım Murat Ergün ile devlet hastanesine giderek kan ve saç örneğini verdim. Aylar sonra sonuç raporu geldi ve “UĞUR DÜNDAR’IN ‘D.G.’ NİN BİYOLOJİK BABASI OLDUĞU İDDİASI REDDEDİLMİŞTİR” denildi. Olayın böylece kapanması gerekir değil mi? Ne gezer! Yandaş medyalarında dillerine dolayıp, günlerce linç malzemesi yaptılar... Hâlâ devam ediyorlar!.. ★★★ Bu kumpas konuşulurken, bir başkası kuruldu. Hemen belirteyim; Ayhan Bora Kaplan Suç Örgütü soruşturmasını yürüten Ankara Emniyet Müdürlüğü Organize Suçlar Şube Müdürlüğü’nde görevli (çaycı dahil) hiç kimseyi tanımam. Hiçbiriyle telefonla konuşmadım, yüz yüze gelmedim. Keza Ayhan Bora Kaplan ve suç örgütünden hiçbir kişiyle tanışmadım, yüz yüze gelmediğim gibi telefonla da konuşmadım. (Bunlar basit bir HTS kaydı araştırmasında hemen ortaya çıkarılabilir.) Buna rağmen sanıklardan biri, mahkemede, Başkomiser İbrahim adlı görevlinin, bir gece sorgu sırasında, beni telefonla aradığını ve gizli tanıkla tele-konferans yaptığımızı öne sürmüş. ★★★ Yukarıda belirttiğim gibi ne o akşam, ne de başka bir gün, hiçbir görevli beni aramadı. Ben de aramadım. Böyle bir görüşme hiçbir zaman olmadı. (Ankara Emniyet Müdürlüğü’ne yolum en son 40 yıl önce düşmüştü.) Bu tamamen hayal ürünü -iddia bile diyemeyeceğim- yalan bir söylem. Ayrıca Ayhan Bora Kaplan suç örgütünden hiç kimseyle de görüşmedim. ★★★ Süreç içinde bu örgütün mağdur ettiği, adları da iddianamede müşteki- mağdur olan iki kişiyle görüştüm ve söylediklerini aynen yayınladım. ★★★ Gizli tanık kullanımına FETÖ kumpaslarından bu yana karşı olduğum için Ayhan Bora Kaplan iddianamesindeki gizli tanık ifadelerinden tek satır kullanmadım. ★★★ Yaptığım araştırmalarda da Bekir Bozdağ, Hasan Doğan ve Abdülhamit Gül gibi siyasetçilerin adlarının geçtiğini duymadım. Bu tespitimi de geçen hafta SÖZCÜ TV’de katıldığım Sözün Gücü programında açıkladım. Durum bundan ibarettir değerli okurlarım. Bakalım sırada hangi kumpas var?..",https://www.sozcu.com.tr/kumpas-p47646
Uğur Dündar,"Özgür Özel, Ekrem İmamoğlu ve Mansur Yavaş!..",08 Mayıs 2024,"28 Mayıs 2023 günü Cumhurbaşkanlığı seçimlerinin ikinci turu sonuçlanmış ve Tayyip Erdoğan Cumhurbaşkanlığını yeniden kazanmıştı. Bu sonuç, Millet İttifakı’nın adayı Kemal Kılıçdaroğlu’nun seçilmesini bekleyenleri büyük hayal kırıklığına uğratmıştı. Derin hayal kırıklığının toplumda dalga dalga yayılmasında, o güne kadar “Kılıçdaroğlu’nun kesin olarak kazanacağını” öne sürerek, seçmene sürekli umut pompalayan anket şirketlerinin büyük sorumluluğu vardı. ★★★ Ertesi sabah, yani 29 Mayıs 2023 günü, İstanbul Büyükşehir Belediye Başkanı Ekrem İmamoğlu, kameraların karşısına geçerek şu konuşmayı yapmıştı: “Bugün, büyük hayal kırıklığı yaşayan on milyonların olduğunun farkındayım. Sevgili çocuklar, sakın ama sakın üzülmeyin. Kıymetli gençler, sakın ama sakın umutsuzluğa kapılmayın. Hanımefendiler, asla tedirgin olmayın. Beyefendiler, başınız dik yürümeye devam edin. Biz, az zamanda çok ve büyük işler başarabilen bir ulusuz. Yine başarırız...”  ★★★ Konuşmasına devam eden İmamoğlu, 2019’daki İstanbul seçimlerini hatırlatarak şunları söylemişti: “Benzer bir hayal kırıklığı bundan beş yıl önce de yaşanmıştı ama sadece dokuz ay sonra, yerel seçimlerde muazzam sonuçlar elde ettik. Doğru işler yaptık ve sonuç aldık. Birlikte başardık. Kimse endişe etmesin, her şey yeniden başlıyor. Unutmayın değişmeyen tek şey, değişimdir. Her sahada her ortamda değişim. Aynı şeyleri yaparak farklı sonuç asla beklemeyeceğiz artık. Tıpkı 38 yaşındaki Mustafa Kemal Atatürk gibi, tıpkı 21 yaşındaki Fatih Sultan Mehmet gibi yapacağız... ★★★ Büyük Atatürk diyor ki ‘Umutsuz durumlar yoktur, umutsuz insanlar vardır.’ İstanbul’da, benim gibi milyonlarca, Türkiye’de on milyonlarca umutlu hem de çok umutlu demokrasi neferleri var. Bu seçim kampanyasında onların inançlı-dirençli, asla vazgeçmeyen mücadelesine tanık oldum. Başta ‘demokrasi neferleri’ olan sizleri, çocukları, gençleri, anneleri ve bütün İstanbulluları bugün saat 20.00’de Maltepe Meydanı’nda düzenlediğimiz 570. Fetih etkinliklerine davet ediyorum. Bu akşam orada göz göze geleceğiz. Yapacaklarımızı ve değişimi konuşacağız. Tüm kalpleri fethetmek için nasıl daha hızlı koşacağımızı paylaşacağız. Bana inanın yolumuz uzun, gençliğimiz var, inancımız tam. Bana güvenin, her şey çok güzel olacak...” ★★★ İmamoğlu bu tarihi konuşmasıyla CHP’deki değişim sürecinin ilk işaretini vermiş oldu. Önce İstanbul İl Başkanlığı seçimini Genel Başkan Kemal Kılıçdaroğlu’nun desteklediği Cemal Canpolat’a karşı, Ekrem İmamoğlu’nun adayı, genç siyasetçi Özgür Çelik kazandı. Sonra her şey hızla değişmeye başladı. Ve 4-5 Kasım 2023’de yapılan Cumhuriyet Halk Partisi Olağan Kurultayı’nda asıl büyük değişim gerçekleşti. 812 oy alan CHP Grup Başkanı Özgür Özel, 536 oyda kalan Genel Başkan Kemal Kılıçdaroğlu’nu geride bırakmayı başardı. Bu sonuçta da İBB Başkanı Ekrem İmamoğlu’nun büyük emeği vardı... ★★★ Değişimin yarattığı umutla ve yepyeni isimlerle girilen 31 Mart Mahalli İdareler Seçimi de CHP’nin zaferiyle sonuçlandı. CHP, 14 büyükşehir ile 21 ilde seçimleri kazanarak yüzde 37 oyla, yıllar sonra ilk kez birinci parti oldu. 2019’daki seçimden 572 bin fazla oy alan Ekrem İmamoğlu, bu zaferin de mimarlarındandı. Ankara Büyükşehir Belediye Başkanı Mansur Yavaş da yüzde 60,4 oy alarak rakiplerine ezici bir üstünlük sağladı. Daha önce her iki şehrimizin Belediye Meclisi’nde azınlıkta kalan İmamoğlu ve Yavaş, bu sonuçlarla, Meclis çoğunluğunu da ele geçirmiş oldular. Ortaya çıkan tabloyla Cumhurbaşkanı Erdoğan’ın bir öngörüsü daha gerçekleşmiş; İstanbul’u kazanan, Türkiye’yi de kazanmıştı!.. Eğer İmamoğlu oylarını artırarak İstanbul’u kazanamamış olsa, bir zaferden söz etmek de mümkün olamayacaktı... ★★★ Seçimlerin ardından başlayan süreçte CHP’ye yönelik siyasal mühendislik hesapları yapılıyor. Birileri Cumhurbaşkanlığı seçimlerine daha 4 yıla yakın bir süre olmasına rağmen Özgür Özel, Ekrem İmamoğlu ve Mansur Yavaş’ı birbirine düşürmeyi hedefleyen girişimler sürdürüyor, söylemler üretiyor. Daha 2013’de kendisine “Sen bu partinin genel başkanı olacaksın” dediğim Özgür Özel’i hiç tanımayanlar, onun bu projeler karşısında havaya girip ayaklarını yerden kesebileceğini ve devamında partiden kopuşların yaşanacağı bir iç kavgayı başlatabileceğini düşünüyor olabilirler. Hemen söyleyeyim böyle düşünenler fena halde yanılıyorlar. Zira tanıdığım Özgür Özel, genç yaşına karşın büyük birikim ve deneyime sahip olmuş, son derece akıllı, zeki ve tarihten dersler çıkarmayı bilen bir siyasetçidir. Özetle Özel, İmamoğlu ve Yavaş üçlüsünün bu siyasal mühendislik hesaplarını boşa çıkartacaklarına ve zamanı geldiğinde seçilecek ismi Cumhurbaşkanı adayı göstereceklerine inanıyorum.",https://www.sozcu.com.tr/ozgur-ozel-ekrem-imamoglu-ve-mansur-yavas-p44865
Uğur Dündar,İşte başıboş köpeklerin yarattığı soruna çözümler...,26 Mayıs 2024,"Konuyu kendisi de bir hayvansever olan Genel Cerrahi Uzmanı Prof. Dr. Mehmet Asil Yılmaz’la konuştum. İşte önerileri: “Ben köpekleri çok severim. Onlar gördükleri iyilik karşısında teşekkür etmesini bilen, kızdığınız zaman size karşılık vermeyen, baş kaldırmayan bir arkadaş, sadık bir dost, malınızın ve  canınızın bekçisi değerli bir yoldaştır. Onlar sesinizi, ıslığınızı, yakınlarınızı tanır ve en önemlisi de ayakucunuzda hırsıza, düşmanlarınıza karşı canı pahasına sizi ve ailenizi koruyan iyi birer görevlidirler.      Bu kadar olumlu özelliklere sahip bulunan bu can dostları, gün gelir her nedense sahipleri tarafından sokağa, şehirlerarası yol kenarlarına veya bir ormana bırakılırlar. Böylece o güne kadar sadık bir yoldaş olan bu talihsiz hayvanlar, sahiplerince yalnızlığa, bunalıma, hastalanmaya veya ölüme terk edilirler. ★★★ Hayvan, terk edilirken sahibine adeta, “Ben, sana hakkımı helal etmiyorum. Kuş uçmaz, kervan geçmez yerlere niye bırakıyorsun? Suçum ne? Ne olur beni ölüme terk etme efendim” dercesine bakar. Efendisi gittikten sonra o da yaşamak, karnını doyurmak için bırakıldığı yerden, yakın köylere, kentlere, apartman kapılarına, lokantalara, kafeteryalara, parklara, piknik yerlerine sığınmaya ve ulaşmaya çalışır; günlerce karnını doyuracağı mekânları arar. Bu süreçte aç, susuz kalır. Eğer beslenecek bir mekân bulursa, bu kez yeni yerini sahiplenerek orada koruma görevi  yapmaya başlar. Suç köpeğin mi, görevlerini yerine getirmeyi beceremeyen sahibinin mi? Siz beyefendi, hanımefendi! Madem besleyemeyeceksiniz, bakamayacaksınız; niçin o köpeği veya kediyi sahiplenmeye kalkıştınız?.. ★★★ Bazı başıboş köpekler, yukarıda söylenenlerin aksine, sokaklardan toplanarak, barınaklara getirilip, aşıları yapılıyor, kısırlaştırılıyor, kulağına küpe takılarak alındığı sokağa veya mekâna yeniden bırakılıyor. Bazıları da bu ilgilerin hiçbirine erişemediğinden sokaklarda doğup büyüyor ve yine sokaklarda ölüyor.  Gazeteci Didem Tali sadece mega kent İstanbul’un sokaklarında 130 bin köpeğin ve 125 bin kedinin yaşam sürdürdüğünü belirtiyor. Ülkemiz genelinde düşünürsek on binlerce, yüz binlerce köpek ve kedi, illerin, ilçelerin sokaklarında başıboş, yarı aç, yarı tok yaşamlarını sürdürmeye çalışıyor. Oysa bu hayvanlar bakıma, ilgi ve şefkate muhtaç canlılar...  Onlar yiyecek bulamaz ve  uzun süre aç ve susuz kalırlarsa, normal davranış özelliklerini kaybedebilirler. İşte bu anlarda köpekler yanlarından geçen insanlara, çocuklara saldırabilir, ısırabilir, yaralayabilir ve hatta ölümcül olaylara neden olabilirler. Bunun yaşanmış örneklerini birçok ilimizden verebiliriz. Başıboş köpeklerin saldırganlığının en vahimi, son aylarda Mardin’in Derik İlçesinde yaşandı. Kuduz bir köpek 4’ü çocuk, 7 kişiyi ısırarak, ölümcül düzeyde hastanelik etti. ★★★ Başıboş köpekler tarafından her yıl yüzlerce saldırı gerçekleşiyor ve çok sayıda insanımız yaralanıyor. Eğer köpekler kısırlaştırılarak, özel barınaklarına yerleştirilmiş olsa ve sonrasında sokağa salınmasalar, saldırılarda yaralanmalar, hatta ölümler ve kuduz vakaları da olmaz. Burada sorulması gereken soru şu: Avrupa ülkelerinde sokak köpekleri sorun olmuyor da, ülkemizde niçin oluyor? Bu duruma en güzel örnek olarak Hollanda’yı verebiliriz. Hollanda aldığı yasal önlemlerle sokak köpekleri sorununu çözmeyi başaran ülkeler arasında en önde gelenlerden Alınan önlemler sayesinde insanlar yolda, sokakta, parklarda korkusuzca ve özgürce, yürüyebiliyorlar. ★★★ Prof. Dr. Abdurrahman Yiğit; haklı olarak “Acaba bizim yurttaşlarımız Avrupalılar kadar yaşama hakkına sahip değiller mi? Yurdumuzun çeşitli kentlerinde yaşanan, sokak köpeklerinin sebep olduğu dramatik ve üzücü saldırı ve yaralama olayları 21. yüzyılın Türkiye’sine yakışıyor mu?” diye soruyor. O halde ülkemizde ne yapılmalı? ■ Öncelikle sokak köpekleri toplanıp barınaklara getirilmeli. kısırlaştırılmalı, aşılanmalı ve sokaklara geri salınmamalı. ■ Ülkemizde sokak hayvanları için veteriner hekimlerin gözetim ve sorumluluğunda barınaklar oluşturulmalı, her ilde ve ilçede barınakların sayıları arttırılmalı, her biri hayvan severlerin de katkıları ile maddi ve manevi olarak desteklenmeli. ■ Halkımızın köpek ve kedilerini bu barınaklardan satın almaları teşvik edilmeli veya bu konuda yasalar, yönetmelikler çıkarılmalı. Eğer bireyler “Köpeğimizi, kedimizi  pet shoplardan temin etmek istiyoruz” diye ısrar ederlerse, onlardan “barınaklara katkı” adı altında ek bir vergi alınmalı. ■ Köpek veya kedi sahiplerinin bu hayvanları sokağa, ormana ve boş arazilere terk etmeleri engellenmeli. Bu hayvanları sokağa, parka, ormana bırakanlar izlenerek onlara ağır para cezaları verilmeli.   ■ Sokaklarda yalnızca sahipli köpekler, ağzına tasma takılı olarak, ipleri sahiplerinde olacak şekilde gezdirilmeli köpeğin kimliği, sorumlu veteriner hekim bilgisi, aşı durumu, vb. belgeler gerektiğinde ibraz edilmeli. Ayrıca gezdiren kişi bir elinde köpeğinin dışkısını yerden toplamada kullanacağı küçük bir kürek ve dışkı torbası bulundurmak zorunda olmalı. Bunları yapmayanlara belirli para cezaları verilerek hayvan sahibinin siciline işlenmeli. Tekrarı durumunda ceza oranı arttırılmalı. ■ “Pitbull” gibi saldırgan köpek ırklarının özel kişilerce sahiplenilmesi, üretimi, alım-satımı ve bulundurulması yasaklanmalı. Tespit edildiğinde sahibi “topluma tehdit oluşturan canlı silah bulundurma” suçundan para ve/veya hapis cezasına çarptırılmalı. Bu konuda güvenlik birimlerine gelecek ihbarlar değerlendirilerek, sahipleri hakkında yasal işlemler kısa zamanda sonuçlandırılmalı...”",https://www.sozcu.com.tr/iste-basibos-kopeklerin-yarattigi-soruna-cozumler-p49994
Uğur Dündar,Bal gibi zehir!..,12 Mayıs 2024,"30 yıl kadar önce... ARENA Programı için Ankara’da bir sahte bal üreticisiyle gizli kameralı pazarlık yapıyoruz. Adam kendinden emin “Kaç ton isterseniz yaparım, üstelik benim sahte balımı Türkiye’deki hiçbir laboratuvar hakikisinden ayırt edemez!..” diyor. Anlattığına bakılırsa glikoz şurubuna bal aroması katıyor, renklendiriyor ve al sana bal! Aslında bal gibi zehir!.. Çünkü glikoz-fruktoz şurubu vücudun kan şekeri dengesini allak bullak ediyor, hormonları bozuyor, hatta pankreas kanserine neden olduğu öne sürülüyor. Beş ton için anlaşıp, el sıkışıyoruz! Evet yanlış okumadınız, beş ton sahte bal alımı için anlaşıyoruz! Tonlarca sahte bal ürettiğini göğsünü gere gere anlatan bu sahtekarın görüntüsünü yayınladığımızda ortalık sarsılıyor. Ama hepsi o kadar!.. ★★★ Daha da kötüsü, Adalet ve Kalkınma Partisi iktidara gelir gelmez biz haberciler için gıda teröristlerini ortaya çıkarmanın tek yöntemi olan “gizli kamerayı” yasaklıyor. Bundan güç alan hilebazlar daha da cesaretleniyor. Gıda teröristleri işi öylesine uç bir noktaya getiriyorlar ki; sırf sahte bal satabilmek için televizyon kanalı bile kuruyorlar. Aylarca süren bu satışlara toplumun büyük tepkisi üzerine nihayet, kapıcı dairesindeki bu televizyona baskın yapılıyor, sahte balların yanı sıra kaçak telefonlar da bulunuyor. Olan da zehirden farksız sahte balları tüketenlere ve sahtecilerin kırdıkları fiyatlarla mücadele edemeyen gerçek bal üreticilerine oluyor. ★★★ 30 yıl sonra... CHP Ordu Milletvekili Mustafa Adıgüzel TBMM’de arıcı kıyafetiyle acı gerçekleri haykırıyor. Gerçek bal üreticilerinin sorunlarını dile getirip, yüksek maliyetlerle baş edemeyenlerin işi bıraktıklarını belirttikten sonra, dünyada bal üretiminde 114 bin tonla 2. sırada olan ülkemizin çarşı pazarında satılan balların yüzde 80’e yakınının sahte olduğunu, bunu bilimsel çalışmalarla tespit ettirdiklerini söylüyor. Onu dinlerken 30 yıl önce yaptığımız tonlarca sahte bal pazarlığı gözümün önüne geliyor. İçimden “Yazıklar olsun” diyorum. “Koskoca Tarım Orman ve Sağlık Bakanlıkları, binlerce gıda denetçisi ve sağlık yetkilisi ne güne duruyor?.. Aradan geçen upuzun 30 yılda milleti bal görünümlü zehir yemekten kurtaramadıkları için gerçekten yazıklar olsun!..”",https://www.sozcu.com.tr/bal-gibi-zehir-p46732
Uğur Dündar,1 Mayıs nasıl doğdu?..,02 Mayıs 2024,"1 Mayıs 1886‘da, ABD’nin birçok sanayi kentinde, işçilerin uzun çalışma saatleri ve kötü çalışma koşulları nedeniyle kitlesel grevler ve mitingler düzenlenir. O gün başlayan eylemler devam edince, polis şiddeti ve basının hedef gösteren yayınları giderek artar... ★★★ 3 Mayıs günü, Chicago’daki bir fabrikanın önünde yapılan eylemde, grev kırıcıları işçilere saldırır. Saldırı sırasında polisler silahsız işçilere ateş açar. 4 işçi hayatını kaybeder, çok sayıda işçi de yaralanır. Bunun üzerine işçi temsilcileri bir gün sonrası için de miting kararı alır. Bu defa toplanma yeri Haymarket Meydanı‘dır. Meydanda yarım milyon işçi bir araya gelir. Ancak mitingin bitimine doğru bir bomba, polislerin arasında infilak eder. 7 polis ölür, onlarcası yaralanır. Polis, işçilere yaylım ateşi açar ve birçok işçi hayatını kaybeder... ★★★ Olayların ardından yüzlerce işçi tutuklanır. Albert Parsons ve 7 arkadaşı hakkında dava açılır. Yargılamada tutuklanan işçi önderlerinin bomba ile bağlantılı olduklarına dair hiçbir kanıt ve tanık bulunamaz. Buna karşın yaratılan işçi ve sendika düşmanı hava nedeniyle jüri, sanıkları suçlu kabul eder. Tutuklulardan 7′si idama mahkum edilir, daha sonra ikisinin cezaları müebbet hapse çevrilir. İdamı onaylananlardan Louis Lingg, cezaevinde şüpheli bir şekilde hayatını kaybeder. (Olay resmi kayıtlara intihar olarak geçer.) ★★★ Diğer 4 işçi önderi Albert Parsons, George Engel, Adolph Fischer ve August Spies, 11 Kasım 1887 tarihinde idam edilirler. İdamların üzerinden 6 yıl geçtikten sonra hapiste bulunan 3 işçi önderi, eyalet valisi tarafından affedilir. Ayrıca 4 Mayıs 1866’da Haymarket Meydanı’nda ateş açma emrini veren polis şefleri görevi kötüye kullanmaktan dolayı meslekten ihraç edilirler. II. Enternasyonal‘in 1889 Paris kongresinde 1 Mayıs, işçi sınıfının uluslararası birlik, mücadele ve dayanışma günü olarak ilan edilir... ★★★ O tarihten bu yana Albert Parsons’un idamından hemen önce çocuklarına yazdığı şu satırlar elden ele dolaşır: “Bu kelimeleri yazarken adlarınızın üstüne gözyaşlarım damlıyor... Bir daha hiç karşılaşmayacağız. Ah, sevgili çocuklarım, nasıl içten, derinden seviyor sizi babacığınız. Bir gün zaten gidecektim... Ama şimdi daha mutluyum. Babanızla gurur duyabilirsiniz. Bir gün diyeceksiniz ki; ‘Bizim babamız haklıydı ve gitti!..’ Sevdiklerimiz için yaşamakla gösteririz sevgimizi. Ama gerektiğinde sevdiklerimiz için ölmekle de gösterebiliriz sevgimizi... Ben tüm bir insanlık için var olduğumun bilincindeydim. Size de böyle bir görev emanet ediyorum yavrularım. Kendiniz için değil tüm insanlık için var olun. Mücadeleniz hep haksızlığa uğrayanlar için olsun. Böylece insanlık size minnettar kalacaktır. Gurur duyabilirsiniz çocuklarım... Babanız haklı bir dava için gidiyor. Hiçbir zaman hayat böyle geldi böyle gidiyor demeyin. Erdemli ve cesaretli olun. Korkmayın hiçbir zaman!.. Erdeminiz size cesaret verecektir. İyilikleriniz hiç unutulmayacaktır. Dünya var oldukça geride bıraktığınız şerefli yaşam başkaları tarafından anılacaktır. Anılmayacağını bilseniz bile siz iyilik, doğruluk ve adaletten ayrılmayın. ★★★ Sevgili evlatlarım, Hayattan hiçbir zaman nefret etmeyin. Tanrı bize insanca yaşayalım diye bu dünyayı verdi. Sorumlusunuz yavrularım!.. Haksızlıkların karşısında durun, sessiz kalmayın. Benim hayatımı ve doğal olmayan haksız ölümümü başkalarından öğreneceksiniz. Babanız, özgürlük ve mutluluk uğruna gönüllü olarak canını vermiş bir kurbandır. Size miras olarak şerefli bir ad ve tamamlanacak bir görev bırakıyorum... İnsanları sevin, haksızlık yapmayın, yapana da ses çıkarın!.. ★★★ Babanız şerefli bir insan. Onun adına örnek olun. Onu koruyun, bu yolda yürüyün. Kendinize karşı doğru olun, o vakit başkalarına karşı sahte olamazsınız. Yaratıcı, uyanık ve neşeli olun... Çocuklarım, değerli varlıklarım; bu mektubu yalnız sizin için değil, daha doğmamış çocukları için ölen birçok kişinin ölüm yıldönümlerinde de okumanızı istiyorum. Yavrularım, elveda...” (Kaynak: Charles Samuel Hall-Life and Letters of Albert Parsons, çeviren; Ömer Faruk Reca)",https://www.sozcu.com.tr/1-mayis-nasil-dogdu-p43459
Uğur Dündar,Ayhan Bora Kaplan olayında 20 skandal...,23 Mayıs 2024,"Başarılı, cesur, yurtsever soruşturmacı gazeteci kardeşim Timur Soykan, yargılaması süren Ayhan Bora Kaplan olayındaki skandallar zincirini gözler önüne seren, bu arada benim de son dönemde neden iftira yağmurunun hedefi olduğumu ortaya koyan çok önemli bir araştırmaya daha imza atmış. İşte Birgün” deki o yazı: “Ayhan Bora Kaplan Olayı, sadece bir devlet krizini değil, devletin çürüdüğünü gözler önüne seriyor. MHP Genel Başkanı Devlet Bahçeli operasyonu kumpas olarak nitelendirdi. Ancak Cumhurbaşkanı Erdoğan darbe ve kumpas iddialarına katılmadı. “Hatta bürokratik vesayet” diyerek belki de “darbe” diyenleri işaret etti. ★★★ Kaplan’ı gözaltına alan polisler geçen günlerde tutuklandı. Suç örgütü lideri Ayhan Bora Kaplan’a operasyon yapan polis müdürlerine siyasi iktidara darbe suçlamaları yöneltildi ve tutuklandılar. Acaba polis mi siyasilere operasyon yapacaktı yoksa mafya mı polise operasyon düzenledi? Sinan Ateş davasında hedef olan MHP ortağı AKP’ye karşı hamle mi yapıyor? Eski İçişleri Bakanı Süleyman Soylu, İçişleri Bakanı Ali Yerlikaya’yı mı hedef alıyor? Sorular çoğaltılabilir. Ama Ayhan Bora Kaplan olayındaki skandallar sadece bir devlet krizini değil, devletin çürüdüğünü gözler önüne seriyor. Bir mafya operasyonuna aşağıdaki 20 büyük skandal sığıyor: ★★★ 1- 15 TEMMUZ’DA SIR GÖRÜŞME 15 Temmuz darbe girişimi gecesi, Ayhan Bora Kaplan ve adamları, TRT önünde uzun namlulu silahlarıyla poz verdi. O dönem Çalışma Bakanı olan Süleyman Soylu’nun, kuzeni Sadık Soylu’nun telefonundan Ayhan Bora Kaplan’ı arayarak çağırdığı ve bu konuşmanın dinlemeye takıldığı iddia edildi. Ayhan Bora Kaplan’ın yeraltı dünyasında hızlı yükselişi başladı. 2- POLİS TEHDİT ETTİ SAVCI KAYDA GEÇİRMEDİ 20 Temmuz 2016: Eski AKP Ankara İl Başkan Yardımcısı Barış Kurt’un eski çalışanı Erkan Doğan’ı kaçırdılar. İki gün boyunca işkence yaptılar. Erkan Doğan şunları söyledi: “Karakolda bir polis gelip Ayhan Bora Kaplan’ı tanıdığını söyledi ve beni tehdit etti. Ayhan Bora Kaplan’ın adamı gelip polis müdürü N.A.Ç ile tokalaştı sonra bana ‘Dışarıda büyük abi bekliyor’ dedi. Esat Karakolu’na gitmeden önce şikayetçi olmadığıma dair ifadem hazırlanmıştı, korkup imzaladım. Savcı ifade verirken dinledi ama kayda geçmedi.” 3- ÇİFTE CİNAYET KARANLIKTA 1 Ekim 2016: Mahfuz Tatar arkadaşlarıyla Ayhan Bora Kaplan’a ait Albüm Bar’a gitti. İçeri alınmayınca küfretti. Buradan gittiği Loop Bar’ın önünde Muhammed Kaplan ve Semih Arslan tarafından öldürüldü. 3 gün sonra tetikçilerden Muhammed Kaplan teslim oldu. Bundan 6 saat sonra Semih Arslan ölü bulundu. Arslan’ın ailesi ve bazı tanıklar, Ayhan Bora Kaplan’ın Tatar Aşireti ile anlaşma uyarınca Semih Arslan’ın ölüm emrini verdiğini öne sürdü. Bu olay hakkında takipsizlik kararı nasıl verildi? Barda Süleyman Soylu’nun kuzeni Sadık Soylu’nun oğlunu döven 3 bodyguardın Ayhan Bora Kaplan tarafından bacaklarından silahla vurduğu iddia edildi. Ancak bu olay da karanlıkta kaldı. 4- CİNAYETLER VE TAHLİYELER Ayhan Bora Kaplan, 2011 yılında kasten öldürme suçundan 7,5 yıl hapis cezası aldı. 3 yıl 4 ay sonra tahliye oldu. Suç örgütünün iki numarası Serdar Sertçelik, 2008’de cinayetten hapse girdi, 6 yıl sonra tahliye oldu. 15 suçtan kaydı var. Mahfuz Tatar’ı 2016 yılında öldüren Muhammed Kaplan ise 2020 yılında serbest kalmıştı ve çetedeki faaliyetlerine devam ediyordu. 5- EMNİYET’TEN ADAM KAÇIRDILAR Muhammet Sağ, 20 Eylül 2021’de Serdar Sertçelik ve Koray Özdöl ile buluştu. Bu kişilerce kafasına silah dayanıp zorla çekleri ve otomobilleri alındı. Sağ, şikayetçi olmak için Ankara Emniyet Müdürlüğü’ne gittiğinde onu Ayhan Bora Kaplan ve adamları karşıladı. Sertçelik, karnına silah dayadı ve otomobil bagajında kaçırıldı. Kaçırıldığı araçta karekodlu kartlar vardı ve çevirmelere takılmadan geçtiler. Balkonda oynayan çocuğunun videoları gösterilerek tehdit edildi, darp edildi. Yurt dışına kaçtı, CİMER’e şikayette bulundu, Marsilya Konsolosluğu’na yönlendirildi. Konsolos, “Türkiye’ye dön hakkını ara. Türkiye bir hukuk devleti” dedi. Antalya Havalimanı’nda telefonunu açar açmaz Kaplan aradı. Muhammet Sağ, bu kez Almanya’ya kaçtı.  2021’de Antalya Başsavcılığı’na yaptığı suç duyurusu işleme bile konulmadan sümen altı edildi. 6- MAFYAYA KAMU BANKALARI KREDİ VERDİ Ayhan Bora Kaplan çetesine kamu bankalarından 1 milyar 300 bin TL kredi verildiği iddia edildi. İddianamede ise kredi skandalı bir cümleyle geçiştirildi. Bazı şirketlere bankalarca kredi verildiği ve bu kredilerin şirket alımlarında ya da şirketlerin sermayelerinde kullanıldığı anlatıldı. Ancak bu kredileri veren bankalar ve kredi miktarı, MASAK raporunda olmasına karşın yazılmadı. Çetenin çöktüğü sicili temiz şirketlere teminatsız 700 milyon lira veren bir kamu bankasının yetkilisinin görevden alındığı öne sürüldü. Bu kişinin Muhammet Sağ’ın kafasına silah dayayarak çek ve araçlarını gasp eden Koray Özdöl’ün kardeşi olduğu iddia edildi. Banka ise görevden almanın bu olayla ilgili olmadığını açıkladı. 7- AYHAN BORA KAPLAN: RÜŞVET İSTEDİLER Ayhan Bora Kaplan, Esenboğa Havalimanı girişinde gözaltına alındıktan sonra savcılıkta rüşvet iddialarında bulundu. 2017’de Albüm isimli barı işletirken Ankara Organize Suçlarla Mücadele Şube Müdürü Alp Aslan’ın kendisinden 250 bin dolar rüşvet istediğini ama vermediğini savundu. Asayiş şubede çalışan Serdar isimli polisin de haftalık 30 bin TL rüşvet istediğini öne sürdü. Gizli tanık Serdar Sertçelik de Alp Aslan’a 500 bin TL’lik iki çek verdiğini söyledi. Asayiş Şube Müdürü Oben Özay’ın da arasında olduğu polislerin Ayhan Bora Kaplan ile görüştüğünü iddia etti. Bir çete mensubu ise Ayhan Bora Kaplan’ın bir polis müdürü ile iki kez İstanbul’a gidip her seferinde 10’ar kilo kokain ile döndüğünü iddia etti. 8- ‘BAŞSAVCIYA VİLLA ALDIM’ Ayhan Bora Kaplan emniyetteki kayıt dışı mülakatta, dönemin Ankara Cumhuriyet Başsavcısı, bugün ise Yargıtay üyesi olan Yüksel Kocaman’a Ankara Çayırbaşı’nda villa ve bir ev aldığını söyledi. ‘M7’ kodlu gizli tanık Serdar Sertçelik, Ayhan Bora Kaplan’ın Başsavcısı Yüksel Kocaman’ın mobilyalarını aldığını, lüks otomobilini aynı marka sıfır araçla değiştirdiğini öne sürdü. Halk TV’den Seyhan Avşar’a konuşan Yüksel Kocaman iddiaları yalanladı. Operasyonu yapan polisleri, kripto FETÖ’cü olmakla suçladı. Süleyman Soylu’nun hedef alındığını iddia etti. 9- MAFYA BABASININ TAKİPSİZLİK FIRTINASI Yüksel Kocaman, 2017-2020 yılları arasında Ankara Cumhuriyet Başsavcılığı yaptı. Bu dönemde Ayhan Bora Kaplan hakkında çok sayıda takipsizlik kararı verildi. Ayhan Bora Kaplan hakkında 56 soruşturma açılmıştı. 2017, 2018 ve 2019’da açılan uyuşturucu kaçakçılığından hırsızlığa, parada sahtecilikten suç örgütü kurmaya kadar suçlar yönetilen tüm dosyalar kapatılmıştı. Bu takipsizlik kararları son iddianamede eleştirildi. Suç delillerinin göz ardı edildiği ve operasyon yapılmadığı anlatıldı. Polis fezlekeleri bile beklenmeden takipsizlik kararları verildiği belirtildi. 10- KARA PARA TRAFİĞİNE KİMLER GÖZ YUMDU? İddianamedeki MASAK raporuna göre; Ayhan Bora Kaplan ve suç örgütünün yöneticilerinin mal varlıkları 2019-2020 yıllarında açıklanamayacak düzeyde arttı. Kaplan’ın 32 şirketinin bulunduğu belirtildi ve bunlara el konuldu. Çuvallarla paranın çete ile bağlantılı bir kuyumcuda aklandığı öne sürüldü. Kaplan’ın oğlunun sünnet düğününden sonra 1 Eylül 2023 günü bankaya sünnette takıları olarak 27,8 milyon TL yatırdığı anlatıldı. Kendisine ait lüks otomobil bile 4 gün içinde kağıt üzerinde 6 kez satılarak para aklandığı öne sürüldü. Bu para trafiği MASAK radarına nasıl takılmadı? 11- AYHAN BORA KAPLAN’IN VIP FİRAR PLANI 7 Eylül 2023: Ayhan Bora Kaplan, Türkiye’den kaçmak için Ankara Esenboğa Havalimanı’na geldi. İddiaya göre; kendisine operasyon yapılacağına dair bilgiyi birileri ona sızdırmıştı. Ayakkabısının içine 50 bin euro gizlemişti ve yanında emekli uzman çavuş koruması vardı. Uçak biniş kartı ve pasaport işlemlerini VIP’te görevli bir Devlet Hava Meydanları İşletmesi görevlisi ve yer hizmetleri firması personeli tamamlamıştı. 12- POLİSLER CEZAEVİNDEN MASAJ SALONUNA GİTTİ Ankara Organize Şube’de görevli komiser Metehan İlkyaz ve 3 polis, İzmir Cezaevi’ndeki Ayhan Bora Kaplan’ın ek ifadesini aldı. İddiaya göre daha sonra Ayhan Bora Kaplan’ın avukatıyla yemek yediler. Buradan bir masaj salonuna gittiler. Bu görüşmeler MİT ve İzmir Emniyet İstihbarat tarafında takip edildi ve görüntülendi. Polisler hesapları kendilerinin ödediğini savundu. Ayrıca bir emniyet müdürünün, Ayhan Bora Kaplan’ın avukatından 300 bin dolar rüşvet aldığı iddia edildi. Hatta bu polis müdürünün “Rüşvet değil, Menzil Cemaati’ne bağış aldım” dediği öne sürüldü. 13- ÖRGÜTÜN İKİ NUMARASI NASIL BIRAKILDI? Ayhan Bora Kaplan yakalandığı sırada suç örgütünün iki numarası Serdar Sertçelik, KKTC’deydi. Bir aracı vasıtasıyla polislerle temasa geçti ve ifade vermek için Türkiye’ye gelmek istediğini söyledi. 7 Ekim 2023’te Ankara’ya geldi ve 9 Ekim 2023’te gizli tanık M7 koduyla 19 sayfalık ifade verdi. Davanın iki numaralı sanığı olacak ve müebbet hapsi istenecek Serdar Sertçelik, ev hapsi şartıyla serbest bırakıldı. Hakkında bu kadar ağır suçlamalar olan bir şüphelinin etkin pişmanlıktan faydalandırılmak yerine gizli tanık yapılarak bırakılması olacak iş değil. 14- GİZLİ TANIĞIN GİZLENEN İFADELERİ Serdar Sertçelik, ifadesinde Ayhan Bora Kaplan’ın çok sayıda suçunu sıraladı. Kaplan’ın uyuşturucudan kazandığı parayla Ankara’da mekanlar satın aldığını anlattı. Kendisinin suçlarını bile itiraf etti. AKP’li, MHP’li siyasilerin, bakanların ismini vermedi. Sadece eski AKP Çankaya İlçe Başkanı Barış Kurt’un, Kaplan ile ortaklığını anlattı. Ancak dönemin Ankara Başsavcısı Yüksel Kocaman ve Ankara Emniyeti’ndeki bazı müdürlerin rüşvet aldığını öne sürdü. Buna karşın iddianamede ne Kocaman ne de bu müdürler hakkındaki iddialar yer aldı. Bu iddialar neden gizlendi? 15- ADALET BAKAN YARDIMCISININ FOTOĞRAFLARI İsmail Saymaz’ın haberine göre; Adalet Bakan Yardımcısı Akın Gürlek’e Ayhan Bora Kaplan soruşturmasını yürüten polislerin bir iftar yemeğinden sonra avukatlarla fotoğraflarını çektiği iletildi. İddiaya göre; polisler Ayhan Bora Kaplan’a çok yakın bir isim olan Avukat Fatih Atalay’ı takip ediyordu. Gizli tanık ifadelerinde Atalay’ın Kaplan’ın sorunlarını çözdüğü öne sürülüyor. Ama Fatih Atalay davada sanık değil. 16- ELEKTRONİK KELEPÇEYLE GECE ALEMLERİNDEYDİ Gizli tanık Serdar Sertçelik’in, elektronik kelepçeyle ev hapsindeyken 9 kez evi terk ettiği ortaya çıktı. 21 Kasım 2023 gecesi barlarda eğlenen Sertçelik, sosyal medya fenomeni Ece Ronay ile saat 05.00’te çorbacıya gitti. Burada bacaklarından vuruldu. Sertçelik, bunun kendisiyle ilgisiz bir çatışma olduğunu öne sürdü. Ama yetkililere göre; saldırgan Ayhan Bora Kaplan ile fotoğrafları olan bir suç örgütü üyesi. Bu skandalda Adalet Bakanlığı Elektronik Kelepçe İzleme Merkezi’nin de payı var. Bu kurum neden Serdar Sertçelik’in ev hapsini ihlal ettiğini bildirmedi? 17- EV HAPSİNİ İHLAL ETTİ YİNE TUTUKLANMADI Suç örgütünün iki numaralı isminin, ev hapsindeyken gece kulüplerine gitmesi ve çorbacıda vurulması büyük bir skandaldı ve Serdar Sertçelik’in tutuklanması gerekiyordu. Ancak gözaltına alınmamasına dayanak olacak doktor raporu alınarak yine evine götürüldü. Savcı, Mahfuz Tatar cinayetiyle ilgili ifadesinin evinde alınmasına karar verdi. İnsanların sedyede tutuklandığı bir ülkede elbette bu durum akıl alır gibi değil. 18- ELEKTRONİK KELEPÇE ALARMI GİZLENDİ Serdar Sertçelik, ev hapsini defalarca ihlal etmesine karşın firar etmesine yönelik önlem alınmadı. 26 Kasım 2023’te evinde ifadesi alındı. 45 sayfalık ifadesinde yine siyasilerden, bakanlardan bahsetmedi. Bir gün sonra Ankara Başsavcılığı gözaltına alınmasına karar verdi ama iki ayağı alçıda olan ve elektronik kelepçe takılı Serdar Sertçelik kaçmıştı. Adalet Bakanlığı Elektronik Kelepçe İzleme Merkezi de Serdar Sertçelik kayıplara karıştıktan 8 saat sonra bilgi verdi. Oysa elektronik kelepçenin çıkartıldığı anda alarm vermesi gerekiyordu. Sertçelik’in tutuklanacağını önceden haber alıp kaçtığına kesin gözüyle bakılıyor. 19- SİNAN ATEŞ KATİLLERİYLE AYNI GÜZERGAH Serdar Sertçelik’in firarıyla ilgili Ankara Organize Suçlarla Mücadele Şubesi’nde görevli komiser Metehan İlkyaz, eski Mamak Ülkü Ocakları Başkanı ve Kılıçdaroğlu’nun 2023 seçimi döneminde danışmanlığını yapan Ramazan Kubat ile Mustafa Çotuk isimli kişi suçlanıyor. Kubat ve Çotuk’un Sertçelik’i Ankara’dan İstanbul Şile’ye götürdüğü öne sürülüyor. Bu güzergah, Sinan Ateş’in katili Eray Özyağcı’nın kaçırılmasıyla hemen hemen aynı. Eray Özyağcı’yı kaçıranlar gibi Bolu’daki Highway Dinlenme Tesisi’ne uğruyorlar. Ardından Sertçelik’i Şile’de bırakıyorlar. Sinan Ateş cinayetinde keşif yapan Suat Kurt da olaydan sonra Şile’ye götürülmüştü. Ayrıca Doğukan Çep’in Şile’de mekanları vardı. Eray Özyağcı’nın Yunanistan’a geçtiği biliniyor. Yunan askerlerince Türkiye’ye geri gönderilmişti. Sertçelik, Yunanistan’a geçmeyi başardı. İsmail Saymaz’ın haberine göre; Serdar Sertçelik firar ettikten sonra GBT’ye girmiş. Ev hapsinde olan Sertçelik buna karşın yakalanmamış. Bu firara kimlerin yol verdiğini halen bilmiyoruz. SONUÇ: DEVLETİN ÇİVİSİ ÇIKMIŞ Tüm skandallar Emniyet’te, yargıda yani devletteki çürümeyi de gözler önüne seriyor. Sonuçta MHP Genel Başkanı Devlet Bahçeli operasyonu kumpas olarak nitelendirdi ve 17-25 Aralık benzetmesi yaptı. Özellikle sosyal medyada ve Sabah ile ATV grubu yayınlarında bir darbe girişimi fırtınası başlatıldı. Gazeteci Uğur Dündar’ı asılsız suçlamalarla linç etmeye çalıştılar. Sedat Peker’ın yıllar önce başlattığı belgeli ve itiraflar içeren ifşalarına kulaklarını tıkayanlar, Serdar Sertçelik’in açıklamalarına dört elle sarıldı. İşin garibi; Serdar Sertçelik’in M7 kod adıyla verdiği 19 sayfalık ifadede ne AKP’lilerin ne MHP’lilerin ne de bakanların adı geçiyordu. Sonuçta tutuklanan 3 emniyet yöneticisinin nasıl darbe yapacağı halen anlaşılamadı. Ama özellikle MHP’nin Sinan Ateş cinayeti soruşturmasına karşı Ayhan Bora Kaplan olayını kullandığı iddia ediliyor. Aslında MHP’nin, AKP’ye karşı gücünü gösterdiği yorumu yapılıyor. Nitekim ne Cumhurbaşkanı Erdoğan ne de İçişleri Bakanı Ali Yerlikaya, darbe ve kumpas iddialarına katıldı. Aksine ‘bürokratik vesayet’ veya ‘FETÖ taktikleri’ derken net adres göstermediler. Belki de ‘darbe’ iddialarını gündeme getirenleri işaret ediyorlardı. Ancak devletin çivisinin çıktığını artık kimse gizleyemiyor...”",https://www.sozcu.com.tr/ayhan-bora-kaplan-olayinda-20-skandal-p49306
Uğur Dündar,Yok yere yitip giden 57 canın bedeli bu mu olmalı?,17 Mayıs 2024,"Isparta’da, 30 Kasım 2007’de düşen ve 7’si uçuş ekibi olmak üzere 57 kişinin yaşamını yitirmesine neden olan uçak kazasından 17 yıl sonra, World Focus Şirketi’nin firari sahibi Yavuz Çizmeci önceki gün İstanbul Havalimanı’nda yakalandı. 11 yıl 8 ay hapis cezasına çarptırıldığı için cezaevine konulan Çizmeci’nin yakalanmasıyla ilgili haberi SÖZCÜ’de okurken, gerilere, 2005 yılına gittim. Çünkü o yıl, ARENA’da yaptığımız bir haberle World Focus uçaklarının bakımsızlık nedeniyle birer “uçan tabut”tan farksız olduklarını gözler önüne sermiştik. ★★★ Hatırlatayım: “Isparta’da düşen ve 57 kişinin ölümüne neden olan MD-83 model uçağın içi arızalı aletlerle doluydu. İki adet MD-83 işleten World Focus Şirketi, borç sarmalının içindeydi. Piyasaya 10 milyon dolar borç taktığı söyleniyordu. Bunları nereden mi biliyorum? Arena programında, bu gerçekleri şirket personelinin ağzından dile getirdiğimiz ve “geliyorum” diyen faciayı haber verdiğimiz için biliyorum. Örneğin düşen uçakta, pilotların kendi aralarındaki konuşmalarını kaydeden teyp (CVR), uzun süredir çalışmıyordu. Tüm elektronik sinyalleri depolayan “kara kutu”nun (FDR) ise ne zaman devre dışı kaldığı bilinmiyordu! Alçalma sırasında yere yaklaşıldığında pilotları uyaran cihaz da (EGWPS) devre dışıydı. Arızalı cihazlarla uçmak istemeyen pilotlarla kabin ekiplerinin, işten atılmakla tehdit edildikleri öne sürülüyordu. ★★★ Ne yazık ki uyarılarımız geçerli olmadı ve “uçan tabut” Isparta’da düşerek, aralarında dünyaca saygın bilim insanlarımızın da bulunduğu 57 değerli yurttaşımızın ölümüne neden oldu. Hayatını kaybedenlerden biri de henüz 6 aylık bir bebekti. Kazanın görünür sebebi pilotaj hatasıydı ama pilotların hata yapmalarını engelleyecek sistemlerin tümü arızalıydı! Dolayısıyla hiçbiri kazadan önce yardımcı olma işlevini yerine getirememişti! ★★★ Adım gibi inanarak yazıyorum. Arena’daki haberi yayınladığımız tarihte uçaklarına periyodik bakımlarını yaptıracak parası olmayan, personelinin aylıklarını zamanında ödeyemeyen, dolayısıyla yolcuların hayatlarını bilinçli olarak tehlikeye atan World Focus’un lisansı iptal edilmiş olsaydı, bu kaza da kesinlikle olmayacaktı. ★★★ World Focus’un o dönemdeki sahibi Yavuz Çizmeci, uyarılara kulak tıkayan Genel Müdür Aydın Kızıltan ve şirket çalışanı İsmail Taşdelen “taksirle birden fazla kişinin ölümüne sebebiyet vermekten” önce 14’er yıl hapis cezasına çarptırıldılar. Daha sonra cezaları 11’er yıl 8 aya indirildi. Uçağın bakımını üstlenen teknisyen Fikri Zafer Dinçer de 5 yıl 10 ay hapse mahkum oldu…” ★★★ Yavuz Çizmeci cezaevinde en fazla 5-6 yıl yatar, çıkar. Böylece yok yere yitip giden 57 canın bedelini (!) ödemiş olur!..",https://www.sozcu.com.tr/yok-yere-yitip-giden-57-canin-bedeli-bu-mu-olmali-p47887
Uğur Dündar,Bir mucizedir Dumlupınar!..,22 Mayıs 2024,"“Nemiz varsa, eğer bağımsız bir devlet kurmuşsak, hür vatandaşlar olmuşsak, şerefli insanlar gibi dolaşıyorsak, yurdumuzu Batı’nın, vicdanımızı ve düşüncemizi Doğu’nun pençesinden kurtarmışsak, şu denizlere bizim diye bakıyor, bu topraklarda ana bağrının sıcaklığını duyuyorsak, belki nefes alıyorsak, hepsini, her şeyi 30 Ağustos Zaferi’ne borçluyuz...” ★★★ Yazıma Falih Rıfkı Atay’ın, bu vatana sevdalı herkesin ezbere bilmesi gereken sözleriyle neden başladığıma gelince: Önceki gün, aldığımız hür nefesi bile borçlu olduğumuz 30 Ağustos Zaferi’nin kazanıldığı Dumlupınar’ın yeni seçilen CHP’li Belediye Başkanı Zekeriya Yılmaz aradı. Adını yazarken bile heyecandan ellerimin titrediği Dumlupınar’ın kaderiyle baş başa bırakılmışlığının sürdüğünü belirterek şunları söyledi: “Sizin unutulmaz çabalarınız sonrasında Ankara-Yenimahalle”nin değerli Belediye Başkanı Fethi Yaşar ağabeyimizin büyük emekler harcayarak ilçemize armağan ettiği “Başkomutan Gazi Mustafa Kemal Atatürk Misafirhanesi ve Dumlupınar Sosyal Tesisleri”, maalesef geçmiş dönemde yeterince bakılamadığı için, onarıma muhtaç durumda. Yaklaşık 2 milyon liralık bir masraf gerekiyor. Ancak bizim bunu yapabilecek bir bütçemiz yok. Ayrıca ilçe merkezinden şehitliğe giden 2,5 kilometre uzunluğundaki yolumuzun adını da “Prof. Yılmaz Büyükerşen Bulvarı” olarak koyduk. Buranın da sıcak asfalta ve çevre düzenlemesine ihtiyacı var. Fahri hemşerimiz olarak yardım ederseniz, bunları 30 Ağustos kutlamalarımıza yetiştirebiliriz. Hele iki sanatçı getirip “Zafer Bayramı Konseri” verdirebilirsek, ilçe tarihimizin en görkemli kutlamasını yapmış oluruz...” Başkomutan Gazi Mustafa Kemal Atatürk Misafirhanesi ve Dumlupınar Sosyal Tesisleri'ni armağan eden Yenimahalle Belediye Başkanı Fethi Yaşar ve eşi Azize Hanım. ★★★ Dumlupınar için benden bir şey istenir de durur muyum? İlçenin bağlı olduğu Kütahya Belediyesi CHP’ye geçmiş olmasına karşın, maddi sıkıntılarla boğuştuğundan yardım edebilecek durumda değil. Afyonkarahisar da öyle... Başkan Burcu Köksal, belediyenin iki yakasını bir araya getirmeye uğraşıyor. İnanıyorum ki Ankara Büyükşehir Belediye Başkanı Mansur Yavaş ile Yenimahalle Belediye Başkanı Fethi Yaşar, el ele verip, sosyal tesisi en kısa sürede onarırlar ve sanki dün yapılmış gibi bir görünüm kazandırırlar. “Prof.Dr. Yılmaz Büyükerşen Bulvarı”nın sıcak asfaltlama ve çevre düzenlemesini de Eskişehir’in Büyükşehir Belediye Başkanı Ayşe Ünlüce’den rica ederiz. Geriye konser için sanatçıların getirilmesi kalır. Tanıdığım İstanbul Büyükşehir Belediye Başkanı Ekrem İmamoğlu, bu konuda gereken desteği esirgemez. Böylece her şeyimizi borçlu olduğumuz “Büyük Zafer”i, kazanıldığı kutsal topraklarda ilk kez, şanına yaraşır bir coşku içinde kutlarız.",https://www.sozcu.com.tr/bir-mucizedir-dumlupinar-p48995
Uğur Dündar,Bu dünyadan bir Özer Çiller geçti!..,06 Haziran 2024,"O sabah gök gürültüsünü andıran bir sesle uyandım. Kulak kabartınca, bunun çok yakınımızda uçmakta olan bir helikopterden geldiğini anladım. Önce uzaklaşmasını bekledim. Ancak helikopter uzaklaşmadığı gibi evimizin üstünde dolanıp duruyordu. Kalkıp perdeyi araladığımda helikopterin açık kapısından iki tele objektifin bizi görüntülediğini fark ettim. Hemen giyinip, televizyona gitmek üzere yola koyuldum. Bizim sokağı dönmüştüm ki, dikiz aynasından bir otomobilin peşimize takıldığını gördüm. Havadan ve yerden izleniyor ve görüntüleniyorduk!.. Bunu kimin yaptırdığını tahmin ediyordum. Nitekim ertesi gün çıkan Öncü Gazetesi’nin ilk sayfasının göbeğine evimizin fotoğrafı basılmış, eve giden yollar tarif edilmiş, hatta camların kurşun geçirip geçirmediği bile yazılmıştı. Açıkça hedef gösterilmiştik! Gazete dediğime bakmayın. Öncü, Başbakan Tansu Çiller ve eşi Özer Bey aleyhine haber yapanları yalan ve iftirayla karalamak amacıyla çıkarılan bir paçavraydı. BTV isimli bir televizyon da aynı amaçla yayın yapıyordu. Gazetede yabancı dergilerden kesilmiş fotoğrafların altında çakma köşeciler yazıyor, manşetleri Özer Bey’in attığı öne sürülüyor, televizyonda da sürekli olarak patronumuz Aydın Doğan, değerli arkadaşım Emin Çölaşan ve bana iftira ve hakaretler kusuluyordu. Beni neden hedef seçtiklerini bir örnekle anlatayım: ★★★ 90’lı yılların ikinci yarısı... ARENA ekibinin takibini yaptığı konulardan biri, Çiller Ailesi’ne ait Antalya-Beldibi’ndeki otel inşaatıydı!.. Bu bölgede vaktiyle Hazine arazilerine kondurulan kaçak yapıların turizme kazandırılması için güzel bir proje geliştirilmişti. Buna göre yapıların orta gelirli kesime pansiyon hizmeti verecek hale getirilmeleri karşılığında, 49 yıllığına sahiplerine bırakılması uygun görülmüştü. Çiller Ailesi de bu projeden yararlanmak amacıyla kurdukları bir şirket üzerinden 1700 metrekarelik bir Hazine arazisi alıp, pansiyon (!) inşaatına başlamışlardı!.. Ama bize ihbarda bulunanlar, Çillerler’in niyetinin pansiyon inşa etmek değil, oraya lüks bir otel kondurmak, yani mevzuata karşı hile yapmak olduğunu öne sürüyorlardı. Bu nedenle başlattığımız takip ve çektiğimiz belgesel görüntüler, iddia sahiplerini haklı çıkarıyordu. ★★★ Israrlı yayınımız karşısında Tansu Çiller’in eşi Özer Bey, özel bir görüşme için beni Başbakanlık Konutu’ndaki ofisine davet etti. Bunun üzerine kalkıp Ankara’ya gittim. Konut’taki buluşmada laf lafı açtı ve yüzüne karşı şunları söyledim: “Özer Bey, bildiğimiz kadarıyla yedi göbek sülalenize yetecek mal varlığınız var. Allah daha da versin. Ama bunca zenginliğinize rağmen, neden Antalya’da 1.700 metrekarelik Hazine arazisine pansiyon görünümünde lüks otel inşa ediyorsunuz? Neden yasayı delmeye çalışıyorsunuz? Üstelik eşiniz Başbakan! Sizin vatandaşa örnek olmanız gerekmez mi? Ama madem bu işe giriştiniz, şimdi size bir önerim var: Gelin pansiyon adı altında Hazine arazisine diktiğiniz lüks oteli, vatanı korumak için göğüslerini terör örgütlerine siper ederken şehit olan asker ve polis ailelerine tahsis edin. Şehitlerimizin yakınları birer hafta misafiriniz olup tatil yapsınlar. Sayılı günlerin bitiminde de hayır duaları ederek memleketlerine dönsünler...” Özer Çiller önerimi beğendiğini ve konuyu Başbakan eşine açacağını söyledi. ★★★ Birkaç gün sonra Başbakanlıktan beklediğimiz açıklama geldi. Buna göre Tansu Çiller ve ailesi Beldibi’ndeki otelden hiçbir gelir sağlamayacak ve tüm gelir, Zübeyde Hanım Şehit Anaları Vakfı’na bağışlanacaktı. Biz de, o tarihte Zübeyde Hanım Şehit Anaları Vakfı Genel Müdürü olan Meral Akşener’in kameralarımıza yaptığı bu açıklamayı ARENA’da, aynen yayınladık ve kararı alkışladık. ★★★ Ama, evet ama... Adı “Kemer Inn” olan lüks otel biter bitmez işletmesi bir firmaya devredildi ve şehit yakınlarına verilen sözler unutuldu!.. İnanılacak gibi değil ama gerçek maalesef böyleydi!.. Seyircilerimizden gelen tepki üzerine yine kameralarımızı otele çevirdik ve yasaya karşı yapılan hileyi bir kez daha gözler önüne serdik. Çok geçmeden Kemer Mal Müdürlüğü yasaya aykırı olan bu devretme işlemi nedeniyle taşınmazın geri alınması için Çillerler aleyhine dava açtı. Ve mahkeme Çiller Ailesi aleyhine karar verdi. Yerel mahkemenin Hazine lehine verdiği karar, Yargıtay’ca da onanınca, Kemer Inn oteli, toprağın asıl sahibi olan devlete geçti!.. O yıllarda korku filmlerini andıran kumpaslarla dolu çok şey yaşadım ama burada kesiyorum. ★★★ Özer Bey 1 Haziran günü vefat etti. Büyük bir hırsla edindiği muazzam servetinden tek kuruşu öteki dünyaya götüremedi. Allah taksiratını affetsin...",https://www.sozcu.com.tr/bu-dunyadan-bir-ozer-ciller-gecti-p55506
Uğur Dündar,Liderlere ülke yönetimi için altın değerinde uyarı ve öneriler!..,28 Haziran 2024,"- “Hükümdar bile olsanız, herkesin sizinle aynı fikre sahip bulunmasını beklemeyin. Aynı fikirde olmamak, sadık olmamak anlamına gelmez. - Doğal davranmalı, mevkiinizin size sağladığı sahte gurura kapılmamalısınız. - Liderlik bir kişiye bağlı kaldığı sürece, ulusun gücü, dünya gücüne dönüşemez. - Zamanı geldiğinde benim yerim bile başka biri tarafından doldurulacaktır. Kişisel çekiciliği ne olursa olsun, bağlılık bir tek kişiye olmamalıdır. - Akıllı bir lider, zamanının dolup, yerine yeni birinin geleceği gün için hazırlık yapar. - Sizin kendiniz için başarmak istediklerinizi, sizler için ben bile başaramam. ★★★ - Yaklaşılabilir kişi olun. - Öğrenmeye ve dinlemeye de hevesli olmanız gerekir. - Yargı deneyim ve görevinizin karmaşık olması, yetkilerin dağıtılmasını gerektirir. - Doğrudan kendi hareket ve ilginizi gerektiren sorumlulukları asla başkalarına yüklemeyin. - Değersiz kişileri kendinize düşman edinmeyin. - Toplumun disiplin ve amacında önem taşımayan konularda, herkesi aynı şekilde davranmaya zorlamayın. (Dayatmacı olmayın) ★★★ - Geleceğimizi geçmişin gücü üzerine kurmalıyız. Geçmişi incelemekten asla vazgeçmemeliyiz. - Unutmayın, ilkelerde anlaşmak, uygulamada anlaşmak anlamına gelmez. - Pazarlığa mümkün olduğunca küçük meselelerden başlayın. Pazarlığı asla şansa bırakmayın. Pazarlığı gizli yapın. - Asla hakem tayin etmeyin. Bu üçüncü bir kişinin sizin kaderinizi belirlemesi anlamına gelir. - Liderlerin, komutanların sık sık en güvendikleri kişiler tarafından ihanete uğradıklarını bilin. - En değerli çabalarınızın bile yakın arkadaşlarınız tarafından lanetleneceğini bilin. Siz mükemmel oldukça, en çok acıyı çekecek olanlar onlardır. Eğer, hareket ve istekleriniz onları tehdit etmiyorsa, önemsiz biri olma yolundasınız demektir. ★★★ - Kansız pazarlıklarla kazanabilecek bir şeyi, savaş yoluyla kazanmak asla akıllılık değildir. - Savaşta ve barışta, bazen kaybettiğiniz de olacaktır. - Mükemmel karar çok azdır. En iyi kararlar, mantıklı seçenekler arasından sağduyuya en yakın olanıdır. - Kararınız için destek ararken karşınızdakini gereğinden fazla ikna etmeye çalışıyorsanız, biliniz ki o karar kötü olabilir. - Akıllı liderler, genellikle doğru kararı vermek için önemli öğeleri bulup çıkarırlar. İşin püf noktası, bunların neler olduğu ve nerede bulunduklarıdır. - Yanlış soru soran, daima yanlış cevaplar alır. - Akıllı kişi, cevabını öğrenmek istemediği soruyu asla sormaz. - Akıllı liderler asla tartışmaya girmez. Ödün vermez. - Eski lider ne türlü koşullar altında görevinden ayrılırsa ayrılsın, yeni liderler onun hakkında olumsuz konuşmalara izin vermemelidir. - Lider yapılan işe değer vermeli, görevine bağlı olmayanlara ise hoşgörü göstermemeli. - Astlarınıza gereken ilgiyi gösterin. Onlara karşı bunu yapmazsanız, onlardan da saygı göremezsiniz. - Kişilere büyük ödüller değil, güvence verin. Küçük takdirlerinizde cömert olun. - Bir lider ancak güçlü astlar yoluyla başarıya ulaşacağını düşünerek, yetenekli yardımcılar seçmelidir…” ★★★ Okuduğunuz değerli öneri ve uyarıları kim yapmış olabilir? Sizi fazla yormadan hemen söyleyeyim: Düşünceler, dünya tarihinin gördüğü en büyük komutanlardan ve hükümdarlardan biri olan Batı (Avrupa) Hun İmparatoru (MS 406-453) Attila’ya ait.… Destanlara konu olan Attila’nın döneminde Hunlar, Avrupa’nın en güçlü devleti haline geldi. Attila öylesine büyük bir liderdi ki; görüşleri günümüzde bile geçerliliğini koruyor. Onları ülkeyi yönetenlerin ve yönetmeye talip olanların sık sık okumalarında yarar var!...",https://www.sozcu.com.tr/liderlere-ulke-yonetimi-icin-altin-degerinde-uyari-ve-oneriler-p59908
Uğur Dündar,Güçlükle yetiştirdiğimiz hekimlerimiz niçin yabancı diyarlara göç ediyorlar?,13 Haziran 2024,"Biliyorsunuz, ABD’nin Meksika sınırından geçmek isteyenler arasında Türkler, önemli bir yer tutuyor. İnsan kaçakçılarına yaklaşık 10 bin dolar verip sınıra kadar gelmeyi başaranların bir bölümü, 9 metrelik duvarı aşarak ABD topraklarına geçmek üzereyken düşüp, hastanelik oluyorlar. Yerel gazetecilerin röportaj yaptığı kaçak Türklerin akıcı İngilizce konuşmaları, bu tehlikeli serüveni göze alanların iyi eğitimli olduklarını gösteriyor. Büyük ihtimalle aralarında geleceğini yabancı diyarlarda kurmayı düşleyen mühendisler, öğretmenler ve doktorlar da bulunuyor. Dün bu konudaki bir haberi okurken, Ege Üniversitesi Tıp Fakültesi’nin değerli bilim insanlarından Profesör Dr. Can Ceylan’ın, hekim göçünün nedenlerini anlattığı makalesini hatırladım. Bakın neler diyor Prof. Dr. Ceylan: ★★★ “Gün geçmiyor ki bir sağlık çalışanı fiziksel ya da sözlü saldırıya uğramasın. Bunlar; hakaret, yaralama, tartaklama şeklinde onur kırıcı saldırılardan, cinayete kadar ileri gidebilmekte... İnsan sağlığı için yemin ederek hekimliğe başlayan bir meslek sınıfının böylesi bir tutumla karşı karşıya kalması son derece düşündürücü. Hekimin çalışma ortamında maruz kaldığı baskılar, ağır çalışma koşulları, yoğun depresyon gibi nedenlerle kendi canına kıyması da bir o kadar üzücü... ★★★ Geçmişe bakıldığında, tıbbiyelilerin tarihimizde saygın bir yere sahip olduğunu görmekteyiz. Kurtuluş ve kuruluş yıllarında tıbbiyelilerin yurtsever duruşları ve katkıları; sonraki yıllarda hekimlere karşı toplumda büyük bir saygı ve güven oluşturmuştur. Öyleyse bu olumlu bakış, sonradan neden şiddete evrilmiştir? Siyasetin oy uğruna sağlık sistemindeki çarpıklıkları göz ardı etmesi, ortaya çıkan sorunlarda hekimle hastanın karşı karşıya kalması, bunun önemli nedenlerinden birisidir. Yine yeterli altyapı ve akademik kadro sağlanmadan tıp fakülteleri açılması da nitelikli hekim yetişmesine ket vurarak sorunun büyümesini kolaylaştırmaktadır. Kuşkusuz, “Doktor efendi dönemi bitti”, “Giderlerse gitsinler” tarzında siyasi söylemler, hastanın en ufak aksaklıkta doktoru sorumlu tutmasının fişeğini ateşlemektedir. ★★★ Polikliniklerde 5-10 dakikada bir hasta muayene etme zorunluluğu ise son derece sağlıksız bir sağlık uygulamasıdır. Bu sürede hekim ne sağlıklı bir muayene olanağı bulabilir ne sağlıklı tanı koyabilir ne de hastayla sağlıklı bir iletişim kurabilir. Bu da hekimin sağlıklı muayene hakkına uygulanan bir çeşit şiddettir aslında. Son dönemde hekime şiddette kantarın topuzunun iyiden iyiye kaçması sonucu; sağlık çalışanlarına yönelik kasten yaralama suçlarında tutuklu yargılamayı sağlayan, iyi hal indirimini kapsam dışı bırakan kanun maddelerinin kabulü; asistan hekimlere ayda en çok 8 nöbet tutturulması, gece nöbeti sonrası zorunlu izin hakkı gibi düzenlemeler elbette ki olumlu gelişmelerdir. ★★★ Ancak; en uzun, en zorlu eğitimi alan, zorunlu hizmete tabi tutulan hekimlere tam anlamıyla sahip çıkılmadan, can güvenlikleri sağlanmadan, emeklerinin maddi/manevi karşılığı verilmeden, nitelikli tıp eğitiminin koşulları oluşturulmadan, 5-10 dakikada bir muayene randevusu dayatmasından vazgeçilmeden, ne hekime şiddetin, ne de hekimlerin (istemeye istemeye) yurtdışına gitmelerinin önüne geçilebilir...” ★★★ Prof. Dr. Ceylan yerden göğe kadar haklı... Batı ülkelerinin konforu bozulmasın diye Türkiye’yi “niteliksiz göçmen deposu ülke” haline dönüştüren siyasi iktidar, burada gelecek görmedikleri için mecburen göç eden liyakat sahibi evlatlarının değerini bakalım ne zaman anlayacak?",https://www.sozcu.com.tr/guclukle-yetistirdigimiz-hekimlerimiz-nicin-yabanci-diyarlara-goc-ediyorlar-p57021
Uğur Dündar,Yılın moda rengi neyse o renkte akan nehir!..,27 Haziran 2024,"Nilüfer Çayı, Uludağ eteklerindeki kaynağından çıktığında tertemiz, berrak, hatta içilebilecek kalitede suya sahip bulunuyor. Nilüfer, Bursa Ovası’ndaki birçok dere ve Susurluk Çayı ile birleştikten sonra, Karacabey’den Marmara Denizi’ne dökülüyor. Ne var ki; Nilüfer’in kaynağındaki berrak rengi, Bursa Ovası’na yaklaştıkça değişip koyulaşıyor. Hatta sanayi bölgelerinden geçerken, o senenin giyimde moda rengi neyse, o rengi alıyor. Çünkü boya fabrikalarının kimyasal atıkları, hiçbir arıtmadan geçirilmeden Nilüfer’e bırakılıyor!.. ★★★ Evet, Nilüfer yıllardır Bursa’daki sanayi kuruluşlarınca 4’üncü derecede (en kötü derece) kirletilmesine rağmen, halen ovadaki tarım arazilerinin sulanmasında kullanılıyor!.. Böylece hem tarım arazilerine hem de döküldüğü Marmara Denizi’ne zehir saçıyor. Marmara’daki müsilajın da en önemli nedenlerinden birini oluşturuyor. ★★★ Bu çevre felaketinin en düşündürücü yanı ise; tedbir alması ve kirlenmeye “dur” demesi gereken tüm yetkililerin en ufak bir çaba göstermemeleri. Doğasever okurum İlhan Düzen’in 15 gün önce çektiği ve kitlesel balık ölümlerini gösteren fotoğraflar, Nilüfer’deki zehirlenmenin tüm canlıları yok edecek boyuta ulaştığını, acı veren karelerle gözler önüne seriyor. Bursa Uludağ Üniversitesi Ziraat Fakültesi Toprak Bilim ve Bitki Besleme Bölümü Öğretim Üyesi Prof. Dr. Barış Bülent Aşık ise, Nilüfer gerçeğini şöyle özetliyor: “Nilüfer Çayı Uludağ’ın 2 bin metre rakımından doğup Bursa’ya batı bölümünden girdikten sonra Bursa Ovası’ndan geçip Karacabey’den Marmara Denizi’ne dökülüyor. Bu esnada yaklaşık 200 kilometrelik yol kat ediyor. Doğduğu yerle döküldüğü yeri kıyasladığımızda, doğduğu yerde birinci sınıf, içme kalitesinde bir su olduğunu görebiliyoruz. Ama bir saatlik yol katettiğinde Nilüfer Çayı’nın tarım alanlarını gezdiği gölgelerde dördüncü sınıf, yani en kalitesiz su olarak tanımladığımız su seviyesine kadar kirlendiğini belirliyoruz.” ★★★ Prof. Aşık, kimyasal atıklarla kirlenen Nilüfer Çayı suyunun tarımda kullanılmasının neden olduğu tehlikeyi de şöyle özetliyor: “Son zamanlarda sağlıklı topraklar, sağlıklı gıdalar çok büyük önem taşıyor. Nilüfer Çayı’nın bu kirli durumuyla, sulamada kullanıldığı takdirde, sulanan topraklarda yetiştirilen ürünlerin de ne kadar sağlıklı ve kaliteli olacağıyla ilgili de tereddütlerimiz var. ‘Sağlıklı gıdalar sağlıklı topraklarda yetişir’ diye bir slogan var. Bu bölge, tarım ürünlerini yurt dışına yoğun olarak satan bir bölge. Dolayısıyla Nilüfer Çayı bu şekilde akmaya devam ederse, ekonomi açısından da üretici açısından da sıkıntının ortaya çıkacağı bir gerçektir. Buna karşı da tedbir almamız gerekiyor...” ★★★ Peki, tedbir nasıl alınacak, Nilüfer nasıl temizlenecek? Bu kolayca çözülebilecek bir sorun değil. Bursa Büyükşehir Belediye Başkanlığı, Çevre, Şehircilik ve İklim Değişikliği Bakanlığı ve DSİ başta olmak üzere ilgili tüm kurumların ortak bir eylem planı oluşturmaları ve zaman yitirmeden, can çekişen Nilüfer’i hayata döndürmeleri gerekiyor.",https://www.sozcu.com.tr/yilin-moda-rengi-neyse-o-renkte-akan-nehir-p59658
Uğur Dündar,Yakında devlet hastanelerinde çocuk doktoru kalmayacak!..,12 Haziran 2024,"Devlet hastaneleri birçok yönden alarm veriyor. Olgular, gereken önlemlerin acilen alınmaması halinde, yakında başta İstanbul olmak üzere ülke genelindeki devlet hastanelerinde çocuk doktoru bulmakta zorlanacağımızı gösteriyor. CHP İstanbul Milletvekili ve KİT Komisyonu üyesi Ali Gökçek, geçtiğimiz günlerde açıklanan Tıp Uzmanlık Sınavı (TUS) yerleştirme sonuçlarında İstanbul’un birçok hastanesinde çocuk sağlığı ve hastalıkları kontenjanlarının boş kalması üzerine, konuyu Meclis gündemine taşıdı. Gökçek, Sağlık Bakanı Dr. Fahrettin Koca’ya yönelttiği soru önergesinde, “Bugüne kadar uygulanan yanlış sağlık politikalarının karşımıza çıkardığı bu vahim tablo konusunda Sağlık Bakanlığı hiç vakit kaybetmeden gereken tedbirleri almalı, hekimlerin, uzmanların yıllardır dile getirdiği sorunlar süratle çözüme kavuşturmalıdır” dedi. ★★★ CHP’li Ali Gökçek önergesinde şu vahim tespitlere yer verdi: “Geçtiğimiz günlerde açıklanan 2024 1. Dönem TUS sonuçları incelendiğinde, İstanbul’da birçok hastanede çocuk sağlığı ve hastalıkları kontenjanlarının boş kaldığı görülüyor. İstanbul genelindeki hastaneler için açılan çocuk sağlığı ve hastalıkları kontenjanlarının yarıdan fazlası boş kalmış, örneğin Bağcılar, Ümraniye, Samatya, Haseki, Okmeydanı gibi önemli Eğitim ve Araştırma Hastanelerimizin açtığı kontenjanlar hiç tercih edilmemiştir! Başakşehir Çam ve Sakura Şehir Hastanesi’nde açılan 30 kontenjanın 28’i, Kartal Dr. Lütfi Kırdar Şehir Hastanesi’nde açılan 15 kontenjanın 13’ü, İstanbul Prof. Dr. Cemil Taşçıoğlu Şehir Hastanesi’nde açılan 10 kontenjanın 9’u, Kanuni Sultan Süleyman Eğitim ve Araştırma Hastanesi’nde açılan 16 kontenjanın 12’si, Şişli Hamidiye Etfal Eğitim ve Araştırma Hastanesi’nde açılan 15 kontenjanın 12’si boş durumdadır. ★★★ Yüksek tazminatlı davalar, bir türlü önü alınmayan sağlıkta şiddetin günden güne artması, hekimlik mesleğini itibarsızlaştıran söylem ve eylemler, hekimlerin ekonomik ve özlük haklarının iyileştirilmemesi, bu tablonun başlıca sebebidir. TÜİK verilerine göre İstanbul’da 16 milyona yakın nüfusun yaklaşık 4 milyonunu 18 yaş altı çocuklar oluşturuyor. Hal böyleyken, 4 milyona yakın çocuğumuzun yaşadığı İstanbul’daki hastanelerde çocuk sağlığı ve hastalıkları branşlarının hekimlerimizce neden talep görmediği, bu branşların hekimlerce talep görmesi için neler yapılabileceği konuları üzerinde ivedilikle çalışılmalı, İstanbullu çocukların sağlık hizmetine erişiminde yaşanabilecek olası aksamaların önüne geçilmelidir.” ★★★ Peki, çözüm nedir? Onu da biz söyleyelim: *Sağlıkta şiddet süratle önlenmeli. *Hekimlerin insanüstü bir gayretle çalışmalarını gerektiren ağır iş yükü azaltılmalı ve uygar ülkelerdeki çalışma modelleri örnek alınmalı. Yeni düzenleme ile hekimleri hata yapmaya zorlayan koşullar düzeltilmeli. *Özellikle sorumlu mevkideki kişiler, hekimlik mesleğini itibarsızlaştıran söylem ve eylemlerden uzak durmalı. *Hekimlerin özlük hakları onlara insanca bir yaşam sağlayacak düzeye getirilmeli ve hekim göçünün önüne geçilmeli… ★★★ Bu önlemler alınmadığı takdirde parası olan aileler çocuklarını özel hastanelerde tedavi ettirir, olmayanların evlatları ise, uluslararası geçerliliği bulunmayan üniversitelerden nasıl alındığı meçhul diplomalarla ülkemize kapağı atan sığınmacı doktorların elinde kalır!..",https://www.sozcu.com.tr/yakinda-devlet-hastanelerinde-cocuk-doktoru-kalmayacak-p56789
Uğur Dündar,Mucizevi kurtuluş!..,05 Haziran 2024,"Çeşme’de doğasever bir dostum var. Eskiden sualtı komandoluğu yapıp emekliye ayrılmış gönüllü arkadaşlarıyla birlikte, deniz dibindeki kayalıklara takılan balık ağlarını topluyorlar. İzmir Tarım İl Müdürlüğü ve Denizcilik Müsteşarlığı’nın onayı ile yaptıkları bu çalışmalarda İzmir Körfezi’nden Çeşme’ye kadar uzanan kıyı şeridinde, her yıl 35-40 bin metrekare ağ çıkarıyorlar. “Peki neden her yıl bu kadar çok ağ toplanıyor” diye sorduğumda dostum, “Dibi tarayarak küçük büyük ayrımı yapmaksızın tüm balıkları avlayan tekne sahipleri, kayalara takılıp parçalanan ağlarının yerine yenisini alıyor ve yine aynı yerlerde avlanmaya devam ediyorlar. Sahil Güvenlik ve Deniz Polisi’nin mücadelesine rağmen yasak tanımadan bildiklerini yapıyorlar” diyor. Ayrıca bazı balık çiftliklerinin de yer değişimi sırasında ağları bırakıp gittiklerini söylüyor. Ağların kapladığı alanlarda balıkların yuva yapma ve yaşama şansları hiç kalmıyor. Yani kaçak avcılıkta sınır tanımayan balıkçılar bir bakıma bindikleri dalı kesiyorlar!.. ★★★ Dostumun sarsıcı tespitlerini dinlerken, ünlü İtalyan serbest dalışçı Enzo Mallorca ve kızı Rossana’nın, Syracuse yakınlarında yaşadıkları, göz yaşartıcı insanlık örneğini hatırladım... O günkü dalış sırasında Enzo, bir şeyin sırtına doğru yaklaştığını hissediyor. Dönüp baktığında, bunun bir yunus olduğunu görüyor ve çevresindeki ısrarlı dönüşlerine dayanamayıp, takip etmeye başlıyor. Yunus önde, baba ve kızı arkada, denizin derinliklerine doğru ilerliyorlar. Çok geçmeden dipteki terk edilmiş balık ağının içerisinde, başka bir yunusun kurtarılmayı beklediğini fark ediyorlar. Akciğeriyle solunum yapan balığın su altında en fazla 30 dakika durabileceğini bilen Enzo, kızından aldığı dalgıç bıçağıyla ağları parçalayıp, ölmek üzere olan yunusu kurtarıyor. Enzo Mallorca ve ona teşekkür eden yunus... ★★★ Ve o anda mucize yaşanıyor. Hep birlikte su üstüne çıktıklarında, yeniden hayata dönen yunus yavruluyor. Şaşkınlık içinde bu harikulade olayı seyrederlerken, baba yunus yaklaşıyor ve Enzo’nun yanağına dokunuyor. Yani öpücük kondurarak teşekkür ediyor... ★★★ Doğa sevdalısı Enzo Mallorca kızına dönüp; “İnsan doğaya saygı duymayı ve hayvan dünyasıyla iletişim kurmayı öğrenene kadar, hayattaki gerçek rolünü asla bilemez” diyor!.. ★★★ Gökten bir elma daha düştü. “Sokaklardaki başıboş köpekler toplanılsın ve bakımları çağdaş barınaklarda yapılsın ama asla uyutulmasın” diyen tüm canlı severlerin başlarına...",https://www.sozcu.com.tr/mucizevi-kurtulus-p55245
Uğur Dündar,Bir zamanlar Türkiye!..,02 Haziran 2024,"“Arabamız su kaynatmasa durmayacaktık, o sıcak yaz günü Balıkesir’in Savaştepe ilçesinde. Oysa yola çıkmadan önce arabaya bakım yaptırmış, hararet sorunu olduğunu söylememe rağmen, arıza bulamamışlardı. Dağda su kaynattıktan sonra, ancak Savaştepe’ye kadar gidebilmiştik. Birlikte yolculuk ettiğim eşim ve kızımın da canı sıkkındı. Günlerden pazardı ve her yer kapalıydı. Sanayi sitesinde arabaya baktıracak birilerini aradık, bulamadık. Can sıkıntısı ve çaresizlik içinde söylenirken, tamirci aradığımızı duyan birileri aracılığıyla Hüseyin amcayla tanıştık. Elinde küçük bir alet çantası vardı. Yardımcı olabileceğini söyledi. Araca yaklaştı, kontağı kapatıp tekrar açtı. Hiçbir yere dokunmadan uzun uzun motorun çalışmasını dinledikten sonra, soğutma sisteminde sorun görmediğinden söz etti.  Bir süre daha bakındı. Sonra “buldum galiba” dedi. “Her şey normal görünüyor ve su kaynatıyor ise araba su eksiltiyor demektir.  Muhtemelen kalorifer peteği delinmiş, su kaçırıyordur. O takdirde döşemeler ıslak olmalı” diyerek durumu izah etti.  Gerçekten de onca uzmanın çalıştığı servisin bulamadığı sorunu kısa sürede görmüştü!.. Arabanın kalorifer sistemi su kaçırıyor, eksilen soğutma suyu yüzünden hararet yapıyordu.  Kalorifer sistemini devre dışı bırakıp geçici bile olsa su kaçağını önleyip sorunu çözdü, Hüseyin amca. Teşekkür edip borcumu sordum. Arabanın camındaki tıp armasını gösterdi; “Doktor musun?” - Evet. “Bizim hanımın yıllardır geçmeyen ağrıları var. Gelip bakarsan ödeşiriz. Ben de hanıma doktor götürmüş, gönlünü almış olurum. Hem de çayımızı içer, soluklanırsınız.” Hep beraber, Hüseyin amcanın evine gittik. Tek katlı bahçeli şirin bir evdi. Hanımının şikayetlerini dinleyip, muayene ettim. Çoğu yaşlılığa ve menapoza bağlı yakınmalardı. Bazı tavsiyelerde bulunup iki de ilaç yazdım. Kadıncağızın yüzü güldü. Teşekkür etti. Çay hazırlamak için izin istedi. ★★★ Bu arada ilkokul çağındaki kızım boş durmuyor odaları karıştırıyordu. Bir şey kırıp dökmesin diye yanına gittiğimde, evin bir odasının duvarlarının kitapla dolu olduğunu gördüm. Şaşkınlığım daha da artmıştı. Muhabbet ilerleyince, tamirci sandığım Hüseyin amcanın gerçekte emekli ilkokul öğretmeni olduğunu, 39 yıl Ege’nin köylerinde çalışıp emekliye ayrıldıktan sonra Savaştepe’ye yerleştiğini anlattı. Çocukları okuyup büyük şehirlere gitmişler. O da burada hanımıyla baş başa yaşıyormuş. - Neden buraya yerleştin amca? “Ben okumayı, yazmayı, hayatı burada öğrendim. Sizler bilmezsiniz, unutuldu gitti. Savaştepe Köy Enstitüsü’nün ilk mezunlarındanım. Hasan Ali Yücel Maarif Vekili iken, ilk köy enstitüsü burada açıldı. Burada öğrendim ben hayatı, bir şeyler öğretmenin insana nasıl mutluluk verdiğini. O nedenle ayrılamadım buralardan. Anılarım beni bırakmadı...” - Peki bu tamircilik işi nereden çıktı? “Dedim ya; sizler, köy enstitüsü mezunu olmanın ne anlam ifade ettiğini bilmezsiniz.  O zamanın okulları sanırsınız köy enstitülerini!.. Halbuki orada bu toprağın çocuklarına okuma yazmanın yanı sıra çiftçiliği, hayvancılığı, inşaat yapmayı, yemek yapmayı, bozulanları tamir etmeyi, örgü örmeyi hatta az buçuk hekimlik yapmayı bile öğrettiler. Kısacası hayatı öğrendik ve öğretmen olup, hayatı öğrettik çocuklara.” - Yani elinizden çok iş geliyor. “Köy enstitülerinde bilmeyi, öğrenmeyi, düşünmeyi, soru sormayı, aklını kullanmayı öğretiyorlardı. Zaten bu yüzden kapattılar ya!..” ★★★ Bu arada çaylar geldi. Çayın yanında ekmek peynir ve zeytinden oluşan kahvaltı da hazırlamıştı Hüseyin amcanın eşi. Emekli olduktan sonra zeytinciliğe başladığını, sofradaki zeytinin de kendi ürünleri olduğundan söz etti. “Zeytinin hikmetini bilir misin? Meyveleri ile karnımızı doyurmuş, yağını çıkarmışız, kandillerde yakıp aydınlanmışız, odunu ile ısınmışız. Giderek ona benzemişiz.” - Nasıl yani? “İnsan da doğanın meyvesi değil mi oğlum?” Sofradaki zeytin çanağından aldığı zeytini ışığa doğru tutup; “Doğup büyüdüğünde zeytin tanesi gibi acı, yeşil bir meyve insan. Çoğunu sıkıp, yağını çıkarıp, posasını da sabun yapıyoruz. Yani heba olup gidiyor. Bir kısmını sofralık ayırıyor, selede tuza yatırıp acı suyunu atmasını, buruşup bu hale gelmesini sağlıyoruz. Veya salamura yapıp olduğundan daha şişkin gösterişli hale getiriyoruz. İnsanlara da böyle yapmıyor muyuz? Okullarda okutarak hayata hazırladığımızı sanıyor, ya şişiriyor ya da buruşturup atıyoruz onları!..” -Sizin köy enstitülerinde yaptığınız da böyle bir şey değil miydi, diye soracak oldum. Hanımına baktı, gülüştüler. “Hurma zeytini bilir misin?” - Bilmem. Hiç duymadım. “Ege’nin bazı yerlerinde olur. Ağaç aynı ağaçtır ama her yıl kasım ayı sonu gibi denizden karaya esen rüzgar ile zeytin ağaçlarına bir mantar bulaşır. Bu mantar zeytinin terini giderir, acısını dalında alır. Dalında olgunlaşır zeytinler. Toplandığında yemeğe hazırdır anlayacağın.” - Eeee. “Köy enstitüleri de böyleydi. Dalında olgunlaşan zeytinler gibi insanları oldukları yerde yetiştiriyor, onların bilgilerini de diğer insanlara bulaştırmasını sağlıyordu. Doğup büyüdüğü ortamda olgunlaştırıyorlardı insanı. Hayata hazırlıyorlardı.” ★★★ Sustuğumu görünce, hanımından boşalan bardakları doldurmasını rica etti. “İşte bu yüzden, öğrendiklerimin zekatını vermek, zeytinin terini hatırlatmak için buradayım doktorcuğum, unutulsun istemiyorum” dedi. Kitaplığından çıkardığı iki kitabı da kızıma hediye etti. Vedalaştık. Arkamızdan bir tas su döküp, uğurladılar... (Dr. Mehmet Uhri’nin bu yol hikayesini, Köy Enstitüleri’nin kurucusu Hasan Ali Yücel başta olmak üzere, Savaştepeli emekli öğretmen Hüseyin Kocakülah ve bu unutulmaz eğitim yuvalarına emek veren tüm Köy Enstitüleri’nin anısına ithaf ediyorum. U.D.)",https://www.sozcu.com.tr/bir-zamanlar-turkiye-p53581
Uğur Dündar,Emperyalizm ülkemiz için beka tehdidi oluşturan girişimlerini sürdürüyor!..,01 Haziran 2024,"“Hemen belirteyim ki Başbakan Erdoğan’ın Suriye politikası Cumhuriyet tarihine, devlet yönetimindeki en büyük basiretsizlik, gaflet ve Türkiye’nin güvenliğine en ağır ve yıkıcı zararlar verme örneği olarak geçecektir... Bu zararların birincisi, PKK’nın 29 yıldır hayal ettiği ve ağır kayıplar vermesine rağmen gerçekleştiremediği hedefleri, Erdoğan’ın Suriye politikası sayesinde elde etmesidir. Nitekim, PKK’nın uzantısı PYD, Suriye’nin zengin petrol kaynaklarına sahip kuzey doğusunda Rojova adlı bir hakimiyet bölgesi kurarak, PKK’ya maddi ve moral güce ilaveten geniş bir hareket alanı da kazandırmıştır. Ayrıca, bu şekilde Kuzey Irak Kürt Yönetimi’ne ilaveten ikinci bir Kürt hakimiyet alanının kurulmasıyla hem büyük Kürdistan’a zemin hazırlanmış, hem de Kuzey Irak’ı Akdeniz’e bağlayacak Kürt koridorunun gerçekleştirilmesinin temel taşları döşenmiştir...” ★★★ Yukarıdaki satırları, 19 Ekim 2013 tarihli köşemden alıntıladım. Tüm öngörüleri doğru çıkan emekli Büyükelçi Şükrü Elekdağ, o günkü söyleşimizde, iktidarın Suriye politikasındaki yanlışları dile getirmiş ve bunda ısrarın, bölücü terör örgütü PKK’yı taşeron olarak kullanan emperyalizmin Büyük Kürdistan hayalinin gerçekleşmesine zemin hazırlayacağı uyarısında bulunmuştu. ★★★ Nitekim bu uyarıdan 11 yıl sonra, ABD Başkanı Biden’ın Afrika ve Ortadoğu Koordinatörü Mc.Gurk’un girişimiyle Suriye’nin Kuzeydoğusundaki bazı bölgelerde sözde yerel seçim yapılması kararı alındı. Göçlerle demografik yapının PKK/PYD/YPG hakimiyetine geçtiği Cezire, Deyr Ez Zor, Rakka, Tabka, Fırat, Münbiç ve Afrin’in Şehba’nın bulunduğu  coğrafyada 11 Haziran’da yapılacağı açıklanan bu seçimle, tıpkı Kuzey Irak’ta olduğu gibi özerklik ilanının ilk adımı atılmış olacak. ABD-İsrail planı olan “terör devletçiği”nin kurulmasıyla devam edecek olan bu girişimin asıl amacının İsrail’in yayılmasını ve güvenliğini sağlamak olduğunu köşemizin okurları iyi bilirler. ★★★ Türkiye için beka tehdidi oluşturan bu terör devletçiğini önlemenin yolu, Beşar Esad rejimi ile yakınlaşarak Suriyeli sığınmacıları ülkelerine göndermekten geçiyor. Böylece hem Suriye’nin o bölgesinde demografik yapının PKK lehine değişmesi önlenmiş, hem de ülkenin toprak bütünlüğü korunarak, (parçalanmasının önüne geçilerek) bize dönük beka tehdidi bertaraf edilmiş olunur. Ayrıca Türkiye’nin, Suriyeli sığınmacıların neden olduğu ağır sosyo-ekonomik sorunlardan kurtulmasının da önü açılır... ★★★ Keşke Suriye krizinin patlak verdiği 2011 yılından bu yana köşemizde dile getirdiğimiz uyarılar dikkate alınmış ve Suriye politikamızdaki vahim yanlışlar hiç yapılmamış olsaydı.",https://www.sozcu.com.tr/emperyalizm-ulkemiz-icin-beka-tehdidi-olusturan-girisimlerini-surduruyor-p53433
Uğur Dündar,Dürüst olabilmek çok mu zor?..,14 Haziran 2024,"Büyükbaba torunu ile birlikte uçurtma uçuruyordu. Yaşlı adam uçurtmayı havalandırdıktan sonra ipi tutması için çocuğa verdi. Bir süre sonra çocuk; “Büyükbaba, uçurtma sanki daha da yükseklere çıkmak istiyor, ama ip ona engel oluyor” dedi. Büyükbaba gülümsedi ve “Öyle mi düşünüyorsun? Hadi gel ipi keselim ve ne olacağını birlikte görelim” diye cevap verdi. Sonra cebinden küçük bir çakı çıkardı, ipi kesti ve uçurtmanın yükselişini seyre daldılar. ★★★ Uçurtma yukarılara tırmandı, tırmandı ama bir süre sonra yalpalamaya, kendi etrafında dönmeye başladı. Ve bir anda, sanki kanatları kırılmış bir kuş gibi hızla düşerek, büyükbaba ve torununun kolayca ulaşamayacakları bir yere çakıldı. Çocuğun üzüldüğünü gören yaşlı adam, yüzünü avuçları içine alıp gözlerinin içine bakarak ve yumuşacık bir ses tonuyla şunları söyledi: ★★★ “Yavrum, yaşam da çoğu kez böyledir. İnsanoğlu tıpkı uçurtma gibi havalanır ve belli bir yüksekliğe ulaştığında, başarısına katkısı olan bazı şeyleri, daha da yükselmesine engel olarak görür. Bakmakla yükümlü olduğu ailesi, her gün gitmek zorunda olduğu işi, içinde doğduğu, yetiştiği değerler, görüştüğü arkadaşları/çevresi, üzerinde emeği bulunan dostları, meslek büyükleri, yaşadığı yerler, ona daha da yükselmesini engelleyen bu ip gibi gelir. Böyle düşünen kimileri bir anda bu ipleri koparıverir ama sonuçta çoğu işte böyle düşerler!.. ★★★ Unutma evladım, Olduğun yerde kalabilmek yükselmekten çok daha zordur. Ve yükseldiğin yerde kalabilmek için mutlaka vazgeçmeyeceğin değerlerin olmalıdır. Bunların başında da dürüstlük gelir. Biraz evvel sıraladıklarım, bizleri bulunduğumuz yükseklikte tutar, hatta daha da yükselmemizi sağlarlar. Eğer bizi biz yapan değerlerden koparsak, aynen bu uçurtma gibi çakılırız!.. Ben yaşamım boyunca ipi kopmuş sayısız ‘uçurtmayı’ düşerken izledim!..” ★★★ Sevgili okurlarım, Bakın çevrenize, mensubu olduğunuz meslek gurubuna ya da siyaset dünyasına, sizler de ipi kopmuş uçurtmaların düşmekte olduklarını, bazılarının ise çoktan çakıldıklarını göreceksiniz. Ne diyor Thomas Jefferson? “Bilgelik kitabının ilk sayfasında dürüstlük yer alır!..” Hiçbir uçurtmanın ipinin kopmaması ve çıktığı yükseklikten yere çakılmaması dileğiyle...",https://www.sozcu.com.tr/durust-olabilmek-cok-mu-zor-p57238
Uğur Dündar,Mafyanın İçişleri Bakanı’na operasyon yapmaya cüret ettiği ülke!..,07 Haziran 2024,"“Önceki gece televizyonda Uğur Dündar’ın “Günlerin Getirdiği” adlı programını herhalde izlemişsinizdir. Dündar, bu programda gerek Gaziantep’teki kaçakçılığı, gerekse İskenderun’da  “Soğukoluk” adı verilen fuhuş ve eğlence örgütünü gözler önüne serdi. Bu program nedeniyle TRT yönetimi ile Uğur Dündar’ı yürekten kutlarız. ★★★ İzlediğimiz program genel olarak “mafya” olarak andığımız yeraltı dünyasının,  yoksul genç kızları ne gibi yollarla ağlarına düşürüp, bu kara yazgılı insanları nasıl kullandıklarını unutulmaz görüntülerle ortaya koydu. ★★★ Kabul edelim ki Türkiye’de yıllarca, yasa ve devlet tanımayan yeraltı dünyasının kuralları egemen oldu. Uyuşturucu madde, silah, sigara ve yedek parça kaçakçılığından başlayıp, eğlence ve fuhuş ticaretine kadar uzanan suç örgütleri, siyaset dünyası ile içli dışlı ilişkilerle ayakta kalmayı becerdi. Silah kaçakçılarından gazino patronlarına kadar uzanan bir kirli çizgi, Türk mafyasının parmak izlerini yansıtmaktadır. ★★★ Uğur Dündar’ın programında izledik. Gazino patronlarının “acenta” dedikleri bir “fuhuş örgütü” çeşitli yollarla genç kızları aldatıp kaçırıyor. Ve bu genç kızlar bu örgüt tarafından uyuşturucu haplarla bayıltılıp, Soğukoluk’taki  fuhuş ve eğlence merkezine getiriliyor. Artık buradan kaçıp kurtulmak olanaksızdır. Gizli dehlizler, mağaralar yapılmış, muhafızlar ve eşkıya kiralanmıştır. 12-13 yaşlarındaki kız çocukları, esir pazarlarında satılırcasına, 50 bin liraya, 60 bin liraya, bu fuhuş ticaretine teslim ediliyor. Ve bu kirli, bu iğrenç çark yıllarca böyle döndürülüyor. ★★★ Bu fuhuş tacirlerinin yargılanması, hiç şüphesiz bu fuhuş yuvasının bugüne kadar kimlerin desteği ya da göz yumuşları ile açık tutulduğunu da ortaya çıkarabilecektir. Ve belki bu yargılama “mafya” adı ile bildiğimiz yeraltı dünyasının bir bölümünü, siyasal destekleri ve ilişkileriyle birlikte, gözler önüne sermeye yetecektir. ★★★ Uğur Dündar’ın programını gördükten sonra, şu gözlemimizi bir kez daha yineleyelim: Ülkemizde en yaygın, en uzun süre ayakta kalmış, en tehlikeli ve en yoğun siyasal destekli gizli örgüt “mafya”dır...” ★★★ Değerli okurlarım, Bu yazı 1993 yılının karlı bir Ankara sabahında, özel aracına yerleştirilen patlayıcılarla şehit edilen büyük araştırmacı gazeteci dostum Uğur Mumcu tarafından, 16 Nisan 1981’de Cumhuriyet Gazetesi’ndeki köşesinde yayımlandı. Aradan gecen 43 yılda onun “ülkemizde en yaygın, en uzun süre ayakta kalmış, en tehlikeli ve en yoğun siyasal destekli gizli örgüt” olarak tanımladığı “mafya” yok edilemediği gibi, giderek uluslararası bir boyut kazandı. Türkiye, yabancı mafya babalarının, uyuşturucu ve fuhuş baronlarının hesaplaşma arenasına dönüştü. Son yıllarda İstanbul ve Ankara başta olmak üzere büyük kentlerimizle tatil cenneti yörelerimizde, polisiye filmlere konu olabilecek, kara paraların paylaşımı kaynaklı korkunç cinayetler işlendi. ★★★ Bunun en son ve en “cüretkar” örneğini Ayhan Bora Kaplan suç örgütüne yapılan operasyon sırasında gördük. “Cüretkar” diyorum çünkü bu örgüt, arkalarına aldıkları bazı kirli odaklar ve basın gücüyle İçişleri Bakanı Ali Yerlikaya’ya operasyon çekip, onu makamından etmeye kalktı!.. Türkiye’nin ucu nereye varırsa varsın, her türlü pislikten arınmaya ihtiyacı var. Hem de acilen!..",https://www.sozcu.com.tr/mafyanin-icisleri-bakani-na-operasyon-yapmaya-curet-ettigi-ulke-p55729
Uğur Dündar,Ekrem İmamoğlu’nun bu yönünü biliyor musunuz?..,30 Haziran 2024,"Kurban Bayramı yaklaşıyordu. Vefa Lisesi Mezunlar Derneği’nin ocak ayında kaybettiğimiz efsanevi başkanı Hakkı Baliç’ten sonra yükünü omuzlayan kardeşlerimizden İbrahim Tiryaki aradı. “Ağabey, sizinle bu yılki kurban bağışları konusunu konuşmak istiyorum. Çünkü geçen yıla oranla bağışlarda büyük azalma var!” dedi. Birkaç gün içinde buluştuk. Yanında Vefa’lı eğitim neferlerinden Serdar Tekgeldi kardeşim de vardı. Geçen yıl bağış paralarıyla 23 dana almış ve onlarla, eğitim-öğretim yılı boyunca yatılı okuyan kız çocuklarımız ve yoksul öğrencilerimizin hayvansal protein ihtiyacını karşılamıştık. İbrahim ve Serdar’ın anlattığına göre bu bayram öncesi durum vahimdi. Toplanan bağışlarla ancak 12 dana alabilecektik!.. Mutlaka bir şeyler yapmak, aradaki açığı kapatmak zorundaydık… ★★★ Onlarla konuşurken aklıma, çalışma ofisi Vefa Lisesi’nden sadece 300 metre uzakta olan Büyükşehir Belediye Başkanımız Ekrem İmamoğlu’ndan yardım istemek geldi. Zira onun eğitim kurumlarına elinden geldiğince yardım ettiğini biliyordum. Bu kapsamda Vefa Lisesi’ni de ziyaret etmiş ve çocuklarımızın bir ihtiyacı olduğunda yardım sözü vermişti. Öğrencilerimiz onu büyük bir coşkuyla dinlemiş, sevgi gösterileri arasında uğurlamışlardı. İbrahim ve Serdar’a düşüncemi açtım. Beklentimiz Başkanın, İBB’nin kurban bağışlarını toplayan kuruluşu olan İstanbul Vakfı’na yapılacak bağışların küçük bir bölümüyle bizim okulun açığını kapatmasıydı. ★★★ Ricamızı kendisine ilettiğimizde, Ekrem Bey, 1 milyon yoksul İstanbullu’nun evine et girmesini sağlayacak bağışlara hiç el sürmeyeceğini ve kendi cebinden öğrencilerimize 5 dana bağışlayacağını söyledi. Söz verdiği parayı da hemen Vefalılar Derneği’nin banka hesabına havale etti. Sergilediği yüce gönüllülük örneği hepimizi çok etkilemiş, hatta bazılarımızın gözlerini yaşartmıştı. Zira böylesine gönül zenginliği örneğini bir Büyükşehir Belediye Başkanı lisemize ilk kez yaşatıyordu. Bir müjde de kurban etlerini koruduğumuz soğuk hava deposu yetkililerinden geldi. Kayıtlara göre; geçen yılki bağışların bir miktarı tüketilmemişti. Onları bu yıl 17’yi bulan bağışlara eklediğimizde, istediğimiz rakama ulaşıyorduk. ★★★ İçimizi rahatlatan ve hepimize derin bir “oh” çektiren bu gelişmelerden sonra, bayramı aileleri ve sevdikleriyle İstanbul’da kutlamak yerine Çorum’un yolunu tutan Yakup Niyazi Yılmaz, Sadettin Karabulut ve Ali Akyüz kardeşlerimiz danaları satın aldılar. Bayram sabahı da vekaletlerimizle yaptıkları kesimler sonucunda 3 ton ağırlığındaki kurban etini soğuk hava deposuna teslim ettiler. Onların bu çabaları sayesinde yatılı kız çocuklarımızla yoksul öğrencilerimiz, (ülkemizin içinde bulunduğu ekonomik sıkıntılara ve müthiş hayat pahalılığına rağmen) bu yıl da hayvansal protein ihtiyaçlarını gidermekte zorluk yaşamayacaklar. İBB Başkanımız Sayın Ekrem İmamoğlu’nun gönül zenginliğine ve Vefa neferi kardeşlerimizin büyük gayretlerine ne kadar teşekkür etsem azdır.",https://www.sozcu.com.tr/ekrem-imamoglu-nun-bu-yonunu-biliyor-musunuz-p62294
Uğur Dündar,Dürüst vergi mükellefi olmak!..,15 Haziran 2024,"Yaklaşık bir yıl kadar önce... Maliye Bakanı Nureddin Nebati’nin son günleri... Mali Müşavirimiz Burhan Özdemir Bey arayıp “Vergi beyanımız için müfettiş görevlendirilmiş” dedi. İkimiz de aynı anda “Başımızın üstüne, Maliye’den gizlediğimiz tek kuruşluk gelirimiz yok” dedik. İstenilen belgeleri hazırlayıp vergi müfettişinin makamına gittik. ★★★ Son derece nazik bir kişiliğe sahip olduğu hemen anlaşılan müfettiş; “Matrah affı olduğunu, beyannamemizde unuttuğumuz gelir kalemleri varsa, bu haktan yararlanma imkanımızın bulunduğunu...” belirtti. Hiç düşünmeden “Bu haktan yararlanmaya gerek olmadığını, tüm gelirimizi beyan ettiğimizi” belirttik. Bu arada müfettiş bana bazı sorular yöneltti. Örneğin Fenerbahçe Yüksek Divan Kurulu Başkanı olarak kulüpten şahsıma bir ödeme yapılıp yapılmadığını sordu. Ödemede bulunulmadığını, zira bunun onursal bir görev olduğunu ifade ettikten sonra “Para almadığımız gibi, cebimizden harcama yaptığımızı...” söyledim. Bu arada yaşadığım çok çarpıcı şu olayı anlattım: ★★★ Yıl 2005... Merhum Kemal Unakıtan Maliye Bakanı... O süreçte patronum Aydın Doğan’ın desteğiyle aylık kira getirisi 3 bin lira olan küçük bir işyeri satın aldık. Tapudaki işlemleri yapmadan önce mülk sahibine, kiracı olarak bulunan kebapçının 3 bin lirayı muntazaman ödeyip ödemediğini sordum. “Hiç aksatmadan, günü gününe öder” dedi. Sonra belediyeyi aradım. Oradan da taşınmazla ilgili bir imar sorunu olmadığını öğrendim. Anlaştığımız parayı bankadan kuruşu kuruşuna havale edip, tapu işleminde de aynı rakamı göstererek tapuyu aldım. ★★★ Aybaşı yaklaşırken kebapçıya banka hesap numaramızı verdim ve 3 bin lirayı bu hesaba yatırmasını rica ettim. Birkaç gün sonra bankayı tekrar aradığımda, daha önce ödemesini hiç aksatmayan kebapçının henüz parayı yatırmamış olduğunu öğrendim!  Bir süre daha geçmesine karşın kebapçıdan beklediğim havale gelmeyince, kendisini arayıp gecikmenin nedenini sordum. “Buraya buyurun biraz konuşalım” deyince, mecburen yanına gittim. Hemen söze girip “Anlaşılan bu işlerin nasıl yürüdüğünü bilmiyorsunuz!” dedi. Bilmediğim şeyin ne olduğunu sordum. “Bakın” dedi. “Size şimdi her biri 1.500 liralık 12 senet imzalayacağım. Aybaşı geldiğinde o ayın senedini göndereceksiniz. Ben onu iptal edip getiren kişiye elden 1.500’ü vereceğim. Geri kalan 1.500’ü de banka hesabınıza yatıracağım. Böylece 3 bin lira tamamlanmış olacak...” Hiç düşünmeden. “Hayır kardeşim” dedim. “Ben açıktan iş yapmam. Siz ay başlarında 3 bin liranın tamamını bankaya yatıracaksınız, stopajı siz, gelir vergisini de ben, kuruşu kuruşuna ödeyeceğiz.” Ne yapsa beğenirsiniz? Geriye döndü ve avazı çıktığı kadar bağırmaya başladı: “Getirin benzin bidonunu!.. Kendimi yakayım da bu acımasız adam burada çalışanların ekmeğiyle oynamanın ne demek olduğunu öğrensin... Getirin...” O, bağırmalarını sürdürürken dışarı çıkıp, dükkanın satışına aracılık eden emlâkçıyı aradım. “Burayı aldığım fiyata derhal satıyorum!..” dedim. ★★★ Teftiş nasıl mı sonuçlandı?  Tabii ki olumsuz bir şey çıkmadı. Hepinize sağlık ve huzur dolu güzel bayramlar diliyorum...",https://www.sozcu.com.tr/durust-vergi-mukellefi-olmak-p57436
Uğur Dündar,Cumhurbaşkanı Erdoğan nihayet cumhuriyet tarihinin en büyük dış politika yanlışından dönüşün işaretini verdi!..,29 Haziran 2024,"Cumhurbaşkanı Tayyip Erdoğan dün Cuma namazı çıkışında gazetecilerin sorularını cevaplandırırken “Suriye’nin iç işlerine karışmak gibi bir derdimiz, hedefimiz asla olamaz” diyerek, cumhuriyet tarihinin en ağır dış politika yanlışı olan Suriye politikasındaki değişimin işaretini verdi. Cumhurbaşkanı Erdoğan şunları söyledi: “Biz Suriye ile bu ilişkileri geliştirmekte geçmişte nasıl birlikteysek, yine aynı şekilde birlikte hareket ederiz. Çünkü Suriye halkı bizim kardeş halklar olarak beraber yaşadığımız bir topluluktur. Nasıl ki biz Suriye’yle ilişkilerimizi çok çok canlı tuttuysak, geçmişte ailece görüşmelere varıncaya kadar biliyorsunuz, Sayın Esed’le biz bu görüşmeleri yaptık. Yarın olmaz diye bir şey kesinlikle mümkün değil, yine olur. Suriye’nin iç işlerine karışmak gibi bir derdimiz asla yok...” ★★★ Cumhurbaşkanı Erdoğan’ın açıklamaları, tüm öngörüleri gerçekleşen emekli Büyükelçi Şükrü Elekdağ’ı bir kez daha doğrulamış oldu. Zira Elekdağ, Suriye krizinin başlangıcından itibaren, emperyalizmin Orta Doğu’daki oyununu bozmak için Türkiye’nin Beşar Esad yönetimiyle işbirliği yapmasının zorunlu olduğunu söylüyor ve gerekçelerini de şöyle sıralıyordu: ★★★ “ABD, Fırat’ın doğusundaki bu alanda askeri havaalanları inşa ediyor, PKK/PYD ordusunu en yeni silahlarla donatıp eğitim veriyor ve Türkiye sınırına radar kuruyor. Suriye’de kadiri mutlak olan Rusya, bu gelişmeye ses çıkarmıyor! Bu durum, burada bir Kürt devleti kurulması hususunda ABD ile Rusya arasında gizli bir mutabakat olduğu konusunda şüphelere yol açıyor. ABD son aldığı kararla Suriye’de süresiz kalacağını açıklamak suretiyle, bir bakıma, bu devletin garantörlüğünü üstlendiğini de duyurmuş oldu. Tahran zirvesinin yapıldığı gün de PYD, “Kuzey ve Doğu Suriye Özerk Bölgesi”ni ilan etti. Halen, Suriye rejimiyle Şam’da müzakere yapan PYD, anlaşılan Kuzey Irak sistemine benzer bir sistem elde etme umudunda. Ve en önemlisi, PKK/PYD ordusunun bağımsız olmasını Şam’a kabul ettirmek istiyor. Suriye’de iki ordunun varlığı ve bunlardan birinin PKK/PYD ordusu olması, Türkiye için büyük tehdit oluşturur. ★★★ (Bunu önlemek için) yapılması gereken; Ankara’nın derhal Şam ile ilişki kurmasıdır. Bu gelişme PYD’ye karşı Şam’ın elini kuvvetlendirir. Ayrıca Suriye, Türkiye, Irak ve İran, siyaset ve diplomasi yoluyla PKK/PYD’nin bölgede izole edilmesinin yollarını araştırmalı. Buradaki Kobani ve Cezire kantonları yaşayabilmeleri için petrollerini ihraç etmek zorundalar. İsimlerini saydığım dört devlet aralarında güçlü bir işbirliği gerçekleştirirlerse bu mümkün olmaz. ABD kantonlara ne kadar yardım etse de, sadece dışarıdan gelecek destekle varlıklarını sürdüremezler. Ayrıca Şam ile resmi bir ilişki, Türk askerinin Suriye topraklarındaki varlığına meşruiyet kazandırır. Yani Türkiye’nin ulusal çıkarları, Suriye rejimiyle en kısa sürede resmi planda etkin bir işbirliğinin gerçekleştirilmesini zorunlu kılıyor. Cumhurbaşkanı Erdoğan, sorumluluğunun tam idrakiyle Suriye rejimiyle acilen resmi temas ve işbirliği kararını almalı...” ★★★ 99 yaşındaki kalbi vatan sevgisiyle çarpan ve bir kenara çekilmek yerine, yararlı olacağını düşündüğü görüşlerini paylaşarak ülkeyi yönetenlerin yanlış politikalardan dönmelerini sağlamaya çalışan bilge diplomat Şükrü Elekdağ, böylece tarih önünde bir kez daha haklı çıkmış oldu. Varlığından onur duyduğum bu büyük yurtseveri ayakta alkışlıyorum.",https://www.sozcu.com.tr/cumhurbaskani-erdogan-nihayet-cumhuriyet-tarihinin-en-buyuk-dis-politika-yanlisindan-donusun-p62148
Uğur Dündar,"İlaçlar, insanlar ve yaşamlar...",08 Haziran 2024,"Bugün değişik, hatta ilk satırlarını okuduğunuzda yadırgayacağınız bir yazı konusuyla karşınızdayım. Evet bugün, Ege Üniversitesi Eczacılık Fakültesi’nin emekli öğretim üyelerinden değerli bilim insanı Prof. Dr. Levent Kırılmaz’ın, özellikle gençler için çok ilginç ve yararlı bulduğum düşüncelerini paylaşacağım: ★★★ “Bugüne kadar eğitim kurumlarımızda, karar verici anlayış, gençlerimizin ödevlerden ve sınavlardan aldıkları notlar olmuştur. Ne yazık ki gençlerimizin günlük hayatlarındaki sorunlarına çözüm bulabilmeleri, aileleriyle-arkadaşlarıyla ve çevreleriyle doğru, güzel ve iyi ilişkiler içinde olabilmelerini sağlayacak kişisel, duygusal ve sosyal becerilere eğitim sistemimizde yeterince yer verilmemiştir. Grigoriy Petrov’un söylediği gibi: “Eğer gençliğin ruhunu bakımsız bir tarla gibi bırakırsak, orada yabani otlar ve dikenler biter!..” Artık günümüzde üniversite öğrenimi ile edinilmiş akademik bilgilerin “yaşam” için tek başına yeterli olmadığı kuşku götürmez bir gerçek. Üniversitelerin öncelikli görevi, gençlerimize sadece mesleki konularda bilgiler vermek değil, onları hayata hazırlayacak “hayata dair” bilgileri de sunmak, tecrübe ile donatmak ve topluma faydalı “etkin insan” olarak yetiştirmek olmalı. ★★★ Üniversitelerde öğrencilerimizi mezuniyet sonrası hayata hazırlarken, sorgulayan, düşünen, iletişim kurabilen, risk alan, bilgili, ilkeli, duyarlı, açık fikirli, dengeli, uyumlu, öğrenmeyi öğrenen, öğrendiklerini değerlendirebilen, olgun, aktif, yardımsever, sağlam karakterli, özgüvenli, sorumluluk sahibi, iş disiplinini kavramış, değer bilen, güvenilir, iş birliğine açık, meraklı, yaratıcı, liderlik vasfı taşıyan, istekli, empati kurabilen, kararlı, saygılı, mantıklı, hoşgörülü, konuşkan, girişken vb bir birey olarak yetiştirmenin yollarını ve çözümlerini hep birlikte aramalıyız. Bu becerileri sadece meslek derslerini vererek başarmamız elbette mümkün değil. Bu erdemler ancak meslek derslerinin yanı sıra, programa eklenecek olan kişisel gelişim dersleri ile başarılabilir. Türkiye’de bir eğitim eksikliğinin giderilmesi açısından, “Yaşama Sanatı” üzerinde yapılacak bütün çalışmaların desteklenmesinin çok önemli ve yararlı olacağı kanısındayım. Bu düşüncelerle derslerimde öğrencilerime hep önce “iyi bir eczacı” değil, “iyi bir insan” olmaları gerektiğinin altını çizdim. Bunu başardıklarında zaten “iyi bir eczacı” olmamaları için hiçbir engel kalmayacağını belirttim. Öğrencilerimden bu yönde aldığım olumlu geri bildirimler beni 2011 yılında fakültemin eğitim programına “Yaşama Sanatı” dersini teklif etmemi ve hayata geçirmemi sağladı. ★★★ Öğrencilerime derslerimde anlattığım “ilaçların biyoyararlanımı” konusunun aslında yaşama dair çok güzel bir örnek oluşturduğunu fark ettim. Bu yazıda bu konudaki düşüncelerimi sizlerle paylaşmak istiyorum. Umarım bunu başarabilirim. Canlıların ortak özelliğini hepimiz biliyoruz; doğarlar, büyürler ve ölürler. Bence bu üç önemli evreyi geçiren bir cansız var; İLAÇLAR!.. Evet, onlar da biyolojik anlamda olmasa da bizler gibi doğuyor, büyüyor ve ölüyorlar. Bana göre, ilaçların doğumu vücut sıvılarında çözünüp kana karışmaya (emilmeye) başlamalarını, büyümeleri terapötik seviyeye ulaşmalarını, ölmeleri de vücuttan atılma işlemlerini ifade ediyor... Doğrudan kana verilmeyen, emilmeli yol dediğimiz, örneğin ağızdan alınan bir ilacın vücuttaki akıbeti nedir, hangi evreleri geçirir? ★★★ Önce temel tıp ve eczacılık bilgilerimizi detaya fazla girmeden biraz hatırlatmak istiyorum. Biyoyararlanım, emilmeli yoldan (örneğin ağızdan) verilen bir ilacın emilme hızı ve emilme oranıdır. Emilmeli yoldan (tek doz) örneğin ağızdan verilen tablet, kapsül gibi ilaçların biyoyararlanımlarında üç önemli parametre vardır (Şekil 1). Grafikte gösterilen, Cmaks değeri: Doruk kan konsantrasyonunu, Tmaks değeri: Doruk kan konsantrasyonuna ulaşma süresini, emilme hızını, EAA (Eğri altı alan) değeri: İlacın vücutta kaldığı süre boyunca etkinliğini, emilme oranını ifade etmektedir. ★★★ Bu grafiği biraz daha açalım. Eğer tablet, kapsül gibi katı bir ilaç formundan söz ediyorsak; - Önce midede dağılır ve etkin madde çözünür. - Sonra etkin madde emilir, yani kana karışır ve kandaki konsantrasyonu yavaş yavaş yükselir. - Bir süre sonra minimum bir terapötik değere (tedavi edici düzeye) yani A noktasına ulaşır, ilacın etkisi bu noktada görülmeye başlar. - Kan konsantrasyonu gitgide artmaya devam eder ve maksimum terapötik değere ulaşır (Cmaks). - Sonrasında kan konsantrasyonu yavaş yavaş azalır ve minimum terapötik düzeye yani B noktasına iner. İlaç bu AB süresi boyunca etkindir. - Minimum terapötik değerin altına indiğinde ise etkinliğini tamamen kaybeder. İste yukarıda açıklamaya çalıştığımız olaylar zinciri “ilacın biyoyararlanımıdır.” ★★★ Peki, ilaçların biyoyararlanımı varken bizlerin yok mu? İşte bu makalenin yazılma gerekçesini de bu oluşturmaktadır. Bence bizlerin de aynen ilaçlar gibi bir biyoyararlanımı var. Şekil 1 de gösterilen biyoyararlanım grafiğine tekrar bakarsak... - Sıfır noktasını, dünyaya gözlerimizi açtığımız gün olarak kabul edebiliriz. - Daha sonraki süreçte, büyüyoruz, eğitim alıyoruz, meslek sahibi oluyoruz, yaşamdan bir şeyler öğrenmeye, yaşama bir şeyler vermeye çalışıyoruz, minimum terapötik değere (A noktasına) ulaşıyoruz yani topluma, ülkemize, dünyaya faydalı olmaya başlıyoruz. - Biz de ilaçlar gibi bu süreç zarfında terapötik seviyede kalmalıyız, toksik seviyeye ulaşmamalıyız. Sinirlenmek, öfkeye yenik düşmek, insanları kırmak, insanlara ve doğaya zarar vermek vb olmamalı... - Belli bir zaman diliminde şüphesiz hayatımızda çok verimli olacağız. Ailemiz, sevenlerimiz, yakın çevremiz, toplum bizimle gurur duyacak. Yıllar geçtikçe enerjimiz, gücümüz, isteğimiz azalmaya başlasa da terapötik pencere içinde olduğumuz sürece hâlâ etkin kalabileceğiz. Hayat tecrübelerimizi çocuklarımızla, torunlarımızla, çevremizdeki insanlarla, öğrencilerimizle, toplumla paylaşacağız. Bir ışık gibi çevremizi aydınlatmaya devam edeceğiz yine de... - Ama yaşama karşı koyabilmek elbette mümkün değil. Yıllar sonra terapötik seviyenin de altına ineceğiz. Artık yaşamımızı sorgulama zamanı geldi. - Etkin olmaya mümkün olan en kısa zamanda başlayabildik mi? - Cmaks’ımızı, yani en verimli düzeyimizi mümkün olduğu kadar yüksek tutabildik mi? - Toksik düzeye ulaşmamak için çaba harcadık mı? - Uzunca bir süre terapötik pencere içinde kalıp topluma maksimum faydalı olmayı başarabildik mi? - Bu terapötik pencere içinde mümkün olan en az dalgalanmaları gösterip hayatta kararlı bir duruş sergileyebildik mi? - Eğri altı alanımızı değerlendirirsek, yaşama olan olumlu katkımızı mümkün olduğunca yüksek tutabildik mi? ★★★ Şimdi de aşağıdaki grafik üzerinden yaşamımızı sorgulayalım. Aşağıda (Şekil 2) “eğri altı alanları matematiksel olarak aynı olan ama farklı biyoyararlanım gösteren üç ilaçtan hangisine benzemek isterdik” sorusunun yanıtını samimi olarak verelim. A ilacı gibi çevremize, ülkemize ve dünyaya zarar veren bir yaşam mı? B ilacı gibi topluma belli bir süre, belli alanlarda faydalı, örnek bir birey olmak mı? C ilacı gibi “etkisiz ve faydasız” bir şekilde ömrümüzü tamamlamak mı? Sonuç olarak şunları söylemek mümkün..., Hayatınızı iyi yönetin. Büyük ve küçük taşlarınızı ve bunların sırasını iyi belirleyin. Acele karar vermeyin. Hayatın küçük bir parçasına bakıp tamamı hakkında karar vermekten kaçının. Kendinizi iyi tanıyın, kendinize zaman ayırın, kendinizi geliştirin. Engeller karşısında kolay yolu seçmeyin, elinizi taşın altına koyun. “Ne fark edecek ki?” demeden bir şeyler yapmaya çaba harcayın.  İçinizdeki ışığı yaymayı öğrenin. Mesleğinizi sevin ve en iyi şekilde yapmaya çalışın. Ama yaşam amacınızın önce “insana hizmet” olduğunu asla unutmayın. Cumhuriyet değerlerine, Atatürk ilke ve devrimlerine sahip çıkın. Cmaks’sınızı yüksek, Tmaks’sınızı kısa, EAA değerinizi büyük tutmaya çalışın. Sözün özü ise; YAŞADIĞINIZA DAİR BİR İZ BIRAKIN DÜNYADA...",https://www.sozcu.com.tr/ilaclar-insanlar-ve-yasamlar-p55984
Uğur Dündar,İmamoğlu’nun başında Demokles’in kılıcı sallanırken normalleşme olmaz!,26 Haziran 2024,"Deneyimli siyasetçi Dr. Aytun Çıray’dan gündemle ilgili çarpıcı tespitler... Yerel seçimden CHP’nin birinci parti olarak çıkmasından sonra başlayan ve adına “normalleşme” veya “yumuşama” denilen süreç başladı ve bitti. Ayrıca muhalefetin bir kesiminde “erken seçim” beklentisi dile getirilmeye başlandı. Siyaset dünyamızın deneyimli ismi Dr. Aytun Çıray’la bugünkü söyleşimizde hem iktidar hem de muhalefet için genel bir değerlendirme yapacağız. ERKEN SEÇİMİ TARTIŞMAK İÇİN KAVRAMLARI YERİNE OTURTMALIYIZ AYTUN ÇIRAY (A.Ç): Önce kavramları yerli yerine oturtmalıyız. Yorumlarımızı ve önerilerimizi içinden geçmekte olduğumuz bu sistem veya rejime göre yapmalıyız. İçinden geçmekte olduğumuz “Cumhurbaşkanlığı sistemi” diye adlandırılan güçlerin bir kişide toplandığı rejimin adını koyalım. Bu, otokratik bir sistemdir. Artık partilerin önemi azalmış, kişilerin önemi artmıştır. Yani “erken seçim” dediğinizde Tayyip Bey, “Ben yeni % 50’nin üzerinde oyla seçildim ve beş yıl yetki aldım. CHP ise % 37 oy aldı. Erken seçimin şartları oluşmadı,” dediğinde bunun alıcısı olacaktır. UĞUR DÜNDAR (U.D.): Bu durumda erken seçim talep etmediği için Sayın Özgür Özel haklı mı demek istiyorsunuz? A.Ç.: ‘Olmazsa olmaz parti’ dediğimiz CHP’de PM üyeliği, Genel Başkan Yardımcılığı ve milletvekilliği yapma şerefine sahip oldum. Tabanla kalbi bağlılığım bugün de devam ediyor. Onlar, CHP ile birlikte yürüttüğümüz İYİ Parti sürecinde bana verilen görevi gayet iyi anladılar. Yani ben, ölünceye kadar manevi bir üyesi olmaya söz verdiğim CHP’nin başarılı olmasını arzuluyorum. Görüşlerim bu bakışla değerlendirilmeli. Özgür Bey de genç, iddialı ve yeni bir Genel Başkan. Lider olmak istiyor. Ancak öncelikleri konusunda sanki bir kafa karışıklığı içindeymiş izlenimi veriyor.    U.D.: Nasıl ve neden? Bunu biraz açar mısınız? A.Ç.: Mesela erken seçim konusunda Sayın İsmail Saymaz’ın sorusuna verdiği cevaba bakalım. “Bana güvenip oy veren AK Parti ve MHP’li emekliler var. Onlar genel seçim olsaydı belki oy vermeyeceklerdi. Onlara şu teminatı verdim: Bu bir yerel seçim. ‘Yerel yönetici seçiyorsunuz ve iktidara yerelden denge kurun’ dedim. Ertesi gün ‘Gördünüz mü bak, hükümet değişmeli’ dersek o seçmeni kandırmış olurum. Dürüst davranmak lazım. Bundan 10 ay önce altı parti yüzde 25 oy aldık. ‘Tek başına yüzde 38 benim oyum’ dersek bu kibir olur.” Birincisi; alınan oyu 2023 ile değil, CHP’nin 2019 yerel seçiminde aldığı % 30,2 ile karşılaştırmak gerekir. Böylece daha doğru bir karşılaştırma yapmış olacağı gibi, MHP ve AKP’den aldığı oyları abartmamış olurdu. İkincisi; siyasetçi asla yalan söylememeli ama apolitik söylemlerden de kaçınmalı. U.D.: Ama erken seçim talep etmesi konusunda kendisine yapılan yoğun baskıları nasıl göğüsleyecekti? ERKEN SEÇİM TALEBİ “DEĞİŞİM” SÖYLEMİNİN SİYASİ ZEMİNİ İÇİN GEREKLİYDİ A.Ç.: Yerel Seçim sonuçlarının bir erken seçim talebini yükseltmesi doğal olarak kaçınılmazdı. Tabii erken seçim talebinin son derece doğal kaçınılmazlığı onun seslendirildiği anda hayata geçirileceği anlamına gelmiyor. Mevcut Meclis kompozisyonu malum. Bu kompozisyondan bir erken seçim kararının çıkması, milletin olabilecek en gür sesle ‘erken seçim’ diye haykırması durumunda dahi çok zor. Ama ortada böyle bir zorluk var diye bu kaçınılmaz doğal talebin seslendirilmesinden de kaçılamaz, kaçılmaması gerekir. Üstelik bu muazzam bir imkandır. Çünkü erken seçim talebi size başka hiçbir şeyin olmadığı kadar sağlam ve tutarlı bir siyasi zemin verir. Geçmişte Millet İttifakı’nın kendine misyon edindiği mutlak güçler ayrılığına dayalı, böylece 21. yüzyılın şartlarına uygun demokratik, lâik bir anayasal devlet ile ilişkilendirebilir ve  “Ey ahali 16 Nisan Anayasası Tayyip Bey’e uygun olabilir ama size dar geldi. Bugün Meclis’in yetkileri elinden alınmamış olsaydı, ittifaklar bir Katolik nikâhına dönüşmeyecek, erken seçimi önünüze getirmemiz daha kolay olacaktı” tezini genişletilerek halka anlatabilirdiniz. Bu da çektiğimiz her acının 16 Nisan rejimiyle ilişkilendirilmesi demektir. Merhum Ecevit’in “Bu düzen değişmelidir” sloganı, söylendiği dönem dahil, hiçbir süreçte şimdiki kadar anlam kazanmamıştır. Erken seçim talebi işte bu “değişim”in zihinlere kazınması için dahi olağanüstü önemlidir. U.D.: Sayın Çıray, anayasa değişikliği konusunda Sayın Özel farklı düşünüyor. Diyor ki; “Bugün sorun işsizlik, yüksek enflasyon, artan fiyatlar ve insanların yoksullaşmasıyken biz anayasa konuşup, bir sis indirip, bu sorunları görünmez kılıyorsak, bu durumda vatandaşın mesajını almamış oluruz.” Genel kamuoyu da aşağı yukarı bunu destekliyor. Sizin itirazınız nedir? PAHALILIK VE ADALETSİZLİK ESKİ TÜRKİYE’DE BİRSE ŞİMDİ YİRMİ BİR A.Ç.: Ekonomik sonuçları sadece ekonomik tedbirler belirlemez. Ekonomik sonuçları esasen hesap sorulabilir bir yönetim, hukukun üstünlüğü, ahlâki değerler ve son olarak iktidarların siyaseti belirler. Yani siyaseti sadece ekonomiye indirgeyemezsiniz. Siyasetin asli görevi insanımızın özgürce mutluluğu arama hakkını sağlamaktır. Peki, bizim özgürlüklerimizin garantisi ne? Bizi yönetenlere karşı koruyacak anayasa ve hukuk sistemi değil mi? Evet. O halde demokratik hak ve özgürlükler açısından her geçen gün bir öncekini aratıyorsa anayasa ve rejim sorunludur. “Pahalılık, adaletsizlik, gelir dağılımında bozukluk, mahkeme kapılarında sürünmek, eski Türkiye’de birse şimdi yirmi bir. Bunun nedeni de 16 Nisan tek insan Anayasası” demek zor mu? “Ekmek için özgürlüklerinden vazgeçenler ikisini de kaybeder” sözünün haklılığı anlatılamaz mı? Meclis’in artık iktidarlardan hesap soramaz hale getirildiği, yolsuzlukların pervasızlaştığı haykırılamaz mı? U.D.: CHP’liler de diyor ki; “Anayasa’ya uymayan Sayın Erdoğan’la anayasa konuşulmaz ve zaten anayasayı değiştirecek gücümüz de yok.” Haksızlar mı? A.Ç.: Anayasa değiştirmeyi Erdoğan şartına bağlamak edilgen bir siyasettir. Demirel tam 7 yıl Güniz Sokak’ta, bir odadan yaptığı baskıyla ve özellikle sol aydınlarla işbirliği yaparak yasakları kaldıracak anayasa değişikliğini referanduma götürttü. Yani bir damlanın mermeri deldiği gibi ısrarla ve sürekli anayasa değişikliğini talep edeceksin. Muhalefet dağdaki çobana “Anayasa değişikliği şart” dedirtinceye kadar anlatacak. Halka önderlik böyle bir şey. U.D.: Yerel Seçim sonrası AKP iktidarının tutumunu da değerlendirmenizi istemiştim… A.Ç.: Bir AKP’li arkadaşım bana, “Tayyip Bey’i adaylar ve Yeniden Refah Partisi konusunda çok yanılttılar. Eğer YRP ile anlaşılsaydı ve adaylar konusunda titizlik gösterilseydi AKP sonuçlarda birinci parti olacak ve bu psikolojik olarak iyi görünecekti” dedi. AKP’nin tutumunu belirleyen faktörlerden biri bu tür matematik hesapları. U.D.: Enflasyon ve onun etkisiyle oluşan dayanılmaz pahalılık konusunda ne yapacaklar? AKP UMUDUNU CHP’Lİ BELEDİYELERE BAĞLADI A.Ç.: Ekonomik sorunları -kendilerince- rasyonel ekonomik tedbirlerle 1,5-2 yıl içerisinde düzeltebileceklerini düşünüyorlar. Yani bir sonraki Cumhurbaşkanlığı Seçimine seçmeni mutlu ederek girebileceklerini hesap ediyorlar. Tutar mı göreceğiz. Bir başka beklentileri de 1989’da olduğu gibi CHP’li belediyelerin başarısız olması. Biliyorlar ki; AKP’liler gibi bir önceki CHP’li belediyeler de CHP’li yeni belediye başkanlarına borçlu belediyeler teslim ettiler. Üstelik belediyelerin ödeneklerini kısmak için ellerinde zorunlu tasarruf tedbirleri gibi bir mazeretleri de var. Yani Tayyip Bey için zaman önemli. Normalleşmeye de böyle baktı. U.D.: Gelelim normalleşme veya yumuşamaya… Bu süreçten CHP beklediğini elde etti mi sizce? A.Ç.: “Normalleşme veya yumuşama” adı ne olursa olsun içi doldurulamadı. Buluşmalar şeffaflıktan uzaktı. Halbuki belirsizlik Tayyip Bey’in en istediği şeydir. Sonuçta siyaset sonuç alma sanatıdır.  Bir yandan gösterişli buluşmalar yapılıp nazik ifadeler kullanılırken, diğer yandan Cumhur İttifakı bildiğini okudu. MHP aracılığı ile Sayın Özel tahrik edildi ve görüşmelerin kesilmesine bahane olacak “suç ortağını bana itiyor” açıklaması yaptırıldı. Halbuki sabırla bu AKP’nin oyun bozan olduğu bir strateji uygulanmalıydı. U.D.: Peki, size göre normalleşme ne olmalı? NORMALLEŞME MUTLAK GÜÇLER AYRILIĞI VE SIĞINMACILARIN DÖNMESİDİR A.Ç.: Uğur Bey, AKP’nin normalleşme atağı kamuoyu nezdinde bazı mahkumların serbest bırakılmasıyla sınırlı kaldı. Oysa bu tür maniplasyonları önlemek için CHP, normalleşmeyi çok iyi anlatmalıydı. Bana göre ise normalleşme, tekrar laik, demokratik, güçler ayrılığını sağlayacak anayasa değişiklikleri ve düzensiz göçmenlerin sağ salim ülkelerine dönmeleridir. U.D.: Bunlar nasıl mümkün olacak? A.Ç.: Öncelikle CHP, AKP’nin anayasa değişikliği inisiyatifini elinden almalıdır. Bunun için Özgür Bey, AKP’nin samimiyetini toplum önünde test etmek için hukukun üstünlüğünü sağlayacak 5-6 maddelik bir değişikliği “acil” kaydıyla Tayyip Bey’in önüne koymalıydı. Şu, şu, şu maddeler de bizim için asla tartışmaya açık değil, diyerek koyu kırmızı çizgiyi çekmeliydi. AKP bunun üzerinde konuşmayacaksa normalleşme nasıl olacak? Bu ucube sistem var oldukça Türkiye normalleşir diyen varsa geçsin karşıma! U.D.: Sayın Özel, yeni bir anayasa konuşmak için önce Sayın Cumhurbaşkanı’nın mevcut Anayasa’ya uyması gerekir diyor… A.Ç.: Uymazsa ne yapacaksınız? “Sayın Erdoğan şöyle yaparsa ben böyle yaparım” dediğiniz anda politikanızı onun tercihine göre belirlemiş olursunuz. Sayın Özel bunu tercih etmez. U.D.: Hiç olmazsa bu yumuşama 28 Şubat davası denilen haksız dava sonucu, hukuksuz olarak hapiste yatan ileri yaşlardaki askerlerimizin serbest kalmasına yaradı… İMAMOĞLU’NUN BAŞINDA DEMOKLES’İN KILICI SALLANIRKEN NORMALLEŞME OLMAZ A.Ç.: Sayın Dündar, biraz önce de ifade ettiğim gibi AKP bunu bir fırsat olarak değerlendirdi. “Özgür Özel rica etti Sayın Erdoğan bıraktı” algısı için bilgi sızdırdılar. Çünkü bu algı Sayın Erdoğan’ın hukuk anlayışını meşrulaştırırken, sizin hukukun üstünlüğünü sağlama iddianıza zarar verir. İşte bu manipülasyon bile bu tür görüşmelerde şeffaflığın ne kadar önemli olduğunu ortaya koyuyor. Sayın İmamoğlu’nun başının üzerinde siyasi yasağa neden olacak olan bir mahkeme kararı Demokles’in kılıcı gibi sallandırılırken normalleşme olmaz! U.D.: İki kör kuyudan diğeri de AKP’nin “Suriye politikaları” demiştiniz. Suriye politikalarının yanlışlığını artık sağır sultan bile kabul etti. Sığınmacılar büyük sorun. Hatta beka sorunu… Bunun dışında onu kör kuyu yapacak başka faktörler var mı? CHP FIRAT’IN DOĞUSUNDA KURULMAYA ÇALIŞILAN PKK TERÖR DEVLETÇİĞİ KONUSUNDAKİ GÖRÜŞÜNÜ TOPLUMA NET OLARAK AÇIKLAMALI A.Ç.: Fırat’ın doğusunda ABD ve hatta Rusların korumasında kurulmaya çalışılan “PKK devleti”nin gelecekte yaratacağı milli güvenlik sorunu var. Doğrusu ben bu “terör devletçiği” konusundaki CHP politikalarının toplumun önüne çok net olarak konması yanlısıyım. İdlip’teki kafa kesicileri de unutmayalım. U.D.: Ama, 16 Nisan Anayasa değişikliği sonucunda bozulanları düzeltmek için en az iki yıl bu Anayasa ile ülkeyi yönetmek gerekir, diyenler var. Bu görüşlere katılmıyor musunuz? A.Ç.: Katılmıyorum. Çünkü Lord Acton’ın dediği gibi; “Güç yozlaşma eğilimindedir ve mutlak güç kesinlikle yozlaştırır.” Yeniden laik, demokratik, hukuk devletini kim inşa ederse Atatürk’e layık bir yurttaş olarak insanlarımızın kalbine ve geleceğin hafızasına ismini yazdırır.",https://www.sozcu.com.tr/imamoglu-nun-basinda-demokles-in-kilici-sallanirken-normallesme-olmaz-p59470
Uğur Dündar,Öğretmenlik çok yükseklerde olması gereken bir meslektir!..,18 Temmuz 2024,"Ülkemİzİn değerli beyin ve sinir cerrahlarından Prof. Dr. Cengiz Kuday, meslektaşları arasında “hocaların hocası” olarak bilinir. Genç hekimlerin eğitimi konusunda çok hassas bir bilim insanı olan Prof. Kuday ile bir zaman aralığı bulup, eğitimin önemini konuştuk. İşte o doyumsuz sohbetten sizinle paylaşabileceğim çarpıcı satır başları: ★★★ “Finlandiya, uzun seneler boyunca İsveç yönetimi altında kaldı. İsveç halkı ile aynı haklara sahip olmalarına rağmen, Finliler eğitim yönünden çok geri bırakılmışlardı. Cehalet ve görgüsüzlük hakimdi. Finlandiya’da görev yapacak hekimler, askerler, rahipler ve öğretmenler bile İsveçliler arasından seçilirdi. Finlandiyalı bir aydın, hatta filozof olan Johan Vilhelm Snellman ‘Ne zaman bizim küçük milletimiz komşularından daha yüksek bir eğitime kavuşursa, o zaman onlarla aynı düzeye ulaşırız’ diye düşünmüş ve ülke çapında eğitim reformu çabaları sergilemişti. Bu aydın kişinin başlattığı eğitim devrimi Fin halkını içinde bulunduğu cehalet ortamından kurtardı ve bugün Finlandiya, dünyanın en medeni ve en müreffeh ülkelerinden biri oldu. ★★★ Biz ise bugün, Finlandiya’nın 200 sene önceki durumunu yaşıyoruz. Bazı kaynaklara göre; Gazi Mustafa Kemal Atatürk, Finlandiya’nın bu coşkulu yükselişini anlatan Grigoriy Petrov’un yazdığı ‘Beyaz Zambaklar Ülkesinde’ kitabını bütün okullara tavsiye etmişti. Bizde bu eğitim seferberliğinin başlangıcı, Atatürk’ün Tevhidi Tedrisat kanunu çıkarması ile hız kazanmış, köy enstitüleri ile parlak bir geleceğin önü açılmıştı. Köy Enstitüleri gitti; Atatürk devrimleri neredeyse bitti. Son üniversite giriş sınavlarının sonuçlarına bakın kaç bin öğrenci sıfır çekmiş?.. Bunun nedeni, eğitim-öğretim kalitemizin çok düşmesi. Okul öncesi eğitim de yetersiz durumda. Son eğitim müfredatı uygulaması ile bu gerçek, çok daha kötü çizgiye çekilmek isteniyor. ★★★ Bir başka çarpıcı örneği bugün dünya ölçeğinde eğitimde en üst derecelerde olan Japonya’dan vermek isterim: Bilim, Japonya’ya 1868’de girmiştir. 1925’te Japon çocuklarının yüzde 99.4’ü Batı eğitimi veren okullarda okumaktaydı. Bugün Japon halkının yüzde 99’u okuyup yazan insanlardan oluşuyor. Biz ise “Japon uyanışından” 70 yıl önce, III. Selim’in Batılı düşünceye sahip olmasını tehlikeli bulmuş ve onu öldürerek, Japon devrimine benzer ilerlemenin önünü kesmişiz. O süreçte -bugünlerdeki gibi- öğretmenlere mülakat getiriliyor ve liyakatin önü kesiliyor. ★★★ Çarpıcı bir örnek daha vereyim: Rus-Japon Deniz Savaşı’nda, Rusya’nın donanmasını Amiral Togo Heihachiro tamamen yok etmiş ve Japonya,  dünya sahnesinde yerini almıştır. İngiliz tarihinde Amiral Nelson ne ise Japonya ve Asya tarihinde de Amiral Togo aynı değer ve önemdedir. Bu büyük kahraman, Doğu’nun Amiral Nelson’u olarak da bilinir. Emekli olunca Japon İmparatoru onu onurlandırmak için bir ödül vermek ister. Amiral de ödül olarak doğduğu köyünde bir öğretmenlik kadrosu talep eder. Bu isteği reddedilir. Gerekçe olarak da öğretmenliğin çok özel meziyetler taşıyan ve kendisine has profesyonellik isteyen bir meslek olduğu söylenir. Ödül olarak soyluluk unvanı verilir. Ancak Amiral Togo, köyünde öğretmen olmak konusunda ısrarlıdır. İmparator onu ancak kendi çocuklarına ve veliaht imparator Hirohito’ya danışman olarak atayabileceğini anlatır… ★★★ Öğretmenlik çok yüksek yerlerde olması gereken bir liyakat mesleğidir. Bu nedenle herkes öğretmen olamaz. Mülakatlarla veya başka yollarla kimseye öğretmenlik unvanı verilemez. Milli Eğitim Bakanımız bu gerçeği hatırlamalıdır.",https://www.sozcu.com.tr/ogretmenlik-cok-yukseklerde-olmasi-gereken-bir-meslektir-p67003
Uğur Dündar,Emekli Vildan Hanım’ın kiracı çilesi!..,11 Temmuz 2024,"Dün sabah yazı için bilgisayarın başına geçtiğimde, Vildan Şen adlı okurumun peş peşe mailler gönderdiğini gördüm. Emekli Vildan Hanım, telefon numarasını da yazmıştı. Çok zor durumda olduğunu belirtip, aramam için yalvarıyordu. Hemen kendisine ulaştım. Hüngür hüngür ağlayarak dile getirdiği durumu, gerçekten de “bir dokun, bin ah işit!..” dedirtiyordu. Anlatayım:  ★★★ Vildan Şen, 60 yaşında bir SGK emeklisi… Hayatı boyunca biriktirdiklerine bir miktar da borç ilave ederek, emekliliğinde biraz olsun rahat edebilmek ümidiyle İstanbul-Fikirtepe’den bir apartman dairesi satın almış. 2021 yılında dairesini ayda 3 bin TL’ye kiraya vermiş. 2022’ye doğru kiracısı, aynı bloktan bir daire satın almış. Vildan Hanım’a, niyetinin o daireye geçmek olduğunu söylemiş. Ama sözünde durmamış!.. Uyanık kiracı kendisi 3 bin TL’ye otururken, satın aldığı daireyi 8.500 TL’ye kiraya vermiş!.. ★★★ 2022’de kirasını yüzde 25 artırarak 3.500, 2023 yılında ise 4.700 TL yapmış. Halen 5.950 TL ödüyormuş. Tahmin edeceğiniz gibi bu süreç içinde Vildan Hanım ile kiracısı mahkemelik olmuşlar. Kiracı çıkış taahhütnamesine attığı imzanın sahte olduğunu öne sürünce konu bilirkişiye gitmiş. Ama bu kez de imza örneği vermeye yanaşmamış. Hakimin ısrarı üzerine rapor zoraki gelmiş ama, 1 Temmuz’daki duruşmaya yetişmemiş ve mahkeme, Kasım ayına ertelenmiş. Vildan Şen, hıçkırıklar arasında Kasım ayı duruşmasında karar verilse bile, kiracının istinafa gideceğini böylece mağduriyetinin süreceğini belirtiyor. Ayrıca kiracısının İstanbul Fenerbahçe ve Eskişehir’de lokantaları olduğunu, kendisine verdiği parayı bir gecede sadece bir masadan çıkardığını söylüyor. ★★★ Vildan Hanım’ın kiracı çilesini dinlerken Aziz Nesin Ustanın öykülerinden birini okur gibi oldum. Ama anlatılan öykü değil gerçeğin ta kendisiydi. Telefonu kapatırken Vildan Hanım “Bugün kiraya versem dairem 30 bin lira eder” diyor ve hâlâ hüngür hüngür ağlıyordu.",https://www.sozcu.com.tr/emekli-vildan-hanim-in-kiraci-cilesi-p65448
Uğur Dündar,Milli futbolcumuz Merih Demiral’a verilen ceza yargıya gidiyor!..,12 Temmuz 2024,"UEFA’nın milli futbolcumuz Merih Demiral hakkında, bozkurt sembolü yaptığı gerekçesiyle 2 maç men cezası vermesine itiraz edildi. Dr. Selim İbrahimoğlu Hukuk Bürosu’nca yapılan itiraz, İsviçre Borçlar Kanunu, Avrupa İnsan Hakları Sözleşmesi ve UEFA tüzüklerine dayanılarak verilen yasal hükümlerle, UEFA nezdinde geçmişte yaşanmış olayları emsal alarak Merih Demiral kararının eşitsizliğine dikkat çekiyor ve maçın tekrarlanması talep ediliyor. Aksi takdirde UEFA hakkında İsviçre Savcılığı’na suç duyurusunda bulunulacağı belirtiliyor. İşte UEFA’ya ulaştırılan o dilekçe: ★★★ “UEFA Başkanı Sayın Aleksander Ceferin, 2 Temmuz 2024 tarihindeki mücadelede gösterdiği üstün performansla Türkiye Milli Takımı’nın galibiyetinde büyük pay sahibi olan Merih Demiral, attığı gol sonrası yaşadığı gol sevinci nedeniyle UEFA tarafından iki maç men cezası aldı. Bu ceza, UEFA’nın mevcut yönetmelik ve uygulamalarının aksine, hukukun temel kuralı olan eşitlik ilkesine aykırı olarak verildi. 5 Temmuz 2024 tarihinde, yani Türkiye’nin çeyrek final maçından sadece bir gün önce verilen kararda, Merih Demiral’ın UEFA Disiplin Yönetmeliği’nin 11. maddesini ihlal ettiği iddia edildi. Ancak, kararın gerekçesi açıklanmadı ve keyfi bir şekilde verildiği anlaşıldı. Verilen ceza, yapılan ihlalle orantılı olmayan, büyük haksızlıklar içeren ve futbol dışı bir unsur olarak değerlendirildi. Bu karar, eşitlik ilkesine aykırı olup, Türkiye Milli Takımı’nın performansını olumsuz etkiledi. Kararın haksızlık unsurlarını genel başlıklar halinde şöyle açıklayabilirim: ★★★ 1- A) Ağır ihlaller içeren ya da aynı nitelikteki davranışlara verilen kararlara karşı, itirazımıza konu yaşanan olayla aynı minvalde bir ceza verilmemiş olması, adilane bir merci olma anlayışı ile bağdaşmamaktadır.  UEFA çatısı altında sürdürülebilir bir futbol ortamının sağlanabilmesi, UEFA’nın belirli temel ilke ve esaslar çerçevesinde hareket etmesine bağlıdır. Aksi takdirde ortaya çıkabilecek keyfiyet ve belirsizlik, UEFA’nın itibarını ve kendisine duyulan güveni zedeleyebilir. Bu ilkelerin en temeli, UEFA çatısı altında yer alan kulüp ve milli futbol takımlarına eşit şekilde davranılması ve eşit imkanların sağlanmasıdır. Bu ilke gerçekleştirilmeden, UEFA’nın temel hedefi olan futbolun yaşatılması ve oynatılması amacına ulaşılması mümkün olmayacaktır. Bu anlayıştan hareketle itirazıma konu cezai yaptırım incelendiğinde yaptırımın eşit davranma yükümlülüğünü açık bir şekilde ihlal ettiği, bir Milli Futbol Takımı’na futbol dışı bir nedenle insan haklarına aykırı bir şekilde futbol engeli çektiği görülmektedir. UEFA’nın daha önce yaşanan olaylara ilişkin tutumu, emsal teşkil etmesi açısından büyük önem taşımaktadır. ★★★ UEFA’nın üst kuruluşu FIFA 2006 Dünya Kupasında Almanya ile Arjantin arasında oynanan çeyrek final maçında atmış olduğu penaltı golünün ardından gol sevinci olarak “Nazi Selamı” olarak adlandırılan işareti yapmış ancak böyle bir ceza almamıştır. 2018 Dünya Kupası’nda Sırbistan-Kosta Rika maçında “Çetnik Selamı” veren Aleksander Kolarov’a ceza vermemiştir. 2024 Avrupa Futbol Şampiyonası elemeleri kapsamında 17 Ekim 2023 tarihinde oynanan Sırbistan - Karadağ maçından sonra kameralara “Çetnik Selamı” veren Dusan Tadic de herhangi bir ceza ile karşı karşıya kalmamıştır.  UEFA ayrıca 2018 Dünya Kupası öncesi Sırbistan Milli Takımı ile ilgili yayınladığı bir makalede de Sırp futbolcuların karşılaşma sonrası toplu halde “Çetnik Selamı” verdiği fotoğrafı kullanmıştır. “Çetnik Selamı” Kosova üzerindeki Sırbistan üstünlüğüne vurgu yapan, Sırp milliyetçileri tarafından kullanılan bir işaret olarak bilinmektedir. Buna göre “Bozkurt İşareti”nin aksine ayrıştırıcı ve bir kitleyi aşağılayıcı anlama gelebileceğine dikkat edilmelidir. 2018 Dünya Kupası’ndaki İsviçre-Sırbistan maçında, Arnavut asıllı futbolcular Granit Xhaka ve Xherdan Shaqiri’nin attıkları gollerden sonra Arnavutluk’un sembolü olan “Çift Kartal” işaretini yapmaları neticesinde futbolculara herhangi bir men cezası verilmemiştir. 2024 Avrupa Futbol Şampiyonası’ndaki İngiltere - Slovakya maçında attığı gol sonrasında Slovakya yedek kulübesine yönelerek cinsel organını tutan Jude Bellingham hakkında verilen bir maçlık men cezası ise bir yıl ertelenmiştir.  ★★★ Spor uyuşmazlıkları hususunda en geniş yetki İsviçre Federal Mahkemesine aittir. Çünkü CAS’ın (Court of Arbitration for Sport) gerek olağan tahkim usulü, gerekse temyiz tahkim usulünde verdiği kararların iptal davaları İsviçre Federal Mahkemesinde açılmaktadır. Ve UEFA Disiplin Yönetmeliği’nin 5. Maddesinin (b) bendinde yer aldığı üzere disiplin organları kararları ikincil olarak İsviçre kanunlarına ve yetkili disiplin organının uygulanabilir olduğunu düşündüğü diğer kanunlara dayandırır. UEFA Disiplin Yönetmeliği madde 5/b uyarınca yasal dayanaklarımıza ilk olarak İsviçre Borçlar Kanunu ile başlamak uygun olacaktır.  İsviçre Borçlar Kanunu Madde 49 uyarınca:  1-Kişilik hakları hukuka aykırı olarak ihlal edilen kişi, ihlalin ciddiyetini haklı göstermesi ve başka bir düzeltme yapılmamış olması koşuluyla, tazminat yoluyla bir miktar para alma hakkına sahiptir.  2-Mahkeme, maddi tazminat yerine veya buna ek olarak memnuniyetin başka bir şekilde sağlanmasına karar verebilir. ★★★ Türkiye-Avusturya maçında 2 gol atmış olan Merih Demiral’a verilen ceza, onun oynayamadığı maçta Türkiye Milli takımını menfi surette etkilemiş, dolayısıyla maçın seyri değişmiştir. Oyuncumuz Merih Demiral’a verilen men cezası ile turnuvadan elenmemiz arasında illiyet bağı bulunmaktadır. Nitekim Merih Demiral’ın ceza alması sonucunda oynayamaması, Türkiye Milli Takımı’nda psikolojik tahribata neden olmuştur. Ek olarak en başarılı oyunculardan biri olan Merih Demiral’a verilen kasti ceza, Türkiye Milli Takımı’nın yükselişini kesintiye uğratmak amacı taşımaktadır. ★★★ 02.07.2024 tarihinde Avusturya ve Türkiye arasında oynanan maçta Türkiye, galibiyet elde ederek çeyrek finale yükselmiş ve bir sonraki rakibinin Hollanda olacağı kesinleşmişti. Ancak UEFA, sosyal medya paylaşımlarında Türkiye-Hollanda karşılaşmasını duyurmak yerine Avusturya-Hollanda karşılaşmasına ilişkin afişler paylaşarak resmi duyuruda bulundu. Dünya çapında etkisi olan bu organizasyonun yaptığı bu gaf kabul edilemez. Planlanarak yapılabilecek bir işlem olması nedeniyle, resmi sayfada yapılan bir sosyal medya paylaşımında bu derece büyük bir gaf yapılması, UEFA’nın çifte standartlı davranarak, kazananın Avusturya olacağına emin bir şekilde hareket ettiğini göstermektedir. Bu emin olma halinin dayanağı merak konusudur. Ayrıca, Merih Demiral’a verilen cezanın haksız boyutu da göz önüne alındığında, organizasyonun tarafsızlığı da sorgulanmaktadır. Verilen cezada Avrupa İnsan Hakları Sözleşmesi uyarınca ihlaller mevcuttur ilk olarak; ★★★ Madde 9 Düşünce, Vicdan ve Din Özgürlüğü: 1- “Herkes düşünce, vicdan ve din özgürlüğüne sahiptir; bu hak, din veya inanç değiştirme özgürlüğü ile tek başına veya topluca, kamuya açık veya kapalı ibadet, öğretim, uygulama ve ayin yapmak suretiyle dinini veya inancını açıklama özgürlüğünü de içerir.  2- Din veya inancını açıklama özgürlüğü, sadece yasayla öngörülen ve demokratik bir toplumda kamu güvenliğinin, kamu düzeninin, genel sağlık veya ahlakın ya da başkalarının hak ve özgürlüklerinin korunması için gerekli sınırlamalara tabi tutulabilir.” Maddesinde bulunan düşünce özgürlüğünün ihlali söz konusudur. Yukarıda da değindiğimiz gibi “Bozkurt İşareti” esasen Türk kültüründe iki bin yılı aşkın bir süredir büyük bir anlam taşıdığı bilinen bir hayvan olan ‘Kurt’a ithafen yapılan ve ortaya çıkış tarihi mevcut kaynaklar ışığında 6. yüzyıla kadar götürülebilen bir işarettir. Bu işaretin siyasi bir unsur sayılamayacağı yaklaşık 2000 yıldır Türk kültürünün önemli bir yapı taşı olduğu, Türk geleneğinde yer alan hikaye ve mitlerde de kendine yer bulduğu açıktır. Zira hiçbir kesime saygısızlıkta bulunulmadan bir kesimi temsil etmek adına yapılan bozkurt sembolü, yalnızca Türk atalarına saygı düşüncesini ifade etme anlamını içermektedir.  Bir insanın yalnızca düşüncesini ifade etmek amacıyla başkalarının hak ve özgürlüklerini ihlal etmeden yaptığı eylemler tarafından cezaya tabi tutulması Avrupa İnsan Hakları Sözleşmesi’nin 9. maddesinin ihlal edilmesi anlamına gelir. ★★★  Madde 10 İfade Özgürlüğü:  1- “Herkes ifade özgürlüğü hakkına sahiptir. Bu hak, kamu makamlarının müdahalesi olmaksızın ve ülke sınırları gözetilmeksizin, kanaat özgürlüğünü ve haber ve görüş alma ve de verme özgürlüğünü de kapsar. Bu madde, devletlerin radyo, televizyon ve sinema işletmelerini bir izin rejimine tabi tutmalarına engel değildir.  2- Görev ve sorumluluklar da yükleyen bu özgürlüklerin kullanılması, yasayla öngörülen ve demokratik bir toplumda ulusal güvenliğin, toprak bütünlüğünün veya kamu güvenliğinin korunması, kamu düzeninin sağlanması ve suç işlenmesinin önlenmesi, sağlığın veya ahlakın, başkalarının şöhret ve haklarının korunması, gizli bilgilerin yayılmasının önlenmesi veya yargı erkinin yetki ve tarafsızlığının güvence altına alınması için gerekli olan bazı formaliteler, koşullar, sınırlamalar veya yaptırımlara tabi tutulabilir. ★★★ UEFA tarafından geçmişte benzer eylemlerde bulunan kişilere bu derece katı bir ceza verilmemiştir. Örneğin, Lokomotiv Moskova’nın Rus futbolcusu Dmitry Tarasov, 16 Şubat 2016’da UEFA Avrupa Ligi son 32 turunda Fenerbahçe ile oynanan ilk maçta üzerinde Rusya Devlet Başkanı Vladimir Putin’in fotoğrafının bulunduğu tişört giydiği gerekçesiyle yalnızca para cezası almıştır. UEFA, daha önce Sırp milliyetçileri tarafından kullanılan bir selam çeşidi olan “Çetnik Selamı” nedeniyle bazı Sırp futbolculara ya hiç ceza vermemiş ya da sadece para cezası uygulamıştır. Sırbistan’ın geçen yıl Karadağ’ı 3-1 yendiği Avrupa Şampiyonası Eleme Grubu maçında Dusan Tadic “Çetnik Selamı” vermiş, ancak UEFA’dan herhangi bir men cezası almamıştır. Sırp zaferini temsil eden “Çetnik Selamı”, Bosna Savaşı sırasında, ırkçı Sırp çetelerinin Boşnak Müslüman aileleri öldürdükten sonra serçe ve yüzük parmaklarını kesmelerinin simgesi olarak yapılmaktadır. Bariz olarak bir kesimin acılarına ve değerlerine hakaret eden hareketlerin men cezasıyla sonuçlanmayıp, Türk futbolcu Merih Demiral’a verilen ceza, düşünce özgürlüğünü zedelemektedir. ★★★ Madde 14 Ayrımcılık Yasağı:  Bu Sözleşme’de tanınan hak ve özgürlüklerden yararlanma, cinsiyet, ırk, renk, dil, din, siyasal veya diğer kanaatler, ulusal veya toplumsal köken, ulusal bir azınlığa aidiyet, servet, doğum başta olmak üzere herhangi başka bir duruma dayalı hiçbir ayrımcılık gözetilmeksizin sağlanmalıdır. Mevzubahis olan ceza, ilgili maddeyi ihlal eder niteliktedir. Toplumsal kökenin temsili amacıyla yapılan işaret sebebiyle verilen men cezası ayrımcılık yasağının ihlalini teşkil etmektedir. 1- B) Verilen cezanın gerekçesi olan gol sevinci siyasi bir unsur değil ülkenin milli değeri olan bir semboldür. “Bozkurt İşareti” esasen Türk kültüründe büyük bir anlam taşıyan ve iki bin yılı aşkın süredir bilinen bir semboldür. Bu sembol, Fransız kültürünün sembolü olan “Horoz”, İngiliz kültürünün sembolü olan “Aslan” ya da Arnavut kültürünün sembolü olan “Çift Başlı Kartal”dan farksızdır. Hal böyleyken belirli siyasi anlayışların yalnızca birkaç on yıldır bu işareti kullanmaları, köklü kültürel bir geçmişe sahip olan bu işaretin siyasileştirilmesi anlamına gelmemelidir. Aksi bir anlayış, belirli bir siyasi grubun bu sembolleri benimsemesi nedeniyle yıllardır ülkelerin milli değeri haline gelmiş bu sembollerin sahip olduğu değerlerin ortadan kalkması gibi kabul edilemez bir sonuç doğurur. 1- C) Cezanın gerekçesi olan yönetmelik maddelerinin gol sevinci ile bir bağlantısı bulunmamaktadır.  İtirazımıza konu olan 5 Temmuz 2024 tarihli kararda, iki maçlık cezanın gerekçesi olarak UEFA Disiplin Yönetmeliği’nin 11’inci maddesinin 1. fıkrası ve 2. fıkrasının (b), (c) ve (d) bentleri gösterilmiştir. Öncelikle, 11. maddenin ilk bendi UEFA’nın genel prensiplerine ilişkindir. Cezaya sebebiyet veren davranışın bu prensiplerden hangisine aykırılık teşkil ettiği açıklanmadan, bu düzenlemeye dayalı olarak herhangi bir ceza verilmesi mümkün değildir. Bunun aksi bir uygulama, adaletin en temel ilkelerinden olan kanunsuz suç ve ceza olmaz ilkesine aykırıdır ve bir hukukçu olarak bu uygulamanın tarafımızca kabul edilmesi mümkün değildir. Cezaya gerekçe gösterilen 2. fıkranın (b) bendi, davranışın bir kitleyi aşağılayıcı ya da ahlakın temel kurallarını ihlal edici olması; (c) bendi, davranışın sportiflik ile bağdaşmaması; ve (d) bendi ise, davranışın itibarsızlığa sebebiyet vermesine ilişkindir. Cezaya neden olarak gösterilen “Bozkurt İşareti” bu bentler bağlamında incelendiğinde, bu işaretin bu bentlerin hiçbirinin kapsamına girmediği görülmektedir. Aksinin kabulü UEFA tarafından Türk kültürünün bir itibarsızlık olarak anlaşıldığı anlamına gelecektir ki; tarafımca UEFA tarafından böyle bir anlayışa sahip olunmadığına inanılmaktadır. Son 8 takım arasında yer almayı başaran Türkiye Milli Takımı, Hollanda ile karşılaşacağı maçtan sadece bir gün önce haksız bir karara maruz bırakılmış ve takımın en büyük değerlerinden birinin yokluğunda çeyrek final mücadelesine çıkmak zorunda kalmıştır. Söz konusu maçta Hollanda Milli Takım oyuncusu Xavi Simons’un, Türk Milli Takım oyuncusu Mert Müldür’e maçın 30. dakikasında yaptığı sert müdahale, tüm futbol otoriteleri tarafından kırmızı kart olarak yorumlanmış olmasına rağmen VAR (Video Assistant Referee) sistemi devreye girmemiş ve UEFA bu konuda herhangi bir açıklama yapmamıştır. Tüm yasal dayanaklarımız ışığında Hollanda-Türkiye maçının Merih Demiral’ın cezasının kaldırılarak oynanacak maça dahil olacağı şekilde tekrarlanması, aksi takdirde olayın İsviçre Savcılığı’na taşınarak UEFA tarafından verilen karar hakkında İsviçre Borçlar Kanunu madde 49 hukuki dayanağı ile suç duyurusunda bulunacağımı bilginize sunarım. UEFA’nın bünyesindeki kulüplere karşı taşıdığı yükümlülükleri yerine getirmesi, konuya ilişkin ivedilikle gerekli açıklamayı yapması ve turnuvanın gidişatını etkileyen bu durumu derhal eski hale getirmesi, kulüpler adına bir çatı görevi gören UEFA’nın itibar ve güvenilirliğinin korunması adına zaruridir. UEFA, İsviçre yasalarına uymak zorundadır. İsviçre kanunlarına göre de önceden teamüle yerleşmiş uygulamalarınızı tekrarlamalı ve geçmişte verdiğiniz kararlarla benzer yönde hareket ederek, hem Hollanda hem Türkiye milletinin duygularını soykırıma uğratmadan tarafınıza yakışır bir şekilde 2 maç men cezasını kaldırıp maçın tekrarlanması kararını almanızı talep etmekteyim. Saygılarımla, Av. Dr. Y. Selim Sarıibrahimoğlu”",https://www.sozcu.com.tr/milli-futbolcumuz-merih-demiral-a-verilen-ceza-yargiya-gidiyor-p65736
Uğur Dündar,CHP’den bir ilk: Demokrasi ve Yerel Yönetimler Akademisi…,26 Temmuz 2024,"Cumhuriyet Halk Partisi, yerel yönetim seçimlerinin hemen sonrasında, ülkemiz demokrasisinde bir ilk olan Demokrasi ve Yerel Yönetimler Akademisi’ni (DYYA) hayata geçirdi.  Akademi, başta belediye başkanları, encümen üyeleri ve meclis üyeleri olmak üzere, yerel yönetimlerde görev alan ya da almak isteyen bireylerin, sosyal demokrat yerel yönetim anlayışını, politikalarını ve davranışlarını geliştirmelerine yardımcı olacak öğrenme ve gelişim olanakları sunma amacıyla oluşturuldu.  ★★★ Akademinin temel felsefesi “CHP belediyelerinin paylaşan, öğrenen, ölçülebilen, üreten, yaşatan, yöneten belediyeciliği benimsemesi” olarak tanımlandı. Eskişehir’deki uygulamalarıyla ülkemizde “yerel yöneticiliğin başöğretmeni” unvanını hak eden Prof. Dr. Yılmaz Büyükerşen’in önderliğinde kurulan proje tasarımı ekibinde; siyasal iletişimciler, uzaktan öğrenme uzmanları ve eğitim içerikleri üretme profesyonelleri yer aldı… Tasarımına 31 Mart 2024 yerel seçimlerinin ardından başlanan projenin, eylül ayında partililerle buluşması ve gerçek demokrasiyi belediyeler aracılığıyla toplumun tüm kesimlerine aktarması amaçlanıyor. Yılmaz Büyükerşen ★★★ DYYA kapsamında; katılımcıların önbilgi düzeylerinin test edilerek kişiselleştirilmiş öğrenme ve gelişim planları oluşturulması; farklı konularda, üstlenilen ya da üstlenilmek istenen göreve ilişkin esnek, kişiselleştirilmiş eğitimlerin (öğrenme olanakları) tasarımlanması, üretilmesi ve gerçekleştirilmesi; katılımcıların eğitimlerdeki ve eğitim sonrasındaki performanslarının izlenmesi, ölçülerek değerlendirilmesi ve raporlanması hususunda hizmetler sunulması hedefleniyor. Eğitim hizmetleri dışında, bilgi almak isteyenlerin aradıkları bilgileri içeren öğrenme kaynaklarına erişimlerinin kolaylaştırılması; talep edilen konularda, dijital ortamlarda ve/veya yüz yüze destek sağlanması; “iyi yerel yönetim örneklerinin” bütün katılımcılarla paylaşılması; sosyal demokrat yerel yönetim anlayışının geliştirilmesine yönelik araştırma-geliştirme çalışmalarının planlanması, gerçekleştirilmesi ve sonuçların yaygın erişime sunulması; Akademi kapsamında elde edilecek verilerle sosyal demokrat yerel yönetim anlayışının geliştirilmesine yönelik politika önerilerinin ilgililere sunulması da DYYA’nın faaliyetleri arasında.  Özetle, DYYA kapsamında eğitim, geliştirme, ölçme-değerlendirme, destek sağlama, iyi örnekleri ve deneyimleri paylaşma ile araştırma işlevleri yerine getirilecek. ★★★ Böylece, özellikle CHP tarafından yönetilen belediyeler başta olmak üzere bütün yerel yönetimlerde; - Demokrasinin geniş bir bakış açısıyla anlaşılması, - CHP tarihçesi, felsefesi ve politikalarının güncelle ilişkisinin kurulması, - Yeni siyasetçiler ve belediye çalışanlarının deneyim/vizyon kazanması, - Yerel ile merkez arasında etkileşimin ve paylaşımın kolaylaştırılması, - Sürdürülebilirlik hedefleri ve AB ilkelerinin hayata geçirilmesinde belediyelerin ve siyasetçilerin rolü konusunda farkındalık oluşturulması, - Gelecek vizyonunun paylaşılması hedeflenmekte.… ★★★ - DYYA akademik bir bakış açısı ile kurulmuş olup, aslında demokrasi ve yerel yönetimleri vizyonel bir anlayış doğrultusunda değiştirip dönüştürme hedefini merkeze alan bir üniversite mantığıyla hayata geçirildi. - Deneyimli siyasetçi ve bilim insanlarından oluşan Akademik Danışma Kurulu aracılığıyla akademi kapsamındaki süreçlerin izlemesi, denetlenmesi ve yerel yönetimlere yeni bir vizyon çizilmesi planlandı. - Bu amaçla DYYA kapsamında yüz yüze, hibrit ya da tamamen uzaktan yapılacak eğitimlerin tasarımı, üretimi, gerçekleştirilmesi, ölçülmesi-değerlendirilmesi, bilgi kaynaklarının, deneyimlerin, iyi örneklerin paylaşımı ve talep edilen desteklerin sağlanmasını kolaylaştıracak, verilerin elde edilmesi ve raporlanmasını mümkün kılacak bir teknik altyapı oluşturulacak. - Ek olarak, Parti Merkezinde stüdyo kurulumu ve partinin bünyesine katılacak uzmanlar aracılığıyla Akademinin kendi eğitimlerini, öğrenme kaynaklarını hazırlaması, hızlıca üretmesi, sunması da sağlanacak. - Ayrıca, sürdürülebilirliğin bir gereği olarak bütün süreçlerin yazılı hale getirilmesi ve şeffaf biçimde paylaşımı sağlanacak. Böylece kişilerden bağımsız, sürdürülebilir ve ileride belki de üniversiteye dönüşebilecek bir yapının temelleri atılacak. ★★★ Yerel yöneticiliğin başöğretmeni Prof. Dr. Yılmaz Büyükerşen ve ekibine başarılar diliyor, bu tarihi oluşumun önünü açan CHP Genel Başkanı Özgür Özel’i kutluyorum.",https://www.sozcu.com.tr/chp-den-bir-ilk-demokrasi-ve-yerel-yonetimler-akademisi-p68771
Uğur Dündar,Müjdat Gezen ve eşinin köpek sevgisi...,27 Temmuz 2024,"Hayatımdaki en kıdemli arkadaşım, tiyatromuzun ulu çınarı Müjdat Gezen, mizah ustalığının ve büyük hocalığının yanı sıra dünyaya iyilik yapmak için gelmiş gerçek bir canlıseverdir. Değerli eşi Leyla da hayvan sevgisinde ve iyilik yapmakta ondan geri kalmaz. Evleri, sahiplendikleri köpekler için adeta bir yeryüzü cenneti gibidir. En iyisi sözü sevgili Müjdat’a bırakayım da, o anlatsın bu sevgiyi: ★★★ “Tam karşımızdaki evin girişinde otururdu. Sabahları işe giderken ona uğrar, hatırını sorar, laflardık... Lakabı “Bitik”ti ama obezdi! Çok kilo almıştı son zamanlarda... Biz evden yazlığa geçince bir süre ayrı kaldık Bitik’le. Bir gün telefon geldi, hastalanmış, durumu iyi değilmiş. Hemen bizim yazlığın çok yakınındaki bir hastane ile görüştük. Yardımcımız özel bir araçla getirdi Bitik’i hastaneye. Yatmaktan bir yanı yara olmuştu. Aşırı kilosu nedeniyle Leyla, doktor, ben zor kaldırıyorduk zavallıyı. Benim belim zaten arızalı olduğundan, doğrusu fazlaca bir katkım da olamıyordu bu konuda... Kurtaramadık Bitik’i... ★★★ Leyla yeniden Kalamış’a götürdü onu. Bir ağacın altına gömdük. Mahallemizin maskotu, dünyalar tatlısı, can yoldaşı, artık aramızdan ayrılmıştı. Bütün sevenleri, hepimiz çok ağladık. Kimseye zararı olmayan, sevimli, şişman dostumuz bize veda etti. Kurtaramadık onu. Çok yaşlıydı, çok kiloluydu, organları yorulmuştu ve artık yaşamak istemiyor gibi bir hali vardı... Kimsenin arkasından konuşmaz, kimsenin kötülüğünü düşünmez, kimseden bir çıkar beklemezdi... Dostum, arkadaşım bize veda ederken, gözlerindeki hüzün hiç aklımdan çıkmaz. Bunca yıl geçti aradan, hâlâ onun o son bakışını anımsarım... ★★★ On yaşımdan itibaren kaç köpeğim oldu, sayısını unuttum. Şu anda üçü yanımızda. Hep birlikte mutlu bir yaşamımız var. Hiçbirinin, arkamdan konuştuğuna, bana dava açtığına, mahkeme kapılarında beni süründürdüğüne, ekmeğimle oynadığına tanık olmadım. Aramızdan ayrılanları hep sevgiyle ve saygıyla anıyorum. ★★★ Yazlık evimizin bahçesine Leyla çok anlamlı bir kabristan yaptı. Beşi orada yatıyor. Üçü ise hayatımızda, hep birlikte mutlu yaşıyoruz... Ben dost kavramı geçtiğinde hep onları anarım... Sevgiden, mutluluktan, dostluktan başka hiçbir olumsuz şey vermediler bize... Hep güvenilir, sevgi dağıtan, yüreklerini birlikte yaşadıkları insanlara sunan iyi huylu canlılar oldular... ★★★ Hayatımda hiçbir canlıya tek bir fiske vurmadım. Hele köpeklerime asla asla... Ama onları öldürmek isteyenlere aynı şeyi yapabilirim gibi geliyor bana. Çünkü savunmasızlar, anlatamıyorlar kendilerini insanoğluna. Bu son sözcüğümü geri alıyorum, çünkü onlar insanoğlu olamazlar!.. ★★★ Tatlı bir hafta sonunuzu tatsız sözcüklerle bozdumsa beni bağışlayın ne olur. Ama konu canlarımız olunca ve onların canı olunca ister istemez dertleniyorum. Yine de iyi hafta sonlarınız olsun...”",https://www.sozcu.com.tr/mujdat-gezen-ve-esinin-kopek-sevgisi-p69043
Uğur Dündar,Türkiye’de her şey çok pahalı en ucuz şey ise insan hayatı!..,17 Temmuz 2024,"Bir arkadaşım anlattı. Bayramda misafirleriyle, bilinen bir et lokantasına gitmişler. 6 kişi, etin yanına salata ve cacık da söylemişler. Arkadaşım cacığı kaşıklarken bir cam parçası dilini kesmiş! Hemen peçete bastırıp kanamayı geçici olarak durdurmuşlar. Ama yemek de zehir olmuş! Böyle bir durumda lokanta işletmecisi ya da yöneticileri ne yapar? Müşteriden binbir özür dilenir ve hesap alınmaz ya da en azından büyük bir indirim yapılır, değil mi? Özür dilenmiş dilenmesine ama, adisyon da önlerine konulmuş!.. 16 bin lira!.. ★★★ Arkadaş yaşadıklarını anlatırken “Gözlerime inanamadım ve garsona cam parasını da mı aldınız diye sordum!” diyor. Kanama tekrar başlayınca oradan çıkıp, doğruca bir özel hastaneye koşmuşlar. Dil kesiklerine dikiş atılmıyor. Özel bir yapıştırıcı ile müdahale ediliyor. Oraya ne ödediğini sordum. “6 bin lira” dedi. Yani bir yemeğin maliyeti hastane masrafıyla birlikte 22 bin lirayı bulmuş… ★★★ Dün ben bu yazıyı kaleme alırken merakla beklenen emekli zammı açıklandı. En düşük emekli aylığı 12 bin 500 lira oldu. Açıklamayı İstanbul’da emeklilerin bulunduğu bir kahvehanede izleyen SÖZCÜ TV muhabiri Meral Danyıldız mikrofonu uzattığı, hayal kırıklığı içindeki emeklilere bir dokundu bin ah işitti. Ağlamaklı emeklilerin cevapları şöyleydi: “Biz pek umutlu değildik ama en azından 17-18 bin lira olmasını bekliyorduk.” “Hayal kırıklığı içindeyim. Alay eder gibi bir zam! Benim kiram 10 bin lira, 20 bin lira olsa yine geçinemem…” “Eskiden çayımızı içer, arkadaşlarımıza da ikram ederdik. Şimdi ancak kendimiz bir bardak çay içebiliyoruz…” ★★★ Sonra kadim dostum, tiyatromuzun büyük ustası Müjdat Gezen’i arayıp, zammı nasıl bulduğunu sordum. Kısa ama çok anlamlı bir cevap verdi: “Allah bunu yapanlardan razı olsun. Allah bunu yapanların da maaşlarına zam ihsan eylesin. Allah bunu yapanların...” ★★★ Sözü fazla uzatmaya gerek yok. Cumartesi günü, İzmir’in göbeğinde, gencecik iki değerli yurttaşımız sokakta yürürken su birikintisindeki elektrik akımına kapılıp yaşamlarını yitirdiler. Böylece yüreğimiz sızlayarak bir kez daha gördük ki; Türkiye’de her şey çok pahalı, en ucuz şey ise insan hayatı!..",https://www.sozcu.com.tr/turkiye-de-her-sey-cok-pahali-en-ucuz-sey-ise-insan-hayati-p66737
Uğur Dündar,Atam bana emanet!..,14 Temmuz 2024,"“Dumlupınar’da kazanılan Başkomutanlık Meydan Muharebesi’nden sonra Gazi Mustafa Kemal Paşa, şaha kaldırdığı atının üzerinden haykırdı: “Ordular, ilk hedefiniz Akdeniz’dir, ileri!” Dağlar, ovalar, işgal altındaki şehirler, kasabalar, köyler bu komutla çınladı. Nal sesleri, top seslerine karıştı. Mustafa Kemal ve neferleri omuz omuza çarpışarak, yan yana sürdüler atlarını, barut kokan boz karanlıklar içinde soluk soluğa, kan ter içinde İzmir yolunu açtılar... ★★★ Kutsal bir emanet gibi bağrımda taşıdığım Atatürk’ün naaşına ne zaman baksam, aklıma hep bu sahne gelir. Dört bir yanımda çınlar sesi; “İlk hedefiniz Akdeniz”dir, ileri!..” Atam bana emanet! Dünya durdukça “O”nun “İlk hedefiniz Akdenizdir, ileri!” komutu çınlayacak her yanımda. Bilmem kendimi tanıtmaya gerek kaldı mı? Herkes anlamıştır benim “Anıtkabir” olduğumu... ★★★ Atamın kendi deyimiyle naçiz bedenini muhafaza eden bir yapıdan daha çok, düşüncelerinin, özgürlük için verdiği mesajların, milli mücadele ile kurduğu cumhuriyetin izlerini bende görmeniz mümkündür. Atamın anılarını, kişisel eşyalarını, kitaplarını, dünya görüşünü yansıtan özlü sözlerini beni dolaşırken her yanda görür, “O”nu hissedersiniz. Ben öyle sıradan bir anıt mezar değilim. Eşim benzerim yoktur. Aslında asırlardan beri süregelen ‘Kurgan kültürü’nün devamı niteliğini taşırım. “Benim yaratılışımda bir fevkaladelik varsa o da Türk olarak dünyaya gelmemdir” diyerek, Türklüğüyle övünen bir lidere de ancak benim gibi; kadim Türk tarihinin tüm özelliklerini yansıtacak bir anıt mezar yakışırdı. ★★★ Huzur içinde uyu Atam… Parktaki ağaçlar, çiçekler, kelebekler, kuşlar birlikte yaşayacak sizinle. Göçmen kuşlar her bir ülkeden size haberler getirecek, arılar çiçeklerden bal toplayacak. Kökleri mezarınıza kadar uzanacak olan binlerce ağaçtan haber alacağız.   Ziyaretinize gelenler her bir ağacı kucakladığında sizi kucaklamış gibi olacaklar. Siz, mezar odanızın kapısının tam karşısındaki pencereden Ankara Kalesi’nde dalgalanan Türk Bayrağı’nı gördüğünüz sürece huzur içinde olacaksınız. Biliniz ki Atam, o bayrak sonsuza dek dalgalanacaktır. Rahat uyuyun…”  ★★★ Buraya kadar okuduğunuz satırları Yavuz Atıl’ın, “ATAM BANA EMANET” adlı kitabından alıntıladım. Bazı kitaplar vardır, okuyup bitirdikten sonra bile insanın zihninde yaşamaya devam ederler. Üzerlerinden ne kadar zaman geçerse geçsin etkilerini kaybetmezler. Nazım Hikmet’in “Kuvayi Milliye Destanı”, Yaşar Kemal’in “İnce Memed”i, TRT’de hocam olan Turgut Özakman’ın “Şu Çılgın Türkler”i ve daha niceleri işte böyle kitaplardır. Değerli şair, yazar, tarihçi, Bornova Marşı bestecisi, müzik adamı Yavuz Atıl’ın, “Atam Bana Emanet” kitabı da ne kadar zaman geçerse geçsin etkisini kaybetmeyecek bir eser... Ankara Büyükşehir Belediyesi, Kültür Dairesi tarafından yayımlanan “Atam Bana Emanet” kitabının önsözünde, Büyükşehir Belediye Başkanı Mansur Yavaş şunları yazmış:  “Ankara, bağımsızlık mücadelemizin her anına tanıklık etmiş; kurtuluşun ve kuruluşun ev sahibi olmanın haklı gururuna sahiptir.  Kurtuluştan sonra başkent olma onuruna kavuşan Ankara’nın bu onuru sonuna kadar hak ettiğini de belirtelim. Ankara’nın önemli özelliklerinden biri de, kurtuluş ve kuruluş sürecinde ev sahibi olduğu ulu önderimiz Gazi Mustafa Kemal Atatürk’ün ebedi istirahatgahının da burada bulunmasıdır. Her gün binlerce yurttaşımızın ziyaret edip, saygısını gösterdiği ve bu millet durdukça Atamızın ‘naçiz bedeni’ni sonsuza kadar bağrında muhafaza edecek olan Anıtkabir, yalnızca bir anıt mezar değildir. Hatta bir sıralama yapmak gerekirse bu özelliği, bütün diğer özelliklerinden sonra gelir. Mustafa Kemal Atatürk, Türk milleti için biçilen ölüm fermanını yırtmış, onun yerine çağdaş uygarlık düzeyini hedefleyen, demokrasiyi içselleştiren ve dünya milletleri arasında saygın bir yer edinen Türkiye Cumhuriyeti’ni kurmuş bir liderdir. Böyle bir liderin ‘naçiz bedeni’ için yapılan ‘ebedi istirahatgah’ elbette çok özel olacaktı. Bu özelliğin en belirgin tarafı, tıpkı Mustafa Kemal Atatürk gibi tarihimizle iç içe olması, tarihe derin bağlarla bağlılığı ve geleceği işaret eden izler taşımasıdır. Kökü Orta Asya’ya kadar uzanan kültürümüzün içinde bu tarz yapılara ‘Kurgan’ denildiğini biliyoruz. Anıtkabir ise kökünü ‘Kurgan’ gibi tarihi geleneklerimizden almış; insanlığın geliştirdiği evrensel ilkeler ışığında kurulan Türkiye Cumhuriyeti’nin taşıyıcı kolonlarını sembolize eden bir anıt yapıdır.  Anıtkabir’e baktığımızda, Ulusal Kurtuluş Savaşı’nın her aşamasının, Atatürk’ün fikrî yapısının, özgürlüğe olan düşkünlüğünün ve elbette demokrasiyle taçlandırılmış Cumhuriyet’i görürüz. Cumhuriyetimizi sonsuza kadar yaşatabilmek, dünya milletleri arasında saygın yerini alabilmesi için ömrünü vermiş bir lidere sahip olmak, Türk milleti için gurur vericidir. Göğsümüzü gere gere sahiplendiğimiz tarihimizin önemli köşe taşlarının anlatıldığı eserleri, okura ulaştırmayı görev kabul eden bir belediyecilik anlayışına sahibiz. Bu eserlerden biri de, 33 yılını devlet hizmetine vermiş kıymetli Yavuz Atıl Bey’in, Atatürk’ün ebedi istirahatgahı olan Anıtkabir’i, Anıtkabir’in ağzından anlattığı eserdir. Cumhuriyet öncesi tarihimizden de kesitlerin anlatıldığı Anıtkabir’in inşa sürecinin içinde yer alan, birbirini tamamlayan her bir anlamlı yapıya ilişkin çok kapsamlı, içeriği dopdolu ve çok akıcı Türkçeyle anlatılan böyle bir eseri yayınlamış olmaktan ötürü gururluyuz.  Bu vesileyle başta Gazi Mustafa Kemal Atatürk olmak üzere, ‘toprağın kara bağrında, sıra dağlar gibi duran’ aziz şehitlerimizi saygıyla yad ediyor ve onların izinde, tarihimizden aldığımız güçle geleceği inşa etmek için çalışmalarımızı aralıksız sürdürdüğümüzü de belirtmek istiyorum.  Başkent Ankara’mızla bütünleşen, ulu önderimizin ebedi istirahatgahı Anıtkabir hakkında yazılmış bu güzel eseri, bütün Ankaralıların okumasını temenni ederim...” ★★★ Ankara’nın başarılı ve sevilen Büyükşehir Belediye Başkanı Mansur Yavaş’ın bu güzel dileklerine katılıyor, Yavuz Atıl kardeşimin bana imzalayarak gönderdiği bu değerli eseri tüm Türkiye’nin okumasını temenni ediyorum.    Atamız Anıtkabir’de sonsuza kadar nurlar içinde uyusun.",https://www.sozcu.com.tr/atam-bana-emanet-p66082
Uğur Dündar,Meclis Araştırması!..,04 Temmuz 2024,"Önümde çok önemli, aradan geçen yıllarda önemi daha da artan bir “Meclis Araştırması” önergesi duruyor. Önerge, 21 Şubat 2016 tarihinde kaleme alınmış. CHP Balıkesir Milletvekili Namık Havutça, Bursa Milletvekili Dr. Ceyhun İrgil, Kocaeli Milletvekili Haydar Akar, Tokat Milletvekili Kadim Durmaz, Samsun Milletvekili Kemal Zeybek, İzmir Milletvekili Mustafa Ali Balbay’ın imzalarını taşıyan önergenin konusunu “Suriyeli sığınmacılar” oluşturuyor. ★★★ Özetleyerek alıntılayacağım metin, şu cümleyle başlıyor: “Suriye’de 2011 yılında yaşanan iç savaşla beraber, başta komşu ülkeler olmak üzere Orta Doğu’nun birçok ülkesine mülteci hareketleri başlamıştır...” ★★★ Önergede birçok güncel bilgiye yer verildikten sonra, sığınmacıların gelecekte sebep olacakları tehlikeleri öngören şu tespitler yapılıyor: “Türkiye’nin birçok iline dağılmış olan Suriyeli mültecilerin sayısı net olarak tespit edilemediği gibi, Emniyet ve MİT tarafından da takiplerinin olanaksız hale geldiği, yapılan bombalı eylemlerde de açık bir şekilde görülmektedir. Ülkemize bu kadar çok Suriyeli girişi, terör başta olmak üzere birçok açıdan ulusal güvenliğimizi tehdit eder noktaya ulaşmıştır. Bu gerçekler göz önünde bulundurularak Türkiye’ye sığınmış olan ve tam sayıları dahi belli olmayan Suriyelilerin, ulusal güvenliğimiz başta olmak üzere ülkemizdeki yaşam koşulları, Avrupa’daki kaçak geçişlerde can kayıpları ve ülke ekonomisine maliyetleri gibi önemli konuların bir bütün olarak ele alınıp, gerekli araştırma, inceleme ve önlemlerin alınması için Meclis komisyonu kurulması, ülkemizin ve Suriyelilerin geleceği açısından son derece önem arzetmektedir. Anayasa’nın 98’inci ve TBMM İçtüzüğü’nün 104 ve 105’inci maddeleri gereğince Meclis Araştırması açılmasını arz ve talep ederiz.” ★★★ CHP’li vekiller gelmekte olan büyük tehditi ve beka tehlikesini görüp, hem uyarı görevini yapmışlar, hem de gereken önlemlerin alınması için Meclis Araştırması önergesi vermişler. Daha ne yapsınlar? Ama sonra ne olmuş? Diğerleri gibi bu önerge de iktidar oylarıyla reddedilmiş!.. Eğer zamanında Meclis çatısı altında yapılan bu uyarı ve öneriler dikkate alınmış ve gereği yerine getirilmiş olsaydı, son günlerdeki vahim anarşik olayları belki de hiç yaşamayacaktık. Bu güzelim ülkeye ve insanlarına çok yazık değil mi?..",https://www.sozcu.com.tr/meclis-arastirmasi-p63152
Uğur Dündar,Bekir Coşkun ve köpekler!..,28 Temmuz 2024,"“Büyük depremde yıkılan yuvaların altından sürekli çocuk sesleri geldiği günlerde, Bekirpaşa Beldesi’nde çöken dört katlı evin altında da küçük bir kız çocuğu, büyüklerin onu kurtarmasını bekliyordu... Macar kurtarma ekibi oradaydı... Onların Manş adlı köpekleri, küçük Hatıra’nın kokusunu almış, yerini göstermişti... Kurtarma çalışmaları uzadı... Küçük Hatıra’ya hemen su vermek gerekiyordu, ancak ulaşılması zordu... Köpek Manş, dar deliklerden süzülerek boynuna asılı şişe ile Hatıra’ya su taşıdı... Yıkıntıların içinden her çıkışında, kuyruğunu sallıyordu... Hatıra, tam 82 saat sonra yıkıntıların altından kurtarılabildi... ★★★ Ve aradan bir yıl geçmişti, Macar kurtarma ekibi yıldönümü nedeniyle Türkiye’ye geldi... Doğruca İzmit’in Bekirpaşa Beldesi’ne koştular...  Kurtardıkları küçük Hatıra’yı aradılar... Hatıra, atkuyruğu sarı saçları, renkli gözleri, sevimli yüzüyle oradaydı... Onu kucaklayıp, çok mutlu olduklarını söylediler... Ve birisi daha orada, on adım uzakta ağzında bir demet çiçekle bekliyordu.. Manş... Komut verilince çiçekleri götürüp Hatıra’ya verecekti... Ama ağzındaki çiçeğin anlamını bilmediği için, komutu alır almaz çiçeği savurduğu gibi Hatıra’nın üzerine atladı, sarmaş dolaş oldular... Macar ekibin başı Laszit Lehoczki ağlamaya başlamıştı... ★★★ (O depremde çoğu çocuk, 37 kişiyi köpekler kurtardı...) Bekir Coşkun, değerli eşi Andree ve köpekleri... ★★★ Gelişmiş ülkelerde her evde bir kedi, bir köpek, bir kuş, kısaca insan dışında bir canlı vardır... Gelişmemiş toplumlara bir bakın; tümünde hayvanlar yasaklıdır... Bir başka canlıyı sevmeyi öğrenmemiş çocuklar, başka insanlara hiç mi hiç acımazlar...” ★★★ Bu hafta kamuoyunda “ötanazi” ya da “Katliam Yasası” olarak anılan ve büyük tepki üzerine adı “Hayvanları Koruma Kanununda Değişiklik Yapılmasına Dair Kanun Teklifi” olarak belirlenen yasa tasarısına yönelik yazılar kaleme aldım. “Hayvanları koruma” denildiğinde büyük yazarlığının ve dostluğunun yanı sıra, kalbimde bir canlısever olarak da eşsiz bir yere sahip olan sevgili Bekir Coşkun’u özlem ve rahmetle anmadan geçmem mümkün değil. Nitekim yazıma, ondan alıntıladığım satırlarla başladım. Eğer yaşıyor olsaydı, “Katliam Yasası”na karşı çıkanların en başında yer alırdı. O ve değerli eşi Andree hep terk edilmiş köpekleri sahiplenirlerdi. Siz de öyle yapın lütfen… Barınaklardan bir köpek sahiplenerek çocuklarınızın sevgiyle büyümelerini ve başka canlılara karşı merhametli olmalarını sağlayın...",https://www.sozcu.com.tr/bekir-coskun-ve-kopekler-p69226
Uğur Dündar,Siyasi partilerin sığınmacı politikaları seçimlerin kaderini belirleyecek!..,07 Temmuz 2024,"İktidarın ülkemizin sırtına taşınamaz hale gelen sığınmacı kamburunu yükleyen ümmet anlayışına dayalı yanlış politikalarının bir yararı oldu: Türkiye Atatürk’ü keşfetti ve özellikle gençler, onun milliyetçilik anlayışında birleşmeye başladı. Cumhur İttifakı’nın yanlış sığınmacı politikasında ısrarı, bu milliyetçilik anlayışını kökleştirirken, Türklük bilincini de öne çıkardı. Öyle görülüyor ki toplum, sığınmacıları ülkelerine göndermeyi taahhüt etmeyen ve bu konuda ikna edici çalışmaları ortaya koyamayan partileri iktidar yapmayacak. Peki, nasıl gönderilecek bu 10 milyonu aşkın sığınmacı? Onun yol ve yöntemini 35 yıldır “Vatandaşlık ve Yabancılar Hukuku” hocalığı yapan Prof. Dr. Bahadır Erdem bakın nasıl anlatıyor: ★★★ “Türkiye’nin en büyük sorunu AKP iktidarının son 12 yılda ülkeye bilinçli bir şekilde doldurduğu 10 milyonu aşkın sığınmacıdır. Bu süre içinde Türkiye, dünyanın en yüksek sayıda sığınmacı kabul eden ülkesi haline getirilmiştir. Herkesin merak ettiği gündemdeki soru ise şudur: Tüm yabancılar Türkiye’den uluslararası hukuka uygun olarak gönderilebilir mi? Evet, gönderilebilir!  Uluslararası hukuka ve insan haklarına uygun olarak tüm sığınmacıları ülkemizden geri yollayabiliriz. Dünya da bunu kabul etmek zorundadır. Bu konuda kimseyi dinlemek zorunda değiliz.  Bunun için sırasıyla şu adımlar atılacak: ★★★ 1- Cumhurbaşkanı tarafından ülkeye kabul edilen Suriyeli geçici sığınmacılara ilk olarak Ekim 2011 tarihinde verilen “geçici sığınmacı hakkı” kaldırılacak. Böylece Suriyeli geçici sığınmacılar Cumhurbaşkanı’nın kaldırma kararı ile o tarihten itibaren Türkiye’de “kaçak olarak bulunan yabancı” konumuna gelecek. 2- Ülkesinden kaçan Suriye vatandaşlarına her yıl af çıkaran Beşar Esat ile görüşülerek -çıkardığı aflarda ilan ettiği gibi- geri göndereceğimiz Suriyelilere işkence ya da başka hiçbir insanlık dışı, kötü muamele yapılmayacağına dair güvenceler alındıktan sonra Türk hükümeti tarafından belirli bir plan ve program dahilinde Suriye’ye geri gönderilecek. 3- Geri gönderme plan ve programının ekonomik boyutunun paylaşılması için de Suriye savaşının baş sorumlusu ABD ve AB ile çeşitli görüşme ve anlaşmalar yapılacak. Bu ülkeler beş kuruş vermese dahi, 15 seneye yaklaşan süreçte Suriyelilere harcadığımız milyar dolarlar ve ülkenin içinde bulunduğu büyük tehlike düşünüldüğünde bu insanları ülkelerine geri göndermenin parasal maliyetine Türkiye, rahatlıkla katlanabilir. Katlanmak zorundadır. 4- Esat’ın çıkardığı ve ilan ettiği af kanunları Türkiye’nin bu insanların “geçici sığınmacı hakkını kaldırması ve ülkelerine geri göndermesi” için uluslararası hukuk ve insan hakları bakımından yeterli hukuki gerekçelerdir.  5- Afganlar başta olmak üzere diğer Orta Doğu ve Afrika ülkelerinden kaçak olarak Türkiye’ye gelen tüm yabancılar ise derhal ülkeden sınır dışı edilmek zorundadır. Hiçbir devlet, ülkesine kaçak giren yabancıyı topraklarında tutmaz. Derhal sınır dışı eder. Bu her devletin ülkesi üzerinde sahip olduğu münhasır haklarından biridir. ★★★ Nitekim hiçbir Türk vatandaşını AB ülkeleri, ABD ve diğer devletler, vize almadan ülkelerine sokmazlar. 2023 yılında Avrupa Birliği, 200 bin Türk vatandaşına vize vermedi. Görünen o ki yakında yeşil pasaporta da vize uygulayacaklar. Bunun sebebi Türkiye’nin dünyadaki en büyük sığınmacı yuvası haline gelmesidir.  Özetle; Sınır namustur… Yukarıdaki maddeler uluslararası hukuka ve insan haklarına uygundur. Bunların hayata geçirilmesi için eksik olan tek şey iktidardaki irade ve niyettir… AKP’nin yaptığı Türkiye’ye ihanettir…” ★★★ Yazımızın başına dönersek; görünen o ki toplum, sığınmacıları ülkelerine göndermeyi taahhüt etmeyen ve bu konuda ikna edici çalışmaları ortaya koyamayan partileri iktidar yapmayacak.",https://www.sozcu.com.tr/siyasi-partilerin-siginmaci-politikalari-secimlerin-kaderini-belirleyecek-p63812
Uğur Dündar,Antalya’nın doğa harikası eşsiz yalıyarları işgal altında!..,21 Temmuz 2024,"Antalya’nın ‘efsanevi’ belediye başkanı Selahattin Tonguç’un dikkat çektiği doğa harikası kıyı şeridindeki işgal denizden böyle görüntülendi. Lara ve Konyaaltı’nın eşsiz sahilindeki işgale, ilgili kurumların seyirci kalması tepki topladı. Toplumun yoğun bir biçimde duyarsızlaştırılmaya çalışıldığı, basının büyük ölçüde yandaş hale getirildiği, örgütlü grupların dağıtıldığı, bir araya gelmenin suç sayıldığı ve bütün bunların neticesi olarak adaletin yok edildiği ülkemizde her birimiz farklı konularda feryat ediyoruz. Feryat edenlerden biri de; Antalya’nın “efsanevi” belediye başkanı Selahattin Tonguç. O, kentinin doğa harikası olan ünlü yalıyarlarının rant hırsına kurban edilmelerine isyan ediyor. ★★★ Ona göre Antalya, sadece masmavi deniz-kum-güneş değil; civar coğrafyaya oranla inanılmaz müreffeh bir toplum, verimli tarım alanları, uçsuz bucaksız bir körfez, karşıda mitolojik bir varlık gibi alabildiğine yükselen Beydağları ve ömrümüz yettiğince üzerinde yaşam sürdüğümüz -milyonlarca yılda oluşan ve umarım bizlerden sonra da milyonlarca yıl burada kalacak olan- yalıyarlardır. Ahmet Hamdi Tanpınar, “Huzur” romanında Antalya Yalıyarları (falezler) için şöyle der: “Mümtaz’ın kafasında acayip bir sahne vardı ki, her okuduğu ve dinlediği oraya nakledilirdi. Antalya’da kayalık ile, N...’deki evleri, okuduğu romanların bütün hadiseleri bu iki dekorda geçer, ve oradan kendi hayatına nakledilirdi.” “(Mümtaz) Bazen de daha ilerilere, denize çok yukarıdan bakan kayalıklara kadar gider, orada yosun bakışlı uçurumun kenarında, durulmuş suyun yeşil ve somaki bir ayna gibi akşamın son ganimetlerine açılışını, bir anne rahmi gibi bu ışık parçalarını alışını ve yavaş yavaş onların üstüne kapanışını, örtülüşünü seyrederdi. Ta yerin altından, ilerleyen ve gerileyen dalgaların sağır gürültüsü, küçük piyanolar, aşk fısıltıları, kanat çırpışları, şıpırtılar, hulasa bilinmeyen varlıkların, yalnız günün bu saati için yaşayan, akşamla gecenin arasındaki geçidi doldurduktan sonra kim bilir hangi sedef kabuğunda, balık pulunda, kaya çukurunda, ay ve yıldız aksinde uyuyan binlerce varlığın sesleriyle kenarları pul pul, akisleri renkli büyük davetler onu çağırırdı. Nereye çağırırlardı?..” ★★★ Romandaki soruya Tonguç Başkan şu cevabı veriyor: “Bence Antalya-Lara yalıyarları üzerindeki işletmeler 2024 yılına çağırırlardı Mümtaz’ı. Sevgili Mümtaz, bırak uçurumdan izlemeyi, gel ve sayısız alanı delik deşik edilmiş Antalya yalıyarlarındaki herhangi bir noktadan asansörle aşağı in, giriş ücretini öde ve metal askılıklarla, betonlarla yok edilmiş yalıyarların üzerinde güneş kremini sür, gir denize. Geri kalandan sana ne?..” Ve devam ediyor: “1974’ün ilk günleri, birkaç yıllık avukat ve bir aydır Antalya Belediye Başkanıyım. Bugün Konyaaltı Varyantı denen Antalya yalıyarları üzerine Turizm Bakanlığı 20 katlı otel inşa edecek, temel kazılmış. Fakat ne ruhsat var, ne belediyeye imar müracaatı! Hepsinden önce mülkiyet yok! 1940’larda Hâkim Rauf Bey’in mahkeme kararına göre o bölüm “seyrangâh” yani halkın kullanımına açılmış bir alan. Orası dâhil Lara ve Konyaaltı sahil bandı hiçbir şekilde özel mülkiyete yahut kamu mülkiyetine konu edilemez. Turizm Bakanlığı bütün bunlardan habersiz yahut bunları göz ardı ederek inşaata başlamış. Şahıslar, şirketler hata yapabilir, mevzuatı uygularsın. Devletin eylemi yanlışsa ne yapacaksın? Belediye ve onun temsil ettiği halk yok sayılıyor. Sözde turizm ve turistler için. Bunu anladık. Fakat belediyeden imar ruhsatı yok. Daha doğrusu hiçbir bilgi verilmemiş. Otel güya Turizm Bakanlığı adına yapılacak fakat sonra özel teşebbüse geçecek. Belli. Turizm Bakanı temel atma töreni için Antalya’ya geldi. Serde gençlik var, 32 yaşındayım. Temel atma töreni sırasında ‘Oteli yapacaksınız peki, kime sordunuz? Bu şehir beni hasbelkader yönetici seçti. Ben bu görevde olduğum sürece, bu oteli buraya yapamazsınız’ dedim, ‘Cesedimi çiğnersiniz.’ CHP gençliği de gelmiş. Bir alkış da oradan koptu. Devlet görevlileri sus pus. Büyük bir gerginlik oldu. Ortalık buz kesti. Gazeteler yazdı. Turizm Bakanı İhsan Kırımlı aynı gün TRT’ye demeç verdi ve bu demeç, tek kanallı Türkiye’nin bültenlerinde yayınlandı. Televizyon vasıtasıyla tüm hanelerde duyuldu. Bakan resmen ateş püskürüyordu: ‘Asla karşımızda duramayacaklar. Ülkemizin gelişmesini istemeyenlere inat bunu yapacağız.’ Gittim, akşam inşaatı ben kendi ellerimle mühürledim. Tüm malzemeye ve iş makinalarına el koydum. Belediye’nin önünde sergiledik. Sevgili yol arkadaşım Uğur Dündar, Antalya denizinin tüm Akdeniz’in en kirlenmemiş denizi olduğu bir TÜBİTAK araştırmasıyla ortaya çıkınca, Pasteur Enstitüsü denizlerimizi bir ay boyunca incelediğinde, Akdeniz Bilim Komisyonu’nu (CIESM) bir hafta süren yıllık büyük toplantısını Kasım 1978’de Antalya’da yapması için ikna ettiğimizde ve Kaptan Jacques Cousteau denizlerimizi incelemeye geldiğinde haberciliğinle sen ve TRT buradaydınız. Ayrıca tüm Türkiye’yi ekran başına kilitleyen haber araştırma programın Günler Geçerken’in 1976’daki yayınlarında, Antalya-Kemer arasındaki kaçak yapıların ortadan kalkmasını sağladın. (Bugün TRT bir mevtadır. Başımız sağ olsun.) ★★★ Ben Antalya sevdalısı Selahattin Tonguç. (1973-1980 arası Antalya Belediye Başkanı) Şimdi Antalya kıyılarını açgözlülük ve rantla perçinleyen ve toplumun neredeyse hiçbir kesiminin ses çıkarmadığı başka bir büyük tehlike var. Antalya Yalıyarları işgal altında! 1978 Antalya ziyaretinde Kaptan Jacques Yves Cousteau, “Bu tip bir yalıyar oluşumuna dünyada az rastlanır. Ben Sardunya Adası’nın küçük bir kısmında gördüm, bir de burada, Antalya’da. Doğal biyolojik yaşamı başta olmak üzere varlığının muhafaza edilmesi lazım.” demişti. ★★★ Biz kamu yöneticileri, bu toplumun hizmetçileri olarak çalıştık. 1980 Askeri Darbesi’yle delik deşik edilecek olsa da, uygar bir imar planı yaptık. Antalya Belediyesi, 1978 Antalya İmar Planı ile Kıyı Koruma Kanunu’nu bir kent imar planına katan ilk belediye oldu.  Doğal sit alanı ilan edildi. “Kıyılara 100 ile 500 metre arası yapılaşma yapılamaz” şerhi konuldu. Antalya Yalıyarları bırakın yüzlerce metreyi, kıyı kenar çizgisinin içinde yer almaktadır. Antalya Ticaret Limanı’ndan Lara bitimine kadar olan yalıyarlar doğal sit alanıdır! Çevre, Şehircilik ve İklim Değişikliği Bakanlığı Tabiat Varlıklarını Koruma İl Müdürlüğü, Muratpaşa Belediyesi veya bir başkası. Bu işgale hangi kurum izin veriyorsa, denetliyor, onaylıyor veya sesini çıkarmıyorsa bu doğa katliamından dönülmelidir. Önü alınmazsa bu bir yordam olur, yol olur!..” ★★★ Efsane Başkan Selahattin Tonguç feryat niteliğindeki sözlerini şöyle noktalıyor: “Antalya sadece masmavi deniz-kum-güneş değil; civar coğrafyaya oranla inanılmaz müreffeh bir toplum, verimli tarım alanları, uçsuz bucaksız bir körfez, karşıda mitolojik bir varlık gibi alabildiğine yükselen Beydağları ve ömrümüz yettiğince üzerinde yaşam sürdüğümüz -milyonlarca yılda oluşan ve umarım bizlerden sonra da milyonlarca yıl burada kalacak olan- yalıyarlardır. Bir kent, üzerinde yaşayan insan-kişilerin/kurumların şahsi mülkü değildir; olsa olsa üzerinde yaşayan insanlar ve kurumlar ancak o kente ait olabilir…”",https://www.sozcu.com.tr/antalya-nin-doga-harikasi-essiz-yaliyarlari-isgal-altinda-p67675
Uğur Dündar,Uçuşlardaki bıktırıcı gecikmelerin nedeni bakın neymiş?..,10 Temmuz 2024,"Bir süredir uçuşlarda sıklıkla uzun gecikmeler yaşanıyor. Bu gecikmeler nedeniyle yolcular ile uçak şirketlerinin görevlileri arasında medyaya yansıyan sert tartışmalar oluyor. Saatler boyu beklemekten bunalan yolcuların bir bölümü de öfkelerini sosyal medyadan paylaştıkları mesajlarla gösteriyorlar. Özetle uçakla seyahat, kelimenin tam anlamıyla eziyete dönüşmüş durumda. Bu gecikmelerin nedeni, Hava Trafik Kontrolörleri’nin bugüne kadar getirdikleri özveriye dayalı çalışma anlayışını bırakıp, özlük haklarında gereken düzenleme yapılıncaya kadar sürdürmeye karar verdikleri “inisiyatif almadan çalışma-(İAÇ)” uygulamasına geçmeleri. Peki, nedir bu “inisiyatif almadan çalışma?” Soruya cevap vermeden önce, sayıları 2 bini bulan Hava Trafik Kontrolörleri’nin görevlerinin ne olduğunu bilmemiz gerekiyor.   ★★★ Uçuş trafiğini yönetmek gibi son derece önemli ve riskli bir sorumluluğu üstlenen Hava Trafik Kontrolörleri, işe giriş koşulları, mesleki yeterlilik sınavları, eğitim süreçleri, lisanslandırma ve sağlık kriterleri yönünden pilotlarla eşdeğer durumdalar. Bu görevliler Devlet Hava Meydanları İşletmesi (DHMİ) Genel Müdürlüğü çatısı altında istihdam edilmekle birlikte maaşlarından emeklilik primlerine, kullandıkları servislerden eğitimlerine varıncaya dek maliyetlerinin tamamı ülkemizin de üyesi olduğu, Brüksel merkezli Avrupa Hava Seyrüsefer Emniyeti Teşkilatı (EUROCONTROL) adlı kuruluş vasıtasıyla karşılanıyor. Onları, “Bütçeye hiçbir yükleri olmadığı gibi maaşlarından kesilen vergilerle bütçeye kazanım sağlayan kamu görevlileri” olarak da tanımlayabiliriz. Avrupa ülkelerinde hava trafik kontrolörlerinin maaşları, pilotlara denk düzeyde olup, aylık ortalama 8-10 bin Euro’yu buluyor. Ülkemizde ise “Siz memursunuz, yüksek maaşlar alamazsınız, iş barışını bozamayız” zihniyeti, hem hava trafik kontrolörlerinin hem de ülkemizin kazancına mani oluyor. ★★★ Bu anlayışa tepki olarak Hava Trafik Kontrolörleri de özlük haklarındaki sorunlar ve ülkemizin döviz kaybı konusunda kamuoyunda farkındalık oluşturmak için Uluslararası Havacılık Kuralları, Sivil Havacılık Kanunları ve diğer ulusal mevzuata harfiyen bağlı kalarak, meşru talepler yerine getirilinceye kadar “inisiyatif almadan çalışma” kararı alıyorlar. Zira Hava Trafik Kontrolörleri yıllardır, şirketlerin yakıt sarfiyatını ve karbon emisyonunu azaltmak, yoğun dönemlerdeki kapasite üstü çalışmalardan kaynaklı aksaklıkları asgari düzeye indirmek için kendi inisiyatifleriyle risk ve sorumluluklar üstlenerek görev yapıyorlardı. Ancak bu olağanüstü çabanın takdir edilmeyişi ve emeklerinin karşılığının verilmeyişi nedeniyle artık inisiyatif almadan çalışıyorlar. İnisiyatif almadan çalışma (İAÇ) faaliyeti katiyen bir grev ya da iş yavaşlatma değil, Hava Trafik Kontrolörleri’nin farkındalık oluşturmak için kendi inisiyatiflerinde olan direkt rota uygulamasını askıya almaktan ve kuralları harfiyen uygulamaktan ibaret. (VIP ve ambulans uçaklar, askeri uçuşlar, havacılık kuralları çerçevesinde acil durum deklare eden trafikler bu uygulamadan muaf tutuluyor.) ★★★ Peki, Hava Trafik Kontrolörleri’nin talepleri neler? 1-Sayıştay Başkanlığı’nın tavsiyeleri doğrultusunda hava trafik kontrolörlerinin özlük haklarının emsal ülke standartlarına çıkarılması maksadıyla havacılık tazminatı ödemelerinde kurum bünyesinde görev yapan, önem ve itibar bakımından denk meslek grubu olan pilotlarla birlikte ayrı bir klasmanda tutularak, tazminat oranlarında gerekli güncellemelerin yapılması. Böylelikle ülkemize döviz girdisi sağlanarak, Hazine’nin gelirlerinin artırılması. 2- Zorlu işe alım şartları ve mesleki nitelikleri göz önünde bulundurularak, uzman kadrosuna denk bir statüde bulunan Hava Trafik Kontrolörlerinin ek göstergelerinin 4200’e çıkarılması. (Halihazırda ek göstergeleri asgari düzeyde.) EUROCONTROL 2023 Yol Geçiş Ücretleri Raporu’ndaki verilerle oluşturulan tabloda görülebileceği üzere Türkiye’nin hizmet birim sayısı, 41 ülke arasında 2. sırada yer almaktadır. Birim başı maliyet bakımdan ise son sıralardadır. İlk sırada olan Fransa, yüksek milli maliyetiyle yılda yaklaşık 1.5 milyar Euro kazanırken ikinci sırada olan ülkemiz ise yalnızca 450 milyon Euro maliyet bildiriyor. Bu da ülkemizin yılda yaklaşık 1 milyar Euro kaybı anlamına geliyor. ★★★ Görüldüğü gibi havadaki trafiğin yolculara bıkkınlık veren gecikmeler olmadan devamını sağlamak çok zor değil. Üstelik yapılacak özlük hakları iyileştirmesi devlete ek mali yük getirmeyeceği gibi ülkemize döviz de kazandıracak. Yeter ki “Siz memursunuz, yüksek maaşlar alamazsınız!” zihniyeti terk edilsin.",https://www.sozcu.com.tr/ucuslardaki-biktirici-gecikmelerin-nedeni-bakin-neymis-p64391
Uğur Dündar,Fırat’ın ölümü!..,19 Temmuz 2024,"“Size çok yakında başımdan geçen, veterinerlik fakültelerinin hayvan hastaneleriyle ilgili üzücü ve ders alınması gereken bir olayı aktarmak istiyorum: Temmuz başında eşimle çıktığımız karavan seyahatinde yolumuz, Kastamonu ilinin Daday ilçesindeki bir kampa düştü. 11 Temmuz sabahı saat 09:00 civarında, birlikte seyahat ettiğimiz Fırat isimli, kimseye zarar vermeyen küçük köpeğimizi dolaşması için bıraktık. Yaklaşık bir saat geçmişti ki, bir köpek inlemesi işiterek telaşla Fırat’ı aramaya çıktık. Çünkü kampingde bizimkinden başka köpek yoktu. Arama sonucu kendisini hareketsiz yatarken bulup, karavana aldık. ★★★ Fırat 13 yıldır bizimle yaşayan, 13 yıldır karavanla seyahat etmeye alışık, uslu ve akıllı bir köpekti. Onu çok halsiz ve acı çeker halde görünce; en yakın sağlık kuruluşu olan Kastamonu Veteriner Fakültesi’nin Hayvan Hastanesi’ne götürdüm. Hastaneye ulaştığımda saat 12.15 idi. Kapısı açık olduğu halde, ortalıkta herhangi bir görevli görünmüyordu. Bekleme salonunda acil hasta getiren bir çiftle karşılaştım. Kendileri ile henüz kimsenin ilgilenmediğini, görevlilerin yemekten sonra geleceklerini ve içeride sadece bir kişinin olduğunu söylediler. O kişiyi bulduğumda, araştırma görevlisi olduğunu ve bir iş için tesadüfen poliklinikte bulunduğunu söyledi. ★★★ Israrla köpeğimin acil bir durumu olduğunu söylemem üzerine Fırat’ı muayene etti. Röntgen çekilmesi ve ultrason tetkiki yapılması gerektiğini, ilgili personelin bu müdahaleyi yapabileceğini söyledi. Yemekten sonra ilgili personel geldi ve tetkikler yapıldı. Köpeğimizde iç kanama olduğu, karın boşluğunda su biriktiği, bunların nedeninin rapor sonucu ortaya çıkacağı, ancak hastanelerinde tomografi cihazı olmadığı için o cihazın bulunduğu bir kuruluşa gitmemiz gerektiği söylendi. Ayrıca ilaç verip iç kanamayı durduklarını belirterek, en kısa sürede tomografisi olan bir hastaneye gitmemizi önerdiler. ★★★ Hastaneye gerekli ödemeleri yaptıktan sonra kamp yerine dönüp, eşimi de alarak, Ankara Üniversitesi Veteriner Fakültesi’ne gitmek üzere yola koyulduk. Bu arada internette yaptığım aramayla Ankara Üniversitesi Veteriner Fakültesi Hayvan Hastanesi Acil Servisi’nin 7/24 saat açık olduğu bilgisini edindim. Böylece içim biraz olsun rahatladı. Yol uzun olduğu için söz konusu hastaneye ancak gece saat 23.00’da ulaşabildim. Ancak kapıdaki görevliler, acil bölümünün o saatte kapalı olduğunu, sabah saat 07.00’da açılacağını söyleyip bizi geri çevirdiler!.. Bu sırada köpeğimiz nefes alamaz hale geldi ve hayatını kaybetti. 13 yıllık can dostumuzu, evimizin neşesini kaybetmenin bizi nasıl derin acılara boğduğunu ve ne hale geldiğimizi düşünebiliyor musunuz?.. ★★★ Giriş kapısını zafer takı haline getirmek için kim bilir kaç milyon lira harcayan, buna karşılık hastanesinin acil servisi olmayan Kastamonu Üniversitesi’nin Veterinerlik Fakültesi’nde gereken cihazların bulunmamasına ne demeli?.. İnternette 7/24 görevde olduklarını duyuran Ankara Üniversitesi, Veteriner Fakültesi Acil Servisi’nin akşamları 19.00-07.00 arasında kapalı olması nedeniyle oraya getirilen hayvanların kapıda can vermelerine ne demeli?.. Saygılarımla, Sadık okurunuz Abidin Yücedağ” ★★★ Değerli okuruma baş sağlığı diliyor ve şunları söylemekle yetiniyorum. Deveye “Boynun neden eğri” diye sormuşlar. Deve de “Nerem doğru ki?” cevabını vermiş!..",https://www.sozcu.com.tr/firat-in-olumu-p67230
Uğur Dündar,"Tek yol laiklik ve demokrasi, başka çıkış yok!..",20 Temmuz 2024,"İSLAM dünyası, 21. yüzyılda Orta Çağ’ı yaşıyor. İslam’ın egemen olduğu coğrafyalar, bilim, teknoloji, sanat, kültür, demokrasi ve özgürlükler açısından çok geri kalmış, çağ dışı bir görünüm yansıtıyor. Bu coğrafyanın bir bölümü de halen mezhep çatışmalarıyla kan gölüne dönmüş bulunuyor. Özünde gelişmeye ve bilime açık olan İslam dininin, geçmiş asırlardan devralınan fıkıh mirası ve mezhepçi doktrinlerle önü karartılıyor. İslam’ın gelişmeye ve bilime açık yönü göz ardı ediliyor. ★★★ Bu karanlığı, Mustafa Kemal Atatürk, Cumhuriyet devrimleriyle şeriatın ve dogmaların baskısından kurtararak delmiş, Türkiye’yi aydınlığa çıkarmıştır. Bir süre öncesine kadar Türkiye’nin, Batılı ülkeler tarafından, tüm İslam dünyasına ilham alınacak başarılı bir örnek olarak gösterilmesi, Atatürk’ün Türkiye’ye çağdaşlaşma yolunda kazandırdığı ivme sayesinde olmuştur. Laikliğin ışığından yararlanmayan bir Müslüman ülkede, ne huzur ve istikrar, ne bilim, ne özgürlük ve demokrasi, ne de çağdaş bir uygarlık olur. Çünkü laiklik, bütün dinlere ve inançlara saygıyı öğretir ve devletin herkese karşı tarafsız olması kuralını getirir. Bu kural ülkede barışın teminatıdır. Zira bilim, dogmaları sorgulayan, ampirik araştırmayı teşvik eden laik anlayışla gelişmiştir. Nitekim bilim nerede ileriyse, orada laiklik egemendir. ★★★ Bir süredir bazı çevrelerin yasaları çiğneyerek seslendirmekten çekinmedikleri “şeriat hukuku” ile demokrasi asla bağdaşmaz. Demokrasi, hukukun üstünlüğü ve özgürlükler, sadece laikliği benimseyen bir toplum düzeninde yaşar. Bunun istisnası yoktur. Bu nedenlerle Müslüman toplumların mezhepçilikle birbirlerini kırmaktan, fakirlik ve cehaletten kurtulmalarının tek yolu; laik bir yönetim sisteminden geçiyor. ★★★ Bu konuda son sözümüz ülkemiz yöneticilerine olacak: Laiklik ilkesinin, ülkemizin barış ve huzur içinde yaşaması, birlik, beraberlik ve bütünlüğünün sağlanması açısından yaşamsal bir önemi vardır. Eğer laiklik ilkesini yozlaştırmayı sürdürürseniz, ülkemizde eşitliği, özgürlüğü, insan haklarını ve demokrasiyi yok eder, çağdaş bilimin ve sanatın önünü tıkar, Türkiye’yi sefil, cahil ve birbirini kıran bir Ortadoğu ülkesine dönüştürürsünüz. Bunun da vebali taşıyamayacağınız kadar ağır olur!..” ★★★ AKP iktidarı bu köşede sık sık dile getirdiğimiz bu uyarıları maalesef pek dikkate almadı... Baskıları daha da artırarak özgürlükleri, insan haklarını, hukuku ve demokrasiyi ucu görünmeyen karanlık bir tünele soktu. Türkiye’nin, insanların birbirini kırdığı bir Ortadoğu ülkesine dönüşmesini önlemenin ve bunun taşınamayacak kadar ağır vebalinden kaçınmanın yolu, Atatürk’ün Cumhuriyeti’ne ve “laiklik” ilkesine sıkı sıkıya sarılmaktan geçiyor. Tek yol laiklik ve demokrasi. Başka çıkış yok!..",https://www.sozcu.com.tr/tek-yol-laiklik-ve-demokrasi-baska-cikis-yok-p67505
Uğur Dündar,Ötanaziye onay veren Sokak Hayvanları Yasası seçmenlere nasıl yansıyacak?..,31 Temmuz 2024,"Yoğun toplumsal tepki üzerine adı değiştirilerek “Hayvanları Koruma Kanununda Değişiklik Yapılmasına Dair Kanun Teklifi” olan taslak, önceki sabah saat 04.34’te, Meclis Genel Kurulu’nda, 224’e karşı 275 oyla kabul edildi. CHP’li 127 milletvekilinin 123’ü red oyu verenler arasındaydı. Oy kullanmayan 3 milletvekili hasta, biri de yurt dışındaymış. Deneyimli siyasetçi İlhan Kesici paylaştığı sosyal medya mesajında “Milletvekillerimizin konuya ilgisi günlerdir en üst düzeyde idi. Toplumun tüm kesimleri de en yüksek seviyede konuyu takip ediyordu. Bütçe kanunlarının görüşmelerinde bile böylesine ilgi az görülmüştür” dedi. ★★★ Türkiye İşçi Partisi (TİP) Milletvekili Sera Kadıgil ise görüşmeler sırasında şunları söyledi: “Bu kanun teklifinin altına imza veren her milletvekili tek tek, bireysel olarak, milyonlarca hayvanın katlinden sorumlu olacak. Bu yasa Genel Kurul’da bu haliyle geçerse, el kaldıran her milletvekili, tarihin gördüğü en büyük katliamlardan birinin kanını ömür boyunca ellerinde taşıyacak.  Bu katliamın sorumlularını isim isim ifşa edip, gelecek nesillere unutturmamak da hepimizin boynunun borcu olacak. Tüm milletvekillerine sesleniyorum; İçinizde bir parça insanlık kaldıysa bir kez olsun patronunuzu değil, vicdanınızı dinlemeyi deneyin. Bakalım size ne söyleyecek? Kendi suçunuzu örtbas etmek için milyonlarca hayvanı katletmenize izin vermeyeceğiz.  Çözüm arayana çözüm basit, çözüm net, çözüm tek: Üretimi yasakla! İthalatı yasakla! Kaçakçılığı durdur! Kısırlaştır, aşılat, yerinde yaşat!” ★★★ Genel Kurul’daki oylama sonucunda teklifin yasalaşması için oy veren iktidar milletvekilleri ise topluca anı fotoğrafı çektirerek zaferlerini(!) kutladılar. Oylama sonunda AKP ve MHP milletvekilleri gülerek bu pozu verdi. ★★★ Geçen hafta boyunca, özellikle küçük çocuğu olan canlıseverlere seslenen ve barınaklardaki hayvanların sahiplenilmesini teşvik eden yazılar kaleme aldım. Çünkü inanıyorum ki; çocukluğunda başka bir canlıyı sevmeyi öğrenmiş kişiler, büyüdüklerinde diğer insanlara karşı merhametli ve sevgi dolu olurlar… ★★★ Peki, yasayı bu denli savunmanın AKP’ye bir siyasi faturası olur mu? Soruya cevap, dün sabah, uzman bir isimden geldi. Son yıllardaki seçim sonuçlarını hiç yanılmadan bilen SONAR Araştırma Şirketi’nin sahibi Hakan Bayrakçı şunları yazdı: “Sokak köpekleriyle ilgili yasanın seçmenlere nasıl yansıyacağına dair bazı anketler görüyoruz. SONAR’ın geçen hafta yaptığı ankete göre; bu yasa teklifi daha şimdiden AK Parti’nin 3 puana yakın oy kaybına neden olmuştur. Yasanın çıkması halinde (ki çıktı) bu kaybın artma ihtimali yüksektir. Aksi sonuç iddia eden araştırmacı ve gazetecilerle, yapılacak yeni anket sonuçları sonrası 37 yıldır olduğu gibi hesaplaşmaya hazırım” ★★★ Yasanın kabul edilişini anı fotoğrafıyla kutlayanlara duyurulur!..",https://www.sozcu.com.tr/otanaziye-onay-veren-sokak-hayvanlari-yasasi-secmenlere-nasil-yansiyacak-p69903
Uğur Dündar,Köpek barınaklarında neler yaşandığını biliyor musunuz?..,25 Temmuz 2024,"“Ben bir barınak yöneticisiyim. Sizlere bir barınağın arka planında olan bitenleri anlatmak istiyorum. Umarım bu sesi duyarsınız. Öncelikle, siz üreticiler ve satıcılar… Hepiniz bir tek gün olsun bir barınakta çalışmalısınız. Belki o gözlerdeki kederli, acı dolu, hüzünlü ifadeyi görürseniz, tanımadığınız ve hiç tanımayacağınız insanlar için köpek üretmekten ve satmaktan vazgeçersiniz. Az önce sattığınız şu küçük şirin köpek yavrusu var ya… Büyüyüp de artık ‘küçük şirin köpek yavrusu’ olmadığında büyük olasılıkla benim barınağıma düşecek yolu… Peki, bir barınağa bırakılan bir köpeğin yüzde 90 olasılıkla o barınaktan yürüyerek çıkmadığını biliyor musunuz? İster safkan olsun, ister olmasın… İster sahibi tarafından terk edilmiş olsun, ister başıboş olsun… Barınağıma gelen köpeklerin en az yarısı safkan köpekler. ★★★ En çok duyduğum bahane; ‘Taşınıyoruz ve köpeğimizi (ya da kedimizi) yeni evimize götürmemiz mümkün değil.’ Öyle mi gerçekten? Ya da ‘Büyüdüğünde bu kadar iri olacağını bilmiyorduk, kocaman oldu!’ Bir Alman çoban köpeğinin ne kadar olmasını bekliyordunuz ki? ‘Ona fazla zaman ayıramıyoruz…’ Öyle mi? Ben günde 10-12 saat çalışıyorum ve 6 köpeğime de zaman ayırabiliyorum, isteyince mümkün bu… ‘Bahçeyi birbirine katıyor!..’ Onu evinize alıp ailenizin bir parçası yapmayı denediniz mi hiç? Köpeklerini bana bırakırken hep söyledikleri de; ‘Biz ona yeni bir yuva bulmak için uğraşamıyoruz, ama eminiz ki barınakta birileri onu sahiplenecektir, çünkü o çok iyi bir köpek…’ Hayır… Büyük olasılıkla köpeğiniz barınaktayken yeni bir yuva bulamayacak!.. ★★★ Bir barınakta yaşamanın ne kadar zor ve gerilimli olduğunu bilir misiniz? Anlatayım size isterseniz… Siz köpeğinizi barınağa bıraktıktan sonra yuva bulmak için en fazla 72 saat zamanı vardır. Eğer barınakta yeterince boş yer varsa, ya da köpeğiniz sağlıklı kalmayı başarırsa bu süre belki birkaç gün daha uzayabilir. Eğer üşütür ve nezle olursa oracıkta ölüverir. Köpeğiniz, havlayan ve ağlayan 25 diğer hayvanla birlikte daracık bir bölmeye tıkıştırılacaktır. Son derece depresif olacak ve kendisini terk eden aileyi düşünerek durmadan ağlayacaktır. Eğer köpeğiniz şanslıysa, o gün barınağa köpekleri gezdirmek için yeteri kadar gönüllü insan gelir. Eğer yeteri kadar gönüllü gelmezse, köpeğiniz hiç kimsenin ilgisini ve dikkatini çekecek şansı bulamaz, kimse onun için bir şey yapamaz. Kapısının altından uzatılan bir kap yiyeceği ya da kocaman bir vakumlu hortumla atıklarının temizlenmesini saymazsak tabii. ★★★ Eğer köpeğiniz iri ve sert ırklardansa (Pitbull, Rottweiller, Mastiff vb), neredeyse barınaktan içeri girdiği anda ölmüştür zaten… Bu cins köpekler asla yeni bir yuva bulamazlar... Ne kadar “şirin”, “akıllı” ya da “iyi huylu” olurlarsa olsunlar, fark etmez!.. EĞER BARINAK DOLUYSA VE KÖPEĞİNİZ İLK 72 SAATTE YUVALANDIRILMADIYSA, YENİ GELECEKLERE YER AÇMAK İÇİN İMHA EDİLİR. Eğer barınakta yeteri kadar boş yer varsa ve köpeğiniz talep gören ırklardan birindense, imha süresi bir süre daha ertelenir. ★★★ Çoğu köpek birkaç gün içinde yaşadığı bölmeyi aşırı koruyucu tavır geliştirir ve takındığı saldırgan tutum nedeniyle imha edilir. En masum, uysal ve sakin köpekler bile bu tavrı geliştirirler. Köpeğinizin bu engelleri aştığını varsaysak bile, kulübesinden dışarı çıkmadığı için birkaç günde öksürmeye başlayacak ya da üst solunum yolu enfeksiyonuna yakalanacaktır. Barınakların her köpek için tedavi sağlayacak bir bütçeleri yoktur, bu nedenle hastalanan köpeğinizin imha edilmesi kaçınılmazdır. Size köpeğinizin barınakta nasıl uyutulacağını da anlatmamı ister misiniz? ★★★ Önce, köpeğiniz kafesinden tasmayla alınacak. Sevinerek kuyruğunu sallamaya başlayacak, çünkü gezmeye götürüldüğünü sanacak. O “oda”nın kapısına geldiğinde içeri girmek istemeyecek ve deliye dönecek…” ★★★ Daha fazlasını yazmaya yüreğim el vermiyor. Değerli okurum, Ülkemizde çok daha iyi koşullara sahip barınaklar da var. Ancak bunların sayıları yetersiz. Eğer küçük çocuğunuz varsa, bırakın “petshop”lara para kazandırmayı, hemen koşun bir barınağa… Oradaki canlardan birini sahiplenerek hem onun canını kurtarın, hem de çocuğunuzun vicdanlı ve sevgi dolu bir birey olarak büyümesini sağlayacak sadık yoldaşını evinize götürün. İnanın yuvanızın mutluluğu eskiye oranla çok artacak. BİZ ÇOCUKLARIMIZI BÖYLE BÜYÜTTÜK VE HİÇ PİŞMAN OLMADIK.",https://www.sozcu.com.tr/kopek-barinaklarinda-neler-yasandigini-biliyor-musunuz-p68570
Uğur Dündar,Hayvan Katliamı Yasasının hedefindeki Karabaşların müthiş hikâyesini biliyor musunuz?..,24 Temmuz 2024,"Kamuoyunda “ötanazi” ya da “Katliam Yasası” olarak anılan “Hayvanları Koruma Kanunu’nda Değişiklik Yapılmasına Dair Kanun Teklifi”nin Meclis’te, “Tarım, Orman ve Köyişleri Komisyonu”ndaki görüşmeleri devam ediyor. Toplumun yoğun tepkisi üzerine tasarı metninden “ötanazi” sözcüğü çıkarıldı. Ötanazinin bir numaralı hedefini; halkımızın Karabaş olarak bildiği sahipsiz sokak köpekleri oluşturuyor. Oysa Karabaş deyip geçtiğimiz bu köpeklerin çok ilginç bir öyküsü ve ambargo yıllarında Türk Silahlı Kuvvetleri’ne büyük hizmetleri var. Nasıl mı? Anlatayım: ★★★ İstanbul, coşkulu bir baharın ardından ilkyaza koşuyor. TRT İstanbul Televizyonu’ndaki odamda birkaç dakikalığına çalışmayı bırakıp, erguvanlarla dolu Ortaköy sırtlarını, gün boyu neredeyse mavinin tüm tonlarıyla dans eden Boğaz’ı seyre dalıyorum. O sırada ünlü film yönetmeni, yazar, merhum Halit Refiğ geliyor. Sinemamızın büyük yönetmeni, o tarihte TRT için Kemal Tahir’in aynı adlı romanından uyarladığı “Yorgun Savaşçı’’ dizisini çekiyor. Tadına doyum olmayan sohbetine başlarken “Dizinin çekimleri sırasında Gemlik’te çok ilginç bir olayla karşılaştım. Onu size mutlaka aktarmam gerekir’’ diyor ve anlatıyor: ★★★ “Gemlik’teki Askeri Veteriner Okulu Eğitim Merkezi’nin Komutanı Veteriner Albay Orhan Öncül, tanımanız gereken çok değerli bir kişi. Silahlı Kuvvetler’e, askeri amaçlarla kullanılmak üzere köpek yetiştiriyor ve eğitiyor. Kıbrıs Barış Harekatı’ndan önce bu görevi, halk arasında ‘Kurt’ tabir edilen Alman çoban köpekleri üstlenirmiş. Ancak harekât sonrası ambargo konulunca, Almanlar, köpekleri göndermekten vazgeçmişler. Orduda sıkıntı büyüyünce, Albay Öncül de, bizim sokak köpeği ya da ‘Karabaş’ dediğimiz, hayvanları gözüne kestirmiş. Uzun bir çaba sonucunda da adeta bir mucizeyi gerçekleştirerek, Karabaş’ı eğitmeyi başarmış. Gidip bu mucizeyi görmenizi ve Türkiye’ye tanıtmanızı öneririm.” ★★★ Hemen gerekli izni alıp, çekim ekibiyle Gemlik’e doğru yola koyuluyoruz. Daha sonra General olan Veteriner Albay Orhan Öncül’ü tanıdıkça, onda hayvanlarla sevgiye dayalı büyüleyici bir iletişim kurma becerisi olduğunu görüyoruz. (Bu müşfik kalpli canlısever, 1983’te yazdığı “Sadık Dostumuz Köpekler Ailesi” adlı kitabını da köpeği Kontes’e ithaf etti.) Kameraman arkadaşlarım, Karabaşların gösterilerini görüntülerken, Öncül Albay da bu inanılmaz noktaya nasıl geldiklerini anlatıyor: Halit Refiğ’in söylediği gibi, Kıbrıs Harekatı sonrası ambargo ve döviz sıkıntısı baş gösterince, Albay Öncül, Amerikalıların daha önce “eğitilemez’’ raporu verdikleri Karabaş’a yönelmek zorunda kalıyor. ★★★ Programı heyecanla tamamlayıp, tek kanallı TRT televizyonunda ekrana getiriyoruz. Sınır karakollarında devriye görevi yapan, iz süren, operasyonlarda kullanılan, mayın bulan Karabaşların (Kangal) öyküsünü milyonlarca seyirci, TRT’nin tek televizyon kanalından ilgiyle seyrediyor. Öyle ki, o geceye kadar sokaklarda kimsenin ilgisini çekmeyen, itilip kakılarak horlanan Karabaşlar, bir anda halkın sevgilisi oluyor. Ünleri kısa sürede yurt sınırlarını aşıp, dünyaya yayılıyor. (Bunun en çarpıcı örneğini Amerika’da yaşıyorum. Zira Körfez Savaşı sonrası Başkan George Bush’la Beyaz Saray’da gerçekleştirdiğim röportajı görüntüleyen Amerikan TV ekibi, bir gün önce de Washington dolaylarındaki bir Türk çoban köpeği çiftliğinde çekim yaptıklarını ve becerilerine hayran kaldıklarını anlatıyor.) ★★★ Sahipsiz oldukları için öldürülmek istenilen Karabaşların böylesine etkileyici bir hikayesi ve en zor günlerinde Türk Silahlı Kuvvetleri’ne büyük hizmetleri var. Onları kısırlaştırıp sahiplenirseniz, çok sadık ve değerli bir yoldaş kazanmış olursunuz!..",https://www.sozcu.com.tr/hayvan-katliami-yasasinin-hedefindeki-karabaslarin-muthis-hikayesini-biliyor-musunuz-p68295
Uğur Dündar,Enflasyon gıda terörünü inanılmaz boyutlara çıkardı...,13 Temmuz 2024,"Tarım ve Orman Bakanlığı yetkilileri önceki gün; eritme peynirlerin kaşar peyniri olarak satışını engellemek ve tüketici haklarını korumak amacıyla yeni analiz yöntemlerinin hayata geçirileceğini açıkladılar. Yeni önlemlerin başlama tarihini de 30 Eylül olarak belirttiler. ★★★ Haberi büyük bir şaşkınlık içinde okudum. Zira son kullanım tarihi geçmiş eritme peynirlerinin -küflenmiş bile olsalar- piyasadan toplanarak kaşar peyniri üretiminde kullanıldığını ya da ambalaj değişikliğiyle taze eritme peynirleriymiş gibi satışa sunulduğunu, yaklaşık 20 yıl önce belgesel görüntülerle ortaya çıkarmıştık. Demek ki bu gıda terörü örneğini önlemek için aradan 20 yıl geçmesi gerekiyormuş!.. Enflasyonun fiyatları uçurduğu bu süreçte kaşar peyniri hilelerinde sadece eritme peynirleri kullanılmıyor. Bilgi Seli adlı sosyal medya platformunda iddia edildiğine göre; patates püresi, margarin ve kaşar aromasıyla da üretim(!) yapılıyor. İşte bir restoran işletmecisinin ağzından son gıda terörü örnekleri: ★★★ “Yeni restoranımızın açılması müşterilerden çok, toptancıların ilgisini çekmişti. İlk gelen sezonluk su stoğumu bana satmaya çalışan bayi oldu. Toptan alırsam, büyük su 3 liraya, küçük su 50 kuruşa geliyordu... Onun ardından toptan gıdacı, meşrubatçı ve biracılar da geldi tabii. Buraya kadar her şey normaldi... Ancak arkası kapalı, üzerinde hiç yazı bulunmayan kamyonet geldiğinde ilk şokumu yaşadım. Adam kaşar peyniri satıyordu. Kilosu 50 liradan... Ben, “Nasıl böyle ucuz satıyorsun?” deyince, adam açık açık söylemekten çekinmedi, “Abi bu dandik kaşar ama kimse ayırt edemez. Al bi parça da tadına bak!..”   Nutkum tutulmuştu. “Zararlı değil abi, patates püresine yağ ve kaşar aroması koyuyorlar!” demez mi? O şokla adamı nasıl gönderdiğimi hatırlamıyorum. ★★★ Ertesi gün daha beterdi... Kıymacıydı gelen... Kilosu 60 liradan kıyma satıyordu... Sinirlerime güç bela hakim olup kıyma denilen şeyin muhtevasını sordum... Et aroması, tavuk derisi, öğütülmüş tavuk kemikleri, soya vs gibi “zararsız!” maddelerden üretiliyormuş. Adam övünerek, “Her şey dahil otellerden alan var abi” dediği an defettim dükkandan adamı. Kovdum kovmasına da, “Kardeşim bu memlekette sahte olmayan bir şey yok mu?” sorusu fena halde takıldı kafama. Sonra düşünmeye başladım: “Ben bu tip restoranlarda yemek yedim mi acaba? Yediysem kaç kere? Bu işin ucu nereye kadar gidiyor?..” ★★★ Oturdum bilgisayarın başına, başladım araştırmaya... Aman tanrım! Neler neler varmış bu memlekette? Yahu neredeyse gerçek bir şey yok piyasada. Her şeyin aroması var! Üstelik bunlar internette online olarak satılıyor. Aromalar saymakla bitmiyor: Acı biber aroması, acıbadem aroması, ahududu aroması, alabalık aroması, ananas aroması, anason aroması, Antep fıstığı aroması, ayran aroması, bal aroması, bergamot aroması, böğürtlen aroması, çam sakızı aroması, çedar peyniri aroması, ceviz aroması, çikolata aroması, çilek aroması, et aroması, fındık aroması, fıstık aroması, keçi peyniri aroması, keçi sütü aroması, kekik aroması, kimyon aroması, koyun peyniri aroması, koyun sütü aroması, parmesan peyniri aroması, tereyağı aroması, yoğurt aroması, zeytin aroması, zeytinyağı aroması, ekmek aroması... vs ★★★ Un beyazlatıcısından tutun da maya besleyicisine, hacim arttırıcısına kadar neler var neler... Durun daha bitmedi. Ekmeğin bile aroması var!.. Çakma ekmeği nasıl yapıyorsunuz kardeşim? Neden yapıyorsunuz? Yakında ekmek bile yedirmeyecekler bize! Kahvelere köpük yapıcı satıyorlar! Köfte kızartılırken hacminin küçülmemesini sağlayan kimyasallar var! Yaklaşık bin kadar  ‘E’li madde var, bir o kadar da ‘E’siz katkı maddesi bulunuyor piyasada... ★★★ Bütün bunları yaşayıp öğrendikten sonra tımarhaneyi boylamadığım için çok şanslı olduğumu düşünüyorum. İşte bu yüzden pılıyı pırtıyı toplayıp dükkânı kapattım ve bu işe bir daha girmemeye, hatta turistik yerlerde iyi tanımıyorsam, restoranlarda yemek yememeye karar verdim!..” ★★★ Sosyal medya paylaşımlarımın altına “Fırınlarda böcek arayan Uğur Dündar!” diyerek zeka(!) pırıltısı saçan yorumlar yazanlara afiyet olsun!..",https://www.sozcu.com.tr/enflasyon-gida-terorunu-inanilmaz-boyutlara-cikardi-p65964
Uğur Dündar,Rozet!..,03 Temmuz 2024,"Yıl 1994, aylardan Haziran... Ressam-yazar Haldun Sevel, bir sabah erkenden, Maviş adlı küçük teknesiyle, Ayvalık’tan yola çıktı. Bir süre sonra Midilli’nin “Kolpos Yares” koyuna demirledi. Geceyi orada geçirdi. Ertesi sabah uyandığında tekneye çarpan dalgacıkların sesiyle birlikte, kulağına bir türkü çarptı; “Ela popses tukoma/ Masu pekso baklama/ Naka tebu niyageli/ Napoleksu çiftetelli, çiftetelli, çiftetelli... “ Sevel, dışarı çıkıp bakındı. Az ötedeki kayıktan geliyordu bu ses. Civardaki teknelere balık satan yaşlı bir adam, hem sazının tellerine vuruyor, hem de türkü söylüyordu. Kayıkta kürekleri 10- 12 yaşlarında bir kız çocuğu çekiyordu. İhtiyar balıkçı işaret edince küçük kız kayığı Maviş’e yanaştırdı. Haldun Sevel, yarım Yunancası ile balığın fiyatını öğrenmeye çalışırken; ihtiyar, gayet temiz bir Türkçe ile sordu:  - “Siz yoksam Türk müsünüz?... İstanbul’dan, Fenerbahçe’den mi geliyorsunuz yoksam?...” Sevel, olumlu yanıt verince, ihtiyar ile küçük kız, birbirine bakıp gülmeye başladılar. Ardından sorular geldi:  - “Belvü duruyor mu Belvü?... Murat’ın babası Mustafa Kaptan yaşıyor mu?... Todori ne durumda?...” Eski günleri anlatmaya başlamıştı: “Ben, bundan 40 - 50 yıl önce Belvü Gazinosu’nda Müzeyyen Senar Hanımefendi okurken, ona sahnede beyaz karanfil verdim, benim elimi sevgiyle tuttu, onu yanaklarından öptüm.” ★★★ Artık balık satmayı boşlamıştı... Anlattıkça anlatıyor, anlattıkça hafızası açılıyordu... İstanbul Rumlarındandı... Ona burada “Aristidi Kaptan” diyorlardı. Yanındaki de Atina’da yaşayan kızından olma torunu Panayota idi, tatil için gelmişti... Yoksa Aristidi orada yapayalnız yaşıyordu...  Kısa bir suskunluktan sonra sordu;  - Sende rakı var?... Evet, vardı.  - “Ama Atatürk’ün rakısından?...” diye, açıklama getirdi sorusuna ihtiyar. ‘Herhalde Kulüp Rakısı istiyor’ diye düşündü Haldun Sevel. Sonra birlikte Aristidi’nin koya bakan kulübe irisi evine gittiler. Az sonra yemek masası; çiroz salatası, lakerda, cacık ve zeytinyağında kızartılmış iri barbunlarla donatılmıştı. ★★★ Anlatmayı sürdürdü Aristidi Kaptan:  Babası dedesi hep İstanbulluydu. .. Son olarak Moda’da, Mektep Sokak’ta oturmuşlardı. 6 -7 Eylül (1955) olaylarından sonra ayrılmak zorunda kalmışlardı... Yaşı 80’ni aşmıştı... Haldun Sevel: “Yaşlısın, hastasın, niye kızının yanına taşınmıyorsun? Burada doğru dürüst hastane yok, doktor yok...” deyince; Aristidi Kaptan eliyle Türkiye kıyılarını işaret ederek şunları söyledi:  “Gitmem... Bak buradan memleketim görünüyor, memleketimi görüyor, memleketimi seyrediyorum buradan, hiçbir yere gitmem...” Bu arada rakılar bitmiş, uzo’ya geçilmişti... Böylesine sımsıcak anılarla dolu birkaç günün ardından ayrılık vakti geldi. Sevel ihtiyar balıkçıya sarılarak sordu: “Tekrar geleceğim... Benden ne istersin?...” Aristidi Kaptan iki şey istedi:  - Atatürk’ün rakısından getir.... Bir de Fenerbahçe rozeti...” Haldun Sevel, o an ayırdına vardı. Aristidi’nin yakasında yıpranmış, solmuş bir Fenerbahçe rozeti duruyordu. Merakla sordu Haldun Sevel: Neden Fenerbahçe?...  İhtiyar da tane tane anlattı... ★★★ - Birinci Dünya Savaşı’ndan sonra İstanbul işgal edildi... İşgalci İngilizler’e, Fransızlar’a beddua ediyorduk... Mütarekenin sonuna doğru, bir gün babam heyecanla eve geldi... Maça gidecektik.. .  İngiliz takımı ile Fenerbahçe karşılaşacaktı... . İngilizler bu maç için kendi ülkelerinden, Malta’dan profesyonel futbolcular getirtmişler; haftalarca bu maça hazırlanmışlardı . Herkes Fenerbahçe’nin perişan olacağını sanıyordu...  Çok sert maç oldu... Ama kazanan Fenerbahçe idi...  Maç bittiğinde ortalık bayram yerine döndü...  Sokaklarda fener alayları yapıldı... İstanbul halkı evindeki gaz lambalarında kullandığı gazı dahi, meşaleleri yakalım, galibiyeti kutlayalım diye bize verdi.  İşte bu rozeti o gün yakama taktım, bir daha da çıkartmadım. Futboldan anlamasa da Fenerbahçe taraftarı olan Haldun Sevel bunun üzerine saygıyla eğildi ve Aristidi’nin elini öptü. ★★★ Aradan iki yıl geçti. Haldun Sevel söz vermesine, çok istemesine rağmen o arada Midilli’ye gidemedi. Nihayet, 1996 yazında bir fırsat bulup; rakıları ve Fenerbahçe rozetlerini teknesine yükleyip yola çıktı. Ve Aristidi Kaptan’ın kapısını çaldı... Ama geçen süre içinde Aristidi’nin sağlığı kötüleşmişti, ayakta zor duruyordu. Önce onu tanımadı.  Haldun Sevel, kulüp rakılarını, Fenerbahçe rozetlerini çıkarınca, hemen hatırladı: “Niye bu kadar geç kaldın?” diyebildi.  Zar zor yerinden kalkan Aristidi, eski ceketini giydi... Yakasına yepyeni Fenerbahçe rozetini taktı... Haldun Sevel’in koluna girip kahvenin yolunu tuttu. Oflaya puflaya, dura kalka, nefes nefese kahveye vardı ve Fenerbahçe rozetini gururla arkadaşlarına gösterdi: “Size demiştim. Geldi işte rozetim, geldi işte...”  Ağlıyordu... Kahvede koca bir alkış sesi yükseldi.. ★★★ Kısa bir süre sonra, Aristidi dünyaya gözlerini yumdu.  Mezarına, Haldun Sevel’in Fenerbahçe ve Moda’dan alıp götürdüğü “memleket toprağı” serpildi...",https://www.sozcu.com.tr/rozet-p62893
Uğur Dündar,Bu pazar seçim olsa hangi parti kazanır?,06 Temmuz 2024,"Cumhurbaşkanlığı ve milletvekili genel seçimlerine daha 4 yıl var. Ancak siyasi iktidarın Türkiye’yi yönetirken sergilediği yanlışlar, sabit ve dar gelirli yığınları inim inim inleten pahalılık ve geçim zorlukları, sığınmacı politikasının neden olduğu sosyal huzursuzluklar, yargıdaki adaletsizlikler, toplumun önemli bir kesiminde erken seçim beklentisi oluşturuyor. Bilim insanlarının kurdukları İdeaPolitik Enstitüsü, bu beklentiden yola çıkarak, genel yaşam memnuniyeti ve partilerin oy oranları araştırması yapıyor. ★★★ Enstitünün son araştırması halen birinci partinin “kararsızlar” olduğunu, CHP’nin ikinci, AK Parti’nin çok az farkla 3’üncü sırayı aldığını gösteriyor. Katılımcıların büyük çoğunluğu ekonominin Türkiye’nin en önemli sorunu olduğunu söylüyor. Yaklaşık yüzde 75’i ise, çocukların ve gençlerin gelecekten umutlu olduğunu düşünmediklerini belirtiyor. ★★★ 23-26 Haziran 2024 tarihlerinde, 26 ilde 1824 katılımcıyla yapılan ankete göre; şu an Türkiye’nin en büyük partisi kararsızlar olarak dikkat çekiyor. Bu pazar günü seçim olsa kararsızlar yüzde 25,5, “boş oy kullanırım” diyenler yüzde 6, fikir bildirmeyenler yüzde 5,6, “oy kullanmayacağım” diyenler ise yüzde 0,5’lik oranları temsil ediyor. Buna karşılık CHP yüzde 21,6 ile birinci parti konumunu korurken, AK Parti yüzde 21’lik oranla hemen arkasından geliyor… ★★★ Kararsızlar, fikir belirtmeyenler ve oy kullanmayacaklarını söyleyenlerin oyu dağıtıldığında ise; CHP yüzde 35,2’lik oy oranına, AK Parti ise yüzde 34,3’e ulaşıyor. Üçüncü sırada yüzde 12,4 ile DEM Parti, dördüncü sırada yüzde 5,6 ile MHP, beşinci sırada yüzde 4,2 ile Yeniden Refah Partisi bulunuyor. İYİ Parti ve Zafer Partisi ise sırasıyla yüzde 3,6 ve yüzde 3’lük oy oranıyla onları takip ediyor. ★★★ Genel yaşam memnuniyeti anketinde ise; katılımcıların Türkiye’de en çok ekonomik zorluklardan şikayetçi oldukları görülüyor. Katılımcıların yüzde 66,7’si Türkiye’nin en büyük problemi olarak ekonomiyi gösteriyor. “Geçinebiliyor musunuz?” sorusuna ankete katılanların sadece yüzde 30,9’u “evet” cevabını verirken, hayatından memnun olduğunu söyleyenlerin toplam oranı yüzde 30’da kalıyor. Katılımcıların yaklaşık yüzde 75’i ise, çocukların ve gençlerin gelecekten umutlu olduğunu düşünmediklerini belirtiyor. UĞUR DÜNDAR’IN NOTU: Dünkü yazımızda dile getirdiğimiz Vakıflar Genel Müdürlüğü’ndeki yolsuzluk iddialarıyla ilgili olarak Kültür ve Turizm Bakan Yardımcısı B.M. aradı ve Vakıflar Genel Müdürlüğü ile hiçbir bürokratik bağının bulunmadığını belirtti. Vakıflar Genel Müdürü Sinan Aksu ise depremde hasar gören envanterlerindeki yüzlerce tarihi ve kültürel varlığı büyük bir hızla ve şeffaf bir anlayışla sağlamlaştırdıklarını, bunu yaparken de hiç kimseye ayrıcalık tanımadıklarını belirtti. Ancak haberimizdeki iddiaları da titizlikle soruşturacaklarını ifade etti.",https://www.sozcu.com.tr/bu-pazar-secim-olsa-hangi-parti-kazanir-p63637
Uğur Dündar,Televizyonlarda yeni yayın dönemi başlarken ekran tartışmalarını izleme kılavuzu!..,23 Ağustos 2024,"TRT görevlisi olarak gittiğimiz İngiltere”de, BBC”deki “Televizyonda Yapım Yönetim” kursunda dersini verdiler. Uzun uzun “Q faktörü”nü anlattılar. (Değerli dostum Prof. Dr. Haluk Şahin’den de dinledim.) Bunun ne olduğunu hemen söyleyeyim: ★★★ İnsanın aklından geçenleri okuyacak bir cihaz, belki çok ileri bir tarihte üretilecek, belki de hiçbir zaman!.. Ama televizyon ekranı, buna en yakın buluş olma özelliğini insanlar yaşadıkça koruyacak!.. Bilimsel veriler böyle söylüyor. Televizyonda konuşan bir kişinin bakışları, mimikleri ve ses tonu birleşerek, biz profesyonellerin “Q faktörü” dediğimiz özelliği oluşturuyor. “Q faktörü” somut bir şey olmadığı için görülmüyor ama hissediliyor. ★★★ Seyirciler ekran aracılığıyla bulundukları ortama konuk olan kişilerin gözlerinin içine bakarak, ses tonuna ve konuşma biçimine dikkat kesilerek, onun hakkında kanaat notuna ulaşıyorlar. Bir süre izledikten sonra “Bu kişi dürüst, içten, yapmacıksız, mert, zeki, bilgili vs.” diyorlar ya da tam tersi bir kanıya sahip olarak; “Çok yapmacık, hiç de samimi değil, beni kandırmaya çalışıyor, içten pazarlıklı, mertlikten uzak, üstelik bomboş vs.” gibi yakıştırmalarda bulunuyorlar. İşte “Q faktörü” tam da budur!.. İnsanın içinin dışa vurumu, ekrana yansımasıdır!.. ★★★ “Q faktörü” zayıf olan bir kişi ağzıyla kuş tutsa seyirciden geçer not alamaz!.. “Q faktörü” yüksek olan ise -bariz bir yanlış yapmadığı sürece- asla sınıfta kalmaz!.. ★★★ Televizyon ekranında danışıklı dövüşler de gizlenemez. Diyelim ki bir tartışma öncesi taraflara sorular önceden verildi. Ekran kısa sürede seyirciye yutturulmak istenilen bu mizanseni ifşa eder! Çünkü kararlaştırılmış sorunun cevabı, seyircide müsamere seyrediyormuş gibi bir etki yaratır. Bunu hissedince de hem torpil yapana, hem de kolayca cevaplayana “kırmızı kart” gösterir. Enayi yerine koyulmayı asla affetmez!.. Kendisini avlamaya gideni o avlar!.. ★★★ Tartışmalarda soru yöneltenler, taraf olmaya başlayıp “Q faktörü” yüksek bir kişiyi sürekli köşeye sıkıştırmaya çalıştıklarında, seyirci psikolojisi hemen saldırılanın, yani mağdurun yanında yer alır. Bu nedenle ekran tartışmalarını “kızılarak seyredilen” saldıranlar değil, bilgi ve belgeyi sinirlenmeden, basit cümlelerle ve dürüstçe paylaşarak güven verenler kazanır. Hele bu paylaşımlar, alaya dönüşmeyen, zeka ürünü ince mizah örnekleriyle de desteklenirse, işte o tartışma, hafızalara mıh gibi yerleşip kalır. Aradan yıllar geçse bile “Lafı gediğine nasıl koymuştu ama denilerek” hatırlanır. ★★★ Televizyonlarda yeni yayın dönemi çok yakında başlıyor. Bundan böyle TV tartışmalarına ya da siyasetçilerin konuşmalarına bu gözle baktığınızda, kimin “Q faktörü” nün yüksek olduğunu, kiminse sizde “Çok yapmacık, hiç de samimi değil, beni kandırmaya çalışıyor, içten pazarlıklı, mertlikten uzak, üstelik bomboş vs.” gibi izlenimler bıraktığını kolayca fark edeceksiniz.",https://www.sozcu.com.tr/televizyonlarda-yeni-yayin-donemi-baslarken-ekran-tartismalarini-izleme-kilavuzu-p77165
Uğur Dündar,Efsane geri dönüyor!...,16 Ağustos 2024,"Telefonla dolan-dırıcılık  yöntemlerine bir yenisi daha eklendi. Bu kez olayın merkezinde kronik hastalıklara bağlı olarak kullanmak zorunda olduğu ilaçları SGK raporuyla temin edenler var. Milliyet’in haberine göre yöntem şu şekilde işliyor:  Dolandırıcı çete, nereden sağlandığı belli olmayan telefon numaralarını arıyor. Karşı tarafa kimliğini teyit etmek için sorular yöneltiyor. Eğer konuştuğu kişiye güven vererek onayını alabilirse, ilaç raporlarında yenileme yapıldığını, bunun için bir ödemede bulunması gerektiğini söylüyor. ★★★ Oysa kronik hastalıklara bağlı olarak kullanmak zorunda olduğu ilaçları SGK raporuyla temin edenler, adlarına yazılan raporları e-Devlet sistemi üzerinden görüntüleyebiliyor. Özel ve resmi sağlık kurumları ile buralarda çalışan uzman hekimler dışında kimsenin bu raporları yenileme-değiştirme yetkisi bulunmuyor. Buna rağmen bazı saf vatandaşlar dolandırıcıların tuzağına düşmekten kurtulamıyor. ★★★ Yüksek enflasyonun hayat pahalılığını ağırlaştırıp ahlaki değerleri yozlaştırdığı süreçlerde dolandırıcılık girişimleri ve kullanılan yöntemler de çoğalıyor. Ülkemizde dolandırıcılık denildiğinde akla hemen, yakın geçmişimizin en ünlü dolandırıcısı Selçuk Parsadan geliyor. ★★★ 2 Kasım 1995 günü emekli Orgeneral Necdet Öztorun’un sesini taklit ederek Başbakan Tansu Çiller’i arayan Parsadan, bir dernek için 5,5 milyar lira istemiş ve para ertesi gün “Başbakanlık Örtülü Ödeneği”nden kendisinin banka hesabına yatırılmıştı. Skandalın ortaya çıkması üzerine Balıkesir-Altınoluk’taki bir evde gizlenen Parsadan, buradan cep telefonuyla televizyonların canlı yayınlarına katılarak Başbakan Çiller’i nasıl dolandırdığını anlatmıştı. Aralarında benim de bulunduğum habercilerle konuşan ünlü dolandırıcı, Tansu Çiller’den “saf bayan” olarak söz etmişti. Parsadan, cep telefonunun sinyal verdiği baz istasyonunun belirlenmesinin ardından “avcı” lakaplı polis şefi Şentürk Demiral tarafından yakalanmıştı. ★★★ Bunları neden anlattığıma gelince; Yayınlandığı yıllar boyunca dolandırıcıların, tüyü bitmemiş yetim hakkını yiyen hırsızların, hortumcuların, vurguncuların, gıda teröristlerinin ve her türlü suç örgütlerinin korkulu rüyası olan efsane program ARENA’yı, ısrarlı talepleriniz üzerine ve soruşturmacı gazetecilik formatıyla yeniden ekrana getirme kararı aldık. Daha ayrıntılı bilgiyi çok yakında sizlerle paylaşacağım...",https://www.sozcu.com.tr/efsane-geri-donuyor-p75490
Uğur Dündar,Büyük özlem ve büyük korku!..,17 Ağustos 2024,"■ “Açılmayan tüm kapıları yine ısrarla çalın Uğur Bey...” ■ “O zaman lise öğrencisiydim, bir programınızda aynen şöyle söylemiştiniz: “Gün gelecek, kanser hastalığı tıpkı grip gibi tüm topluma yayılacak.” O gün hiç inandırıcı gelmemişti. Ama maalesef şimdi bire bir tanık oluyoruz...” ■ “Eskisi gibi tarafsız, cesur gazeteciler bulma konusunda zorlanacağınızı düşünüyorum. Sabırsızlıkla bekliyoruz...” ■ “Harika bir karar. Başarılar diliyorum...” ■ “Ooooo... Son günlerde aldığım en mükemmel haber bu. Yemin olsun trilyon çıkmış kadar sevindim Uğur abi. Hay bin yaşa emi!..” ■ “Şaka yapıyorsunuz, Uğur abi inşallah. Gazetecilik okuma sebebimdir Uğur Dündar ve ARENA. Gazetelerden fotoğraflarınızı keser, çocuk aklımla biriktirirdim. Nasıl sevindim anlatamam. Başarılar diliyorum Büyük Usta. Heyecanla bekliyoruz...” ■ “Çok iyi programdı. Bugünkü ortamda bu tür program yapmak cesaret ister!.. Tebrik ederim...” ■ “Bu ortamda işiniz çok zor üstat. Özgürlükler gitmiş, yargı gitmiş, medyanın yüzde 95”i gitmiş!..” ■ “Devir, o eski devir değil. Uğur Bey umarım sürdürebilirsiniz! Biz isteriz. Kolay gelsin...” ■ “Toplum olarak yaşadıklarımızdan ve ülkemizin gidişatından dolayı endişeye kapılanlardan mısınız? O halde dinle kardeşim; Bu olanlar sadece iktidar veya muhalefetten değil; senin, benim bencilliğimizden, korkaklığımızdan, bir araya gelip bir işin ucundan tutmayışımızdan oluyor!..” ■ “Bizlerden gizlenenleri duyup öğrendiğimiz programları çok özlemiştik. Bu çok sevindirici bir haber. Yayını sabırsızlıkla bekliyoruz Sayın Dündar. Eminim milyonlar seviniyor bu haberden sonra...” ■ “Çok memnun oldum. Bir sürü çirkin olayı ortaya çıkarmıştınız.  Ama o zaman az da olsa güvenebileceğimiz bir adalet sistemi vardı, şimdi yok! Başarılar...” ■ “İşiniz çok zor!..” ■ “Uykusuz tek beklediğimiz program. Nerede eski günler?..” ■ “Aynı müzikle istiyoruz Uğur Abim. Çok özledik, artık eskisi gibi hak, hukuk zamanı...” ■ “Harika. Kolay gelsin cesur gazeteci...” ■ “İkinci programda stüdyo komple gözaltına alınır!..” ■ “Hayırlı olsun canım abim. Geçmişte olduğu gibi bugün ve yarın da ne kadar çirkeflik, yolsuzluk, adam kayırma ve şerefsizlik varsa, tüm kirli çamaşırları ortaya sereceğinden hiçbir kuşkumuz yok. Yolun açık olsun...” ■ “Uğur Abi, sana da Fetö’cü, dış güçlerin adamı, bizi karalamak için program yapıyor vs, vs. derler. Bunlardan her şey beklenir. Başarılar diliyorum, bekliyoruz Abi...” ■ “Uğur Abi, devir değişti, şimdi hırsızları, yolsuzluk yapanları ödüllendirip onları yakalayanları cezalandırıyorlar. Dikkatli ol!..” ■ “Bu sefer işiniz kolay değil. Layıkıyla yaparsanız, önce RTÜK müdahale eder, yetmezse tutuklanırsınız. Kolay mı bu devirde hırsıza, arsıza, zübüğe, sahtekara dil uzatmak!..” ■ “Uğur Abi, üst perdeden konuşmak haddime değil. Bir insanın yaşamını nezaket ve incelik üzerine kurar da, o insan, aynı zamanda tehlike anında en önde yürüyen şövalye olur? Samimiyetime inanın. Bu nedenle sizi çocukluğumdan beri çok seviyorum.” ■ “Silivri soğuktur!..” ★★★ Okuduklarınız dünkü yazıma gelen yorumlar. Görülüyor ki ülkemiz televizyon tarihinin ilk soruşturmacı gazetecilik örneği olan ARENA’ya hem büyük özlem var, hem de büyük korku!.. “İkinci programda stüdyo komple tutuklanır!..” ile “Silivri soğuktur!..” yorumu, korkunun ne denli ürkütücü boyuta vardığını apaçık gösteriyor. Değerli okurlarım, SÖZCÜ Televizyonu’nda yayınlayacağımız bu programdan, gazetemden aldığım ücretin dışında ekstra bir para kazanmayacağım. Ayrıca taşın altına elimi koymak yerine, bir köşeye çekilip herkes gibi olup biteni seyredebilirim. Ama hem genç ve cesur meslektaşlarıma bildiklerimi aktarmak, hem de sizlerin gerçekleri öğrenme hakkına evrensel meslek ilkeleri doğrultusunda hizmet etmek için; ARENA’yı yeniden yapmaya kararlıyım. Mesleğe henüz başlamış 20’li yaşlardaki bir stajyer gibi de dinç ve heyecanlıyım. Hiç kimseye ve hiçbir yasal yapıya ön yargı ile bakmaksızın sorumlu ve objektif gazetecilik anlayışıyla yayınlayacağımız haberlerimiz nedeniyle Silivri’ye gitmek varsa, kaçmaz gideriz!.. Giderken de “Yaşasın hukukun üstünlüğü ve demokrasi, yaşasın laik, demokratik Türkiye Cumhuriyeti...” deriz.",https://www.sozcu.com.tr/buyuk-ozlem-ve-buyuk-korku-p75752
Uğur Dündar,9 Eylül Üniversitesi Hastanesi’nin Acil Servisi can çekişiyor!..,09 Ağustos 2024,"Yaklaşık 8 yıl önceydi. Çocuklarımızın lise eğitimleri nedeniyle İzmir’de yaşıyorduk. Bir akşam Narlıdere’deki evimizde otururken sıcak su torbası patladı ve elimin bir bölümü yandı. Parmaklarımdaki şişme nedeniyle alyansımı kesmemiz gerekiyordu. Evdeki gereçlerle deneyip başaramayınca, en yakındaki 9 Eylül Üniversitesi Hastanesi Acil Servisi’ne gittik. Nöbetçi doktor bu amaçla bulundurdukları bir aletle kesmeye uğraştı ama o da başaramadı. Bunun üzerine teknik servisten görevliler çağrıldı. Geldiklerinde ellerinde devasa bir kerpeten vardı. Buna rağmen alyans kesilmeyince başlarındaki kişi “Abi bu altın olsa şimdiye kadar çoktan kesilirdi. Bunu satanlar sizi kazıklamışlar” dedi. Kesilince gördük ki dışı altın, içi metalmiş!.. ★★★ Dünkü Cumhuriyet’te bu acil servisin kapatıldığı haberini okurken içim cız etti. Çünkü parmağıma müdahale etmeleri için gittiğim akşam acil servisin, çok sayıda hastanın varlığına rağmen, saat gibi tıkır tıkır çalıştığına tanık olmuştum. Ne yazık ki bu servis, son dönemde doktorların istifaları, intiharları, mobbing iddiaları, hekim eksikliği nedeniyle branş dışı görevlendirmeler gibi skandallar ile gündemden düşmez olmuştu. Geçen yıl kötü çalışma koşulları, mobbing ve düşük ücretler nedeniyle 19 acil servis hekimi istifa etmiş, 25 gün önce de asistan hekim Dr. Uğurcan Ağcaoğlu, mobbing nedeniyle istifa ettikten sonra hayatına son vermişti.  ★★★ Her ne kadar Üniversite Yönetimi kapanma nedeni olarak “tadilatı” gösterse de servisin, çalışacak asistan doktor bulunmaması nedeniyle kapatıldığı öne sürülüyor. Serviste sadece hayati önem taşıyan kırmızı alan hizmet veriyor. Hastanenin acil servisinde görev yapan asistanların kendi aralarında sosyal medyada paylaştıkları mesajlar da kapanmada sayılarının yetersizliği ile çalışma koşullarının dayanılmaz boyutlara varmasının etkin olduğunu gösteriyor. İşte o mesajlar: ★★★ “Can çekişen Dokuz Eylül Acil Servisi’nin asistan doktorlarıyız. Son TUS (Tıpta Uzmanlık Sınavı) ile başka acillere yerleşerek gidenler ve uzman olanlar ile birlikte geriye 4 asistan kalıyor. Acilimizin yeşil alanı ağustos başında tadilata alınıyor. Fakat kırmızı ve sarı alanın işlemeye devam edeceğini ve merkezi olduğumuz yerlerden sevk almaya devam edeceğimizi söylüyorlar. Günde 1, maksimum 2 asistan ile 24 saat bu alanların çevrilmesi planlanıyor. Kırmızı alana günde ortalama 60-70 hasta giriyor. Bu hastalar Çeşme ve Urla bölgesinden gelen kritik hastalar, multitravmalar, belli günlerde İzmir’in tüm koroner hastaları, tüm trombektomi, GIS kanama sevkleri ve çevremizde bulunan 100’den fazla huzurevinin hastaları...… İki kişiyle bu şekilde çalışamayacağımız belirtildiğinde, “24 saatte 40 hastaya mı bakamayacaksınız?” şeklinde dönüş alıyoruz. ★★★ Mevzunun hasta sayısı olmadığını, 24 saat molasız çalıştığımızı, birbirimizi dinlendirebilecek imkanımız kalmadığını ve artık hata yapmamızın kaçınılmaz olduğunu; 3 hasta aynı anda kötüleştiğinde siyah triyaj yapmak istemediğimizi, hastaların sıklıkla yönelttiği “Ölünce mi bakacaksınız bize?” sorusunun gerçeğe dönüşeceğini anlatamıyoruz. Ana Bilim Dalı ile Başhekimlik arasındaki problemlerin, Rektörlük ile İl Sağlık Müdürlüğü arasındaki problemlerin ve anlamlandıramadığımız koltuk kapmacaların bedelini asistana ve hastaya ödetmelerini istemiyoruz. Bizi bu şekilde çalıştırdıkları için yapacağımız malpraktislerin bedelini bizden başka kimsenin ödeyemeyeceğini düşünüyoruz. ★★★ Tüm asistanlar, tükenmişliğimizi hocalarımıza anlattık. Bazı asistanlar nöbete geç geldiklerinde intihar etmiş olmalarından korktuğumuzu, acilde antidepresan ve anksiyolitik türevi ilaç kullanmayan asistanın neredeyse kalmadığını söyledik. Üç yıldır yıllık izin alamayan, rotasyonlara çıkamayan asistanlar, bu çözümsüzlük içinde kendine ya da hastaya zarar vermemek için kaçınılmaz bir şekilde rapor almaya başladı. ★★★ Türkiye’nin ilk ve en iyi acillerinden olarak anılan 3. basamak bir hastanenin acilinin artık işleyemez duruma gelmesi ve yönetim tarafından bu kadar yalnız bırakılması, halk sağlığı problemine dönüşmüştür ve Sağlık Bakanlığı’nın sorunudur. Dokuz Eylül Üniversitesi ve Dokuz Eylül Acil Servisi ile ilgili günlerce konuşulacak ve tartışılacak konular var. Acilimize alkollü bir şekilde gelip kameraların önünde nefret kusan, “Gerekirse molasız çalışacaklar ama kapıda hasta beklemeyecek” diyen Başhekim Yardımcısından, kritik hastayla ilgilenmemiz için bize ihtiyacımız olan güvenli alanı sağlamaktan yoksun yönetimimize, kendileri sorunu çözemedikleri için bizi bu düzene yem yapan hocalarımıza kadar çok şey var... ★★★ Biz çalışmaktan gocunmuyoruz, hata yapmak ve bu kadar yalnızlaştırılmak istemiyoruz. Bütün aciller kaostur, bunu kabul ederek uzmanlık eğitimine başladık. Fakat şu an yaşadığımız kaostan ziyade, insanların ileri basamak hastane olarak sevk edildikleri büyük bir üniversite hastanesinde yönetimsizlikten kaynaklanan doktor açığı nedeniyle yarardan çok zarar görmeleridir. Artık eğitim kliniği olmaktan çok uzak olan acilimizin, şartları tekrar sağlanana kadar kapatılmasını ya da acilimize uzman hekim görevlendirmelerinin yapılmasını ve yalnız bırakılmamamızı talep ediyoruz. ★★★ Acil servis asistanları daha ne desinler? “İmdat, bizler ve servisimiz can çekişiyoruz!..” diyorlar.",https://www.sozcu.com.tr/9-eylul-universitesi-hastanesi-nin-acil-servisi-can-cekisiyor-p72978
Uğur Dündar,Uçuşlardaki bıktırıcı gecikmeler bakın nasıl sona erdi?..,03 Ağustos 2024,"“Bir süredir uçuşlarda sıklıkla uzun gecikmeler yaşanıyor. Bu gecikmeler nedeniyle yolcular ile uçak şirketlerinin görevlileri arasında medyaya yansıyan sert tartışmalar oluyor. Saatler boyu beklemekten bunalan yolcuların bir bölümü de öfkelerini sosyal medyadan paylaştıkları mesajlarla gösteriyorlar. Özetle uçakla seyahat, kelimenin tam anlamıyla eziyete dönüşmüş durumda. Bu gecikmelerin nedeni, Hava Trafik Kontrolörlerinin bugüne kadar getirdikleri özveriye dayalı çalışma anlayışını bırakıp, özlük haklarında gereken düzenleme yapılıncaya kadar sürdürmeye karar verdikleri “inisiyatif almadan çalışma-(İAÇ)” uygulamasına geçmeleri. H H H Bu görevliler, Devlet Hava Meydanları İşletmesi (DHMİ) Genel Müdürlüğü çatısı altında istihdam edilmekle birlikte maaşlarından emeklilik primlerine, kullandıkları servislerden eğitimlerine varıncaya dek maliyetlerinin tamamı ülkemizin de üyesi olduğu, Brüksel merkezli Avrupa Hava Seyrüsefer Emniyeti Teşkilatı (EUROCONTROL) adlı kuruluş vasıtasıyla karşılanıyor. Onları, “Bütçeye hiçbir yükleri olmadığı gibi maaşlarından kesilen vergilerle bütçeye kazanım sağlayan kamu görevlileri” olarak da tanımlayabiliriz. Avrupa ülkelerinde hava trafik kontrolörlerinin maaşları, pilotlara denk düzeyde olup, aylık ortalama 8-10 bin Euro’yu buluyor. Ülkemizde ise “Siz memursunuz, yüksek maaşlar alamazsınız, iş barışını bozamayız” zihniyeti, hem hava trafik kontrolörlerinin hem de ülkemizin kazancına mani oluyor. H H H Hava Trafik Kontrolörleri yıllardır, şirketlerin yakıt sarfiyatını ve karbon emisyonunu azaltmak, yoğun dönemlerdeki kapasite üstü çalışmalardan kaynaklı aksaklıkları asgari düzeye indirmek için kendi inisiyatifleriyle risk ve sorumluluklar üstlenerek görev yapıyorlardı. Ancak bu olağanüstü çabanın takdir edilmeyişi ve emeklerinin karşılığının verilmeyişi nedeniyle artık inisiyatif almadan çalışıyorlar. H H H Peki, Hava Trafik Kontrolörleri’nin talepleri neler? 1- Sayıştay Başkanlığı’nın tavsiyeleri doğrultusunda hava trafik kontrolörlerinin özlük haklarının emsal ülke standartlarına çıkarılması maksadıyla havacılık tazminatı ödemelerinde kurum bünyesinde görev yapan, önem ve itibar bakımından denk meslek grubu olan pilotlarla birlikte ayrı bir klasmanda tutularak, tazminat oranlarında gerekli güncellemelerin yapılması. Böylelikle ülkemize döviz girdisi sağlanarak, Hazine’nin gelirlerinin artırılması. 2- Zorlu işe alım şartları ve mesleki nitelikleri göz önünde bulundurularak, uzman kadrosuna denk bir statüde bulunan Hava Trafik Kontrolörlerinin ek göstergelerinin 4200’e çıkarılması. (Halihazırda ek göstergeleri asgari düzeyde.) H H H Görüldüğü gibi havadaki trafiğin yolculara bıkkınlık veren gecikmeler olmadan devamını sağlamak çok zor değil. Üstelik yapılacak özlük hakları iyileştirmesi devlete ek mali yük getirmeyeceği gibi ülkemize yılda yaklaşık 1 milyar Euroluk döviz de kazandıracak. Yeter ki “Siz memursunuz, yüksek maaşlar alamazsınız!” zihniyeti terk edilsin. H H H Kısaltarak alıntıladığım bu yazıyı 10 Temmuz günü, köşemde yayımladım. Ve dün, yolcuları isyan ettiren gecikmelere neden olan uygulama sona erdi. Bu kararla ilgili açıklama, Hava Trafik Kontrolörleri ve Diğer Ulaştırma Çalışanları Sendikası (HTK-SEN) tarafından yapıldı. Açıklamada şu ifadeler yer aldı: “Bilindiği üzere hava trafik kontrolörlerimizin özlük hakları ve ülkemizin menfaatleri doğrultusunda yaklaşık iki ay önce başlattığımız “inisiyatif almadan çalışma-İAÇ” faaliyetimiz kamuoyunda büyük bir farkındalık oluşturmuş, en nihayetinde bizzat Sayın Cumhurbaşkanımız tarafından konunun çözümlenmesi talimatı verilmiştir. Akabinde gerçekleştirdiğimiz üst düzey görüşmeler ve yetkililerle kurduğumuz temaslar neticesinde havacılık tazminatına ilişkin bir kanun çalışmasının ekim ayında TBMM gündemine alınarak yasalaştırılacağının garantisi ilgili bakanlıklar ve makamlarca verilmiştir. Bu olumlu bir gelişme olmakla birlikte, sorunun asli çözümü olan kurumsal yapılanma hususunda somut bir adım atılması büyük ehemmiyet taşımaktadır. Önümüzdeki süreçte, Türkiye hariç EUROCONTROL üyesi 40 ülkenin tamamında olduğu üzere stratejik nitelikli seyrüsefer hizmetleriyle, ticari nitelikli havalimanı işletmeciliği hizmetlerinin birbirinden ayrıştırılması noktasında Sayıştay Başkanlığı tarafından da önerilen çözümün hayata geçirilmesi adına çalışmalarımızı sürdüreceğiz. Nitekim, ancak bu şekilde ülkemizin her yıl yüzlerce milyon avroya varan kaybının önüne geçmek mümkün olacaktır. Bizim asli gayemiz de bu meblağı ülkemize kazandıracak kalıcı çözümün sağlanmasıdır.”",https://www.sozcu.com.tr/ucuslardaki-biktirici-gecikmeler-bakin-nasil-sona-erdi-p70697
Uğur Dündar,Amerikalılar Trump’a neden “moron” diyorlar?..,14 Ağustos 2024,"ABD’de giderek kızışan başkanlık yarışında X platformunun sahibi Elon Musk, Cumhuriyetçilerin adayı Donald Trump’ı destekliyor. Musk önceki akşam Trump ile iki saate yaklaşan bir söyleşi yaptı. Bir milyonu aşkın kişinin canlı olarak takip ettiği yayında Trump, kendisine yönelik suikast girişiminden, yasa dışı göçmen sorununa, ekonomiden dış politikaya kadar, ABD gündemindeki tüm sorulara kendi bakış açısıyla cevaplar verdi. ★★★ “Başkanlığım devam etmiş olsaydı, Putin ile iyi ilişkilerim sayesinde Ukrayna Savaşı hiç yaşanmayacaktı!” diyen Trump, kendisinin tam bir İsrail dostu olduğunu ve bir Yahudi’nin Harris’e oy verebileceğini düşünemediğini söyledi. 5 Kasım’da gerçekleştirilecek seçimlerin ABD tarihinin en önemli dönüm noktası olacağını savunurken, tüm seçmenlerini sandığa gitmeye çağırdı. Ortadoğu’daki büyük gerilimin devam etmesi halinde 3. Dünya Savaşı çıkması ihtimalinin güçleneceğini, bu nedenle ABD’nin İsrail’in yaptığına benzer bir “demir kubbeye” ihtiyacı olduğunu, seçilmesi halinde bunu hayata geçireceğini savundu. Elon Musk’ın desteğini çanak sorularla sürdürdüğü söyleşide, ekonomiye de değinen Trump, insanların market alışverişi yapamadığını, çünkü yeterince paraları olmadığını aktararak “Enflasyon halkı mahvetti” dedi. Gıda fiyatlarındaki artışa da işaret ederek, “Aptal yönetim bunun olmasına izin verdi. Bu utanç verici ve insanların en çok önemsediği şeyin bu olduğunu düşünüyorum” diye konuştu. Söyleşi boyunca Biden’ın ‘aptal’ olduğunu tekrarlayan Trump, Demokrat Parti’nin Başkan Adayı Kamala Harris’in ise Biden’dan daha kötü ve saygısız olduğunu öne sürdü. ★★★ Musk’ın açık desteğine karşın, yapılan anketler seçim sonuçlarında etkili olan “salıncak eyaletler”de Kamala Harris’in 3-4 puan önde gittiğini gösteriyor. ABD’de ikinci dönem için seçilemeyen Başkan’a ahmak, budala, kuş beyinli anlamına gelen “moron” deniliyor. Trump, Biden’a karşı kaybederek “moron” lakabıyla anılır oldu. Kamala Harris karşısında bu kez de kaybederse nasıl anılacağına, X’te yapılacak bir anketle destekçisi Elon Musk karar verir!..",https://www.sozcu.com.tr/amerikalilar-trump-a-neden-moron-diyorlar-p74943
Uğur Dündar,Halkın denize girmesi engellenemez!..,25 Ağustos 2024,"“Her yaz olduğu gibi o yıl da okullar kapandı. Ertesi günü annem beni Ayvalık’ın harika sahili olan Sarımsaklı’ya, teyzemin yanında getirdi. Okullar açılana kadar biraz burada, biraz da Burhaniye’de kalıyorum. O yıllar gerçekten çok güzeldi, bu kadar kalabalık yoktu, binalar yoktu, yörenin büyük bölümü tarım alanıydı. Şimdi ikisi de rahmetli olan Hacı Hüseyin Eniştem ve Remziye Teyzem’de kalıyorum. Sabah erkenden kalkıp bahçeye çapaya, sulamaya ya da ürün toplamaya gidiyoruz. (Bölgede ilk seracılığı eniştem başlatmıştı.) Öğlen oldu mu denizde alıyorduk soluğu ve hangimiz önce girecek diye yarışıyorduk. ★★★ Rahmetli teyzemin oğlu Mimar Mehmet Tokgöz, Sarmısaklı’nın ilk müteahhitlerinden biriydi diyebilirim. Mehmet Abim babasının yerlerinin bir bölümüne dört blok apartman yaptı. O dört blokta genelde Ankaralılar oturuyordu. Başka illerden gelenlerin ve yurtdışında çalışan gurbetçilerin de evleri vardı. Teyzemlerin “yeşil köşk” adını verdiğim tek katlı büyükçe evlerinde kalıyordum. Bazen de rahmetli Muhitttin Abimin evinde konaklıyordum. Kısacası orada kalacağım çok ev vardı. Denize uzaklıkları elli metre falandı. Komşu çocuklarıyla da samimiydik. Yaşlarımız 13-16 arasındaydı… Sahile gitmek için solda Vilayetler Evi, sağ tarafta Maliyeciler Kampı bulunuyordu. Devletin bu iki kampının arasında, orada yaşayan yurttaşların da denize girmesi için yaklaşık 10 metre genişliğinde yol bırakılmıştı ve bizler oradan denize gidiyorduk. ★★★ Yanılmıyorsam 1976 ya da 1977 yılı yaz aylarıydı. Ortalık sıcaktan yanıyordu. Dediğim gibi o sıcakta bizler sabah tarlaya gidiyoruz, öğleden hemen sonra denize koşuyoruz. Bir gün gördük ki; Vilayetler Evi yetkilileri bizim denize ulaştığımız yolu, ahşap direkler ve dikenli telle kapatıyorlar. Hemen itiraz ettik, sonra büyüklere söyledik onlar da itiraz ettiler. Fakat Vilayetler Evi yetkilisi ısrarla bizlerin oradan denize girmemize izin vermeyeceğini söylüyor. Sesimizi yükseltince de “Oraya valilerin, kaymakamların aileleri, il genel meclis üyeleri geliyor sizlerden rahatsız oluyorlar” diyordu. Oysa bizim onları rahatsız etme gibi bir durumumuz söz konusu olamazdı, çünkü aramızda hatırı sayılır bir mesafe vardı. ★★★ Tüm çabamıza karşın o gün denize giremedik, dikenli telleri çekmelerine de engel olamadık… Rahmetli Mehmet Abi nasıl becerdiyse o dönemin en etkili gazeteci televizyoncusu, nam-ı diğer “halk adamı” Uğur Dündar’a bir şekilde ulaşmış. Bize onun geleceğini söyledi. Hepimiz çok sevindik. Birkaç gün sonra ünlü gazeteci Uğur Dündar geldi, yanında kameraman ve sesçi vardı. Mehmet Abim olayı anlattı ve tel örgüleri gösterdi. Bizler de toplanıp “Denize gitmemiz engelleniyor, deniz hakkımız elimizden valiler yüzünden alınıyor” diye bağırmaya başladık. Uğur Dündar, “Ne demek bu? Böyle şey olur mu, yasalara göre kıyılar halkındır” dedi ve yetkilileri çağırdı. Bir şeyler konuştular ama yetkililer dikenli telleri yıkmayacaklarını söyleyerek gittiler. Bizler bağırmaya devam ettik. Yanlış aklımda kalmadıysa Uğur Dündar, “Dikenli telleri buraya kanunsuz bir şekilde çeken yetkililer sökmüyorsa bizler yıkarız” falan dedi ve tel örgüleri yıkmak için yürüdü. Biz de ona eşlik ettik. Uğur Dündar ve Mehmet Abimin “Aman tel örgülere dikkat edin bir taraflarınıza batmasın” diyerek sürekli bizleri uyarmasına karşın, o arada dikenli tellerle yaralananlar oldu. Türkiye’nin en ünlü gazetecisi-televizyoncusu bizlere destek vermek için İstanbul’dan kalkıp Sarmısaklı’ya gelmiş, bizler çok mutlu olduk tabii ki… ★★★ Çok geçmeden Vilayetler Evi’nin güvenlikçisi geldi, Uğur Dündar’a “yıkamazsınız” dedi. Uğur Bey de “Siz halkın denize çıkan yolunu valilerin isteği ile kapatamazsınız. Yaptığınız yasal değil. Sen git, yetkilin gelsin” gibisinden bir şeyler söyledi. Bu arada her geçen dakika sahildeki halk biraz daha çoğaldı. Bunu gören kampın yetkilisi tekrar geldi. Uğur Dündar konuştukça bizler bağırıyoruz; “Helal sana hakkımızı koruyorsun Uğur Baba” diye. O da yetkiliye “Halkın denize ulaşmasına engel olmayın. Bakın bazılarının burada evi var. Kimiyse tarlada çalışıyor. Bu sıcakta serinlemek için sizin denize girme hakkınız olduğu gibi, bunların da var!” diyor. Neyse kampta kalanların bazıları da gelip “Biz istemedik” dediler. Bunu gören yetkili çaresiz, diktirdiği dikenli telli tahta direkleri söktürdü. O gün müthişti, TV’de görmeye alıştığımız Uğur Dündar’ı ilk kez orada, bizlerin hakkını savunurken gördük, çocuk olmamıza rağmen inanılmaz bir keyif aldık. Eğer Uğur Dündar gelmeseydi, denize giden yolumuz açılmazdı. O günden beri orası açık ve halk oradan denize giriyor. Bugün Ayvalık Belediye başkanı olan Mesut Ergin o tarihlerde sekiz dokuz yaşındaydı herhalde, ilk okula gidiyordu. O da oradaydı. Uğur Dündar’ı oraya getiren rahmetli dayısı Mehmet Tokgöz’dü. Sağlıcakla kalın.” ★★★ Bu çarpıcı anektodu www.halkizbiz.com internet sitesinde paylaşarak beni yıllar öncesine götüren Sayın Doğan Prepol’a çok teşekkür ederim.",https://www.sozcu.com.tr/halkin-denize-girmesi-engellenemez-p77589
Uğur Dündar,Türkiye’de bir ilk; içinde hayvan hastanesi ve hayvan oteli olan barınak!..,15 Ağustos 2024,"Değerli okurlarım, Nihayet bugün size güzel bir haber vereceğim. Sahipsiz köpeklere yapılan eziyetlere ve son günlerde yurdun çeşitli bölgelerinden gelen zehirlenmiş köpek görüntülerine isyan eden çevreye duyarlı, hayırsever, canlı dostu 15 İzmir-Çeşmeli, el ele vererek tüm Türkiye’de örnek alınabilecek bir projeye imza atma kararı aldılar. Çeşme Kaymakamı Mehmet Maraşlı ile Belediye Başkanı Lal Denizli’nin de destek verdiği proje, yaklaşık 20 dönümlük bir alanda hayata geçirilecek. ★★★ Barınak Gönüllüleri Proje Koordinatörü Murat Orhan’ın verdiği bilgiye göre; tesiste 2-3 bin arasında hayvan barınabilecek. Barınakta bir “Hayvan Hastanesi” ile “Hayvan Oteli” inşa edilecek. Ayrıca çocukları bilinçlendirip hayvan sevgisini aşılayabilmek için, proje alanında oyun parkları da yer alacak. Hayvan Hastanesi’nde ikisi gönüllü olmak üzere 4 veteriner hekim istihdam edilecek. Cerrahi müdahalelerin yapılabileceği cihazlarla donatılacak hastanede kısırlaştırma-aşılamadan ameliyatlara kadar her türlü tıbbi işlem gerçekleşebilecek. ★★★ Hayvan Oteli’nde ise, Çeşme’deki hayvanseverlerin kısa süreli ayrılıklarında bakım sorunu yaşayacak sahipli hayvanları misafir edilecek. Projeye gönül verenler, geliştirecekleri özel bir yazılımla; hayvanseverlerin gerek barınakta, gerekse hastane ve otelde kalan hayvanların durumlarını 24 saat süreyle izlemelerine imkan sağlayacaklar. Yani tesis, hayvanseverlerin her an denetleyebileceği bir şeffaflık içinde hizmet sunacak. Ayrıca Çeşme’ye gelen yazlıkçıların beraberlerinde getirdikleri hayvanları, ilçeye girişteki polis kontrolleri sırasında kayda alınacak ve tatil dönüşlerinde terk edildikleri takdirde sahipleri kolayca bulunabilecek. Çeşme'deki mevcut hayvan barınağında daha çok yazlıkçıların tatil dönüşünde sokağa bıraktıkları köpekleri bulunuyor. ★★★ Hayvanların sağlıklı beslenme ve vitamin ihtiyaçları hem proje paydaşlarının katkıları, hem de ilçedeki otellerle yapılacak anlaşmalarla sağlanacak. Türkiye’de bir ilk olacak bu mükemmel projeyi hayata geçirecek olan gönüllüleri kutluyor, benzer tesislerin tüm ülkeye hızla yayılmasını diliyorum.",https://www.sozcu.com.tr/turkiye-de-bir-ilk-icinde-hayvan-hastanesi-ve-hayvan-oteli-olan-barinak-p75232
Uğur Dündar,"Atatürk, 30 Ağustos Zaferi ve emperyalizmin Ortadoğu’da Müslüman kanıyla kazanmak istediği savaş!..",01 Ağustos 2024,"İsrail, dün sabaha karşı düzenlediği saldırıyla, Hamas Siyasi Büro Başkanı İsmail Haniye’yi, yeni İran Cumhurbaşkanı Mesud Pezeşkiyan’ın yemin töreni için geldiği başkent Tahran’da, Devrim Muhafızları’nca korunan lojmanında katletti. İsrail bu saldırıyla, Gazze ve Batı Şeria’yı haritadan silmeyi hedeflediği mesajını bir kez daha vermiş oldu. İsrail’in Filistin’de soykırıma varan saldırılarının arkasında yatan nedenleri anlayabilmek için biraz geriye gitmemiz ve Büyük Ortadoğu Projesi ile şekillenen resme bakmamız gerekiyor. Bakın, Suriye krizi patlak verdikten kısa bir süre sonra bu köşede neler yazmışız? ★★★ “30 Ağustos, tarih sahnesinden silindiği düşünülen bir ulusun şahlanışıdır. Atatürk’ün önderliğinde küllerinden yeniden doğan bir milletin destansı başarısıdır. Zaferdir, Türk mucizesidir. Emperyalizme karşı şanlı direniştir. ★★★ Nereden, nereye?.. Suriye’ye gidip dönen bir gazeteci; “Kuzey Afrika’nın Müslüman ülkelerinde diktatörleri deviren mücahitler (El Kaideciler, El Nusracılar) şimdi Suriye’de çarpışıyorlar!” demiş. Bu kişilerin “Cihat” için Suriye’de olduklarını söylemiş! Oysa tarafsız uzmanlar, Arap Baharı rüzgarlarının esmeye başladığı ilk günden beri, Kuzey Afrika ve Ortadoğu’yu yeniden şekillendiren projenin sahibinin Amerika’nın önderliğinde İsrail ile bazı Batı ülkelerinin olduğunu söylüyor. Suriye Lideri Beşar Esad’ın devrilmesinin hedeflendiği süreçte ise başrolü, Türkiye üstleniyor. Muhaliflerden oluşan Özgür Suriye Ordusu’nun internet sitesinde yer alan “Merkez üssümüz Hatay’dır!” açıklaması, bu gerçeğin itirafı olarak görülüyor. ★★★ Görünen o ki, Irak’tan sonra Suriye de bölünecek ve sıra İran’a gelecek. Hesaba göre Şii yönetimler gidecek, Sünni yönetimler iş başına gelecek. Böylece Amerika, bölgedeki enerji kaynaklarının üzerine oturacak, Suriye ve İran’ın tehlike olmaktan çıkarılmasıyla Şii kabusundan kurtulan İsrail’in güvenliği Suriye’nin Kuzeydoğusunda kurulacak PKK Garnizon Devletiyle sağlanacak! Ama sonuçta bu savaşın gerçek kazananı, yine emperyalizm olacak! Büyük Önder Atatürk’ün emperyalizmle ilgili düşüncelerinin ne kadar doğru olduğu bir kez daha ortaya çıkacak. ★★★ Ne diyordu gazeteci meslektaş? “Müslüman ülkelerde diktatörleri deviren mücahitler, şimdi de Suriye’de Cihat için çarpışıyorlar!” Yani din uğruna savaşıyorlar. Aynı dinden kardeşlerini öldürüyorlar. Geçmişte yaşananlardan, tarihin ibret verici örneklerle dolu sayfalarından hiç ders almıyorlar. 30 Ağustos’un, emperyalizmin vahşi ve sömürgen oyunlarını bozan bir destan olduğunu bilmeye yanaşmıyorlar! Sadece ölüyorlar, öldürüyorlar. Tarihin “Emperyalizm için Cihat” sayfasını, Müslüman kanıyla yazıyorlar. Emperyalizme bir savaş daha kazandırıyorlar.” ★★★ İsrail’in işlediği İsmail Haniye cinayetinden sonra Türkiye için yapılması gerekenler çok net: Dışarıda Suriye lideri Beşar Esad ile anlaşıp, bizim için beka tehdidi haline gelen PKK/PYD/YPG garnizon devleti projesinin sona erdirilmesini sağlamak. İç cepheyi güçlü kılıp, Büyük Önder Atatürk”ün “Yurtta barış, dünyada barış” söyleminin gereğini serinkanlılıkla yerine getirmek.",https://www.sozcu.com.tr/ataturk-30-agustos-zaferi-ve-emperyalizmin-ortadogu-da-musluman-kaniyla-kazanmak-istedigi-savas-p70148
Uğur Dündar,Akılcı bir girişim olmayan S-400’lerin alınması Türkiye’ye neler kaybettirdi?..,29 Ağustos 2024,"“Ankara kulislerinde, NATO üyesi Türkiye’nin, müttefiki ABD’den bir filo F-35, bir filo da F-35B istediği ve Rusya yapımı hava savunma sistemi S-400’ler içinse “Kutulara koyalım, siz denetleyin” önerisinde bulunduğu konuşuluyor. Rusya’dan 2.5 milyar dolar harcanarak alınan ve ABD ile krize neden olan S-400 hava savunma sistemlerinin halen depolarda bekletildiği belirtiliyor. Kulislere göre Türkiye; F-35 programına tekrar katılmak için ABD’nin koşulu olan S-400 sorununu çözmek amaçlı bir teklifi masaya getirdi. Cumhuriyet’in ulaştığı ABD’nin Ankara Büyükelçiliği’nden üst düzey bir yetkili ise iddiaları yalanlamadı ve ‘Top artık Türkiye’nin sahasında. Türkiye’nin F-35 alımına ilişkin gereklilikler iyi bilinmektedir’ ifadelerini kullanarak Washington’ın F-35 satışına yönelik şartlarını anımsattı.  ★★★ ABD, S-400 hava ve füze savunma sistemi tedariki sebebiyle Türkiye’ye yaptırım getirerek F-35 savaş uçağı teslimatlarını askıya almıştı. Türkiye için üretilen 6 adet F-35A savaş uçağı, o tarihten beri depolarda tutuluyor. Lockheed Martin tarafından üretilen bir adet F-35’in maliyetinin ise ortalama 130 milyon dolar olduğu basına yansıyor. Öte yandan Türkiye’nin F-35 programına tekrar dahil edilmesi için ‘S-400’lere bir çözüm bulması gerektiği’ koşulu ABD tarafından uzun zamandır öne sürülürken Ankara’nın Rus hava savunma sistemlerini üçüncü bir ülkeye satabileceği şeklindeki görüşler Amerikan basınında yankı bulmaya devam ediyor.  ABD merkezli Forbes dergisinde Türkiye’nin ‘Rusya’yı da kızdırmadan S-400’leri üçüncü ülkelere satabileceğine’ ilişkin bir makale yayımlandı. ‘Pakistan veya Hindistan, Türkiye’nin Kullanılmayan Rus S-400 Füzelerini Neden İsteyebilir?’ başlıklı makalede eski Bakan Cavit Çağlar’ın “Pakistan ve Hindistan, Türkiye’nin beş yıl önce teslim aldığı ancak kullanmadığı bu füzeleri, farklı nedenlerle olsa da edinmek isteyebilir” sözlerine atıf yapıldı.” ★★★ Buraya kadar okuduğunuz satırları Cumhuriyet Gazetesi’nden, Doğa Öztürk’ün haberinden alıntıladım. Şimdi biraz gerilere dönelim ve tüm öngörüleri doğru çıkan emekli Büyükelçi Şükrü Elekdağ ile 6 Eylül 2017 tarihinde bu köşede yayımladığımız “RUSYA İLE YAPILAN S-400 ANLAŞMASI AKILCI DEĞİL!..” başlıklı söyleşiyi hatırlayalım: ★★★ ŞÜKRÜ ELEKDAĞ: (...) Dönemin Savunma Bakanı Fikri Işık 4 Temmuz’da TRT Haber’e şunları söylemişti: “Alacağımız S-400’leri NATO’ya entegre etmemiz mümkün değil. İlke olarak birinci tercihimiz NATO üyesi ülkeler tarafından üretilen sistemleri almak ve bunları NATO’ya entegre etmekti. Ancak ABD ve Avrupalı ülkeler anlayışlı davranmadılar. Verdikleri teklifler rekabetçi olmaktan çok uzak olduğu gibi, teknoloji transferini de içermiyordu. Öyle ki sistemin cıvatasına dahi dokunmak yasaktı. Böyle bir anlayışı bizim kabul etmemiz mümkün değildi!.. S-400’e yönelmemiz bu zorunluluktan kaynaklanmıştır. S-400’ü alarak acil ihtiyacımızı karşılayacağız. Ayrıca kendi milli füze ve hava savunma sistemimizi geliştireceğiz. Bunu yaparken çok güçlü bir ekip oluşturduk, bu ekip Fransızlarla, İtalyanlarla ve Amerikalılarla da görüşüyor. Şu anda Fransız ve İtalyanlar -EUROSAM- ile prensip anlaşmasına vardık. Bu anlaşma tedarik değil, sistemin geliştirilmesinde işbirliğini öngörüyor.”  Bunlar yetkililerin yaptıkları açıklamalar… Ancak ben, Rusya’nın S-400 teknolojisini Türkiye ile paylaşacağına ve Türkiye ile S-400’lerin ortak üretimini yapacağına katiyen inanmıyorum!.. Çünkü Ruslar, özellikle emsaline nazaran yüksek performanslı bir silah sistemi söz konusu olunca, son derece değerli teknolojik sırları bir NATO üyesi olan Türkiye’ye vermezler. Bu kesin!.. (...) Şimdi en can alıcı noktaya geliyorum. S-400’lerin, NATO’ya entegre olmadan kendi radar sistemleri ile münferiden (stand alone) kullanıldıkları takdirde, seyir füzelerini ve balistik füzeleri durdurma kabiliyetleri sınırlıdır!.. Yani S-400’ler, Türkiye’nin karşı koymak istediği tehdidi karşılama yeteneğine sahip değil!.. UĞUR DÜNDAR: Ortak üretimini yapamayacaksak ve balistik füze önleme ihtiyacımızı da karşılamıyorsa, o zaman S-400’leri neden alıyoruz? ŞÜKRÜ ELEKDAĞ: Bu tutumun temelinde Ankara’nın, Washington’a karşı, PYD’yi silahlandırması, Kuzey Suriye’de Kürtlerin devletleşme hareketine destek vermesi ve FETÖ’yü iade etmemesi nedenleriyle duyduğu öfkenin bulunduğu anlaşılıyor.   (...) Türkiye, Rusya ile karşılıklı saygı ve yarara dayalı dengeli ilişkiler kurarken -ki bunu kuvvetle destekliyorum- bu gerçekleri ve Rusya’nın genlerinde yayılmacılık, bölgede tekel oluşturma ve sıcak denizlere çıkma tutkularının bulunduğunu unutmamalıdır. S-400’ler Türkiye tarafından uçaklara karşı bir savunma sistemi olarak kullanılabilecek ise de Rusya kendisine yakın bir devletten ülkemize böyle bir tehdidin vuku bulması halinde, sistemin yazılımına müdahale ile Türkiye’nin S-400’leri kullanmasını engelleyebilir. Sonuç olarak, S-400’lerin tedarikini akılcı bir karar olarak görmüyorum. ★★★ Son olarak 17 Kasım 2019 tarihinde yaptığımız “ABD S-400’LERİ DEPODA TUTMAMIZI İSTİYOR!..” başlıklı söyleşimize bir göz atalım: ŞüKRÜ ELEKDAĞ: (...) Middle East Eye sitesinin verdiği bilgilere göre, Türkiye’nin yaptırımlara maruz kalmaması için Trump, (Cumhurbaşkanı Erdoğan’a yazdığı) mektupta şu üç şartı ileri sürüyormuş: 1) S-400 sisteminin operasyonel hale getirilmemesi, yani depoda tutulması. 2) Amerikalı denetçilerin sistemin durumunu kontrol etmek için düzenli olarak Türkiye’ye gelmeleri. 3) Türkiye’nin gelecekte yeni Rus yapımı silah almayacağı taahhüdünde bulunması. Trump, bu şartların kabulü halinde Türkiye’nin F-35 programına yeniden kabul edileceğini ve 100 milyar dolarlık ticaret anlaşmasını imzalayacağını, aksi takdirde ise kısa süre içinde Türkiye’ye yaptırım uygulamak zoruna kalacağını belirtiyormuş. İddialar böyle. ★★★ Peki, tüm uyarılara rağmen S-400’lerin alınmasındaki ısrar ülkemize neler kaybettirdi? - Kullanılamayan bu füzelere 2,5 milyar dolar ödendi. - Proje ortağı Türkiye F-35 uçaklarının yaklaşık bin parçasını üretiyor ve ülke ekonomisine 10 milyar dolara yakın bir katkı sağlıyordu. - Ayrıca Türkiye için üretilen 6 adet F-35A savaş uçağı, o tarihten beri depolarda tutuluyor. Bir adet F-35’in maliyetinin ise ortalama 130 milyon dolar olduğu basına yansıyor... - Bunların hepsi gittiği gibi ABD, tüm ısrarlara rağmen F-16’ları da vermiyor. ★★★ S-400’lerin alınması halinde yaşayabileceğimiz sorunları dile getirdiğimiz söyleşileri Türkiye’nin yüksek çıkarları için yaptığımızda bizleri linç edenlere duyurulur!..",https://www.sozcu.com.tr/akilci-bir-girisim-olmayan-s-400-lerin-alinmasi-turkiye-ye-neler-kaybettirdi-p78743
Uğur Dündar,Hiçbir gücün kötü yapamayacağı kişi iyi insandır!..,02 Ağustos 2024,"Bir mal veya hizmet için uygun olduğu düşünülen parasal değer, onun fiyatıdır. Bunu üretim, arz, talep, maliyet, kâr marjı ve konjonktürel koşullar belirler. Piyasa ekonomisini savunan kapitalizm de, üretim araçlarının ortak mülkiyetine dayalı komünizm de kendi kuralları içinde meşruiyeti savunur. Her iki sisteme de yön veren ilkelerin ahlaki değerlerle de örtüştüğü düşünülebilir. Biri fiyat kontrolünü kolluk kuvvetleriyle değil, sivil toplum aracılığı ile yaparken, diğeri emek değer teorisi içinde bu görevi kamusal güce bırakır. Rekabete açık olan piyasanın daima ahlaksızlığı özendireceği düşünülse de bilinçli tüketicinin buna izin vermeyeceği varsayılır. Diğer taraftan toplumsal çıkarların öncelendiği, kimi tekelci davranışlar da etik kabul edilebilir. ★★★ Makul; akla uygun, mantıklı, aşırıcılık içermeyen, savunulması kolay, kabul edilebilir, elverişli anlamına gelen Arapça kökenli bir sıfattır. Doğru ve güzel olandır yani! Başkalarının hukukuna saygıyı barındırırken, dengeli olma ve ortalama hali savunmayı içerir. Makul olan, normal ve adil kabul edilirken, aksi anormal ve olağan dışıdır. Makulü kaybetmek sadece günü değil, geleceği de çürümeye terk etmektir. Değerli okurum Kemal Yalnız “makulü” anlatırken; “Dilimizin zenginliğini de ifade eden aşağıdaki tamlamalara umarım kimsenin itirazı olmaz” diyor. ★★★ Örneğin; Makul seviye, Makul güvence, Makul konuşma, Makul neden, Makul gecikme, Makul yükseklik, büyüklük ve ağırlık, Makul fiyat ve hizmet, Makul süre (özellikle yargıda), Makul düşünce, Makul siyasetçi, Ve de çok geniş anlamda makul adamlık… ★★★ Makulü kaybetmek normalden uzaklaşmaktır. Tıpkı ışığın soğuk havadan sıcak havaya geçerken normalden uzaklaşarak kırılması gibi, yani serap gibi. Yani aldatma, aldanma gibi. Makul kaybolmuşsa, normal; masal kuşunun kanadındadır… Ekonomide, siyasette, sosyal hayatta, kültürde, eğitimde, barınmada ve dostlukta… Ne yazık ki, ülkemde ve dünyada makul ortada yok. İtibarsız, sesi duyulmuyor ve korkak! Özellikle ülkemizde yaşanan ekonomik vahşet, her iki sisteme de rahmet okutuyor. Vallahi her iki sistemin en kötü yanları bile bugün yaşadıklarımızdan daha insaflı. Bir çelişki gibi görünse de aslında dünya, sayıları çok az olan makul olmayanlarla evrimini sürdürmekte. ★★★ Seneca, yaşadığı dönemde sosyal, siyasal ve ekonomik düzeni anlatırken, erdem, akıl ve mutluluk adına da öğretiler sunar. Her mektubu ders niteliğindedir. Bir mektubunda; “İyi olmayı istemek, iyinin önemli bir bölümüdür. Biliyor musun kime iyi derim ben? Yetkin, kararlı, hiçbir gücün, hiçbir zorunluluğun kötü yapamayacağı bir insana. Davranışları birbiriyle çelişen insanın ruhu doğru yolda değildir.’’ İyilik de içimizde kötülük de! Hangisini beslediğimizdir önemli olan.",https://www.sozcu.com.tr/hicbir-gucun-kotu-yapamayacagi-kisi-iyi-insandir-p70420
Uğur Dündar,"Baba müjde, garson oldum!..",24 Ağustos 2024,"“Elli altı yaşındayım ve sevgili eşim öleli on üç yıl oldu. Onun emaneti iki yavrumuza bakmak için erken emekli oldum ve onlar daha fazla sıkıntı çekmesin diye de evlenmedim. Yemeğinden temizliğine kadar evin hemen bütün işlerine koşturmak, tek başına birçok konuda mücadele vermek ve kararlar almak da kolay bir şey değil takdir edersiniz ki. Oğlum yirmi beş, kızım on sekiz yaşına geldiği için birçok konuda bana yardımcı oluyorlar elbette; ancak sorumluluk sahibi bir baba olarak çoğu işin tek başına üstesinden gelmeye çalışıyorum. ★★★ Kızım bu yıl üniversiteyi kazandı ve kaydını yaptırdık. Oğlumun, ne umutlarla girdiği aynı üniversitenin Elektrik ve Elektronik Mühendisliği bölümünden İngilizce eğitim alarak mezun olmasının üzerinden iki koca yıl geçti. Geçen yıl askerlik görevini de yaptı. ★★★ Yıl içindeki koşuşturmacadan hem bedenen ve hem de ruhen çok yorulduğum için teyzemlerin yazlığına gitmiştim. İki yıldır onlarca girişimimize rağmen kendisine iş aradığımız; ancak asgari ücretli ve mesleğinde ilerleyemeyeceği işler dışında herhangi bir iş bulamadığım canım oğlum bana telefonda adeta müjdeler gibi ‘Kızılay’da garson olarak işe başladığı’ bilgisini verdiğinde ne diyeceğimi bilemedim. O kavurucu sıcakta beynimden aşağıya kaynar sular döküldü. ★★★ Gençken çaycılık, ayakkabı boyacılığı, simitçilik, manav, tabelacı, kaynakçı, sıhhi tesisat vb. yerlerde çıraklık, pazarda balık satma, billuriye dükkanında çalışma gibi pek çok işe girip çıktım. Alın teri dökülen ve helal yolla elde edilen birçok para gibi garsonluktan elde edilen para da kutsal. Garsonluk elbette ayıp ve küçümsenecek bir iş değil. Üstelik işini iyi yapan tüm garsonları saygıyla selamlıyorum. Ama bana göre en çok önem verilmesi gereken meslek gruplarından biri mühendislik. Gerçekten son derece zeki ve çok iyi işler başarabilme kapasitesine sahip canım oğlumun garson olduğunu duyunca içime ağır bir taş oturdu. Hiç kimseye belli etmemeye çalışarak, teyzemlerin bana verdiği odaya gidip yatağımda hıçkırarak ağladım. ★★★ Bugüne kadar onca ev işinin yanı sıra sporumu da yapmaya çalıştım ve müzikle de uğraştım. Şiir, mizah, romandan oluşan dört adet kitap çıkardım piyasaya. Henüz yayınlanmamış olan bir de kişisel gelişim kitabı da yazdım; bugüne kadar okuduğum onlarca liderlik, yönetim, kişisel gelişim kitapları ve şahsi tecrübelerime dayanarak... Eşimin ölümünden kalan ve sönmeyen kıvılcım, bugüne değin her türlü zorluğa, yılgınlığa ve umutsuzluğa engel olmaya çalışan içimdeki hayat dolu ve güçlü Mangrov Ormanını cayır cayır yakmıştı. Sözün bittiği ve içsel savunma mekanizmamın kifayetsiz kaldığı yerdi orası... ★★★ Onca zorluğa göğüs gerdiğim için bana ‘süper baba’ diyordu kimi arkadaşım ama bu kez süper baba zordaydı, nice umutlarla evladını okutup iş sahibi yapmak için didinen ve tüm girişimleri boşa çıkan birçok ebeveyn gibi... Resmi işsizliğin 3 milyonlu rakamları aştığı, yüz kişilik kadroya bin beş yüz işsiz gencin başvuru yaptığı günümüzde son bir umut, Samuel Beckett’in yazdığı gibi ‘Godot’u beklemekti.’ Belki de onlarca iş başvurusunun hiç olmazsa birinden, iyi bir sonuç alırız diye umutla beklemek!..” ★★★ Buraya kadar olan satırlar bir hafta sonu hikayesi değil, değerli okurum Hasan Kara’nın binbir emekle büyütüp vatana, millete hayırlı bir evlat olması için İngilizce Elektrik Mühendisliği eğitimini aldırdığı evladının yaşadıkları... Ben okurken çok şaşırmadım. Çünkü bulunduğum yazlık ilçedeki hizmet sektöründe çalışan gençlerin çoğu aynı durumda. Üniversite eğitimi almışlar ve iş olarak garsonluğu bulabilmişler. O da yaz mevsiminin sonuna kadar!.. Sonrası için hepsinin tek bir hayali var: Bir an önce yurtdışına gidebilmek!.. Yazık, çok yazık!..",https://www.sozcu.com.tr/baba-mujde-garson-oldum-p77397
Uğur Dündar,Yurt dışı tur hayalleri kurarken kabus görmek!..,07 Ağustos 2024,"Dün yazımı kaleme almak için bilgisayarımın posta kutusunu açtığımda ekrana çarpıcı bir şikayet mektubu düştü. Benzer durumu sizin veya dostlarınızın yaşamaması için paylaşıyorum: “Sayın Uğur Dündar, Yaşadığımız “Paket Tur” skandalını sizinle paylaşıyor ve verebileceğiniz bir destek olursa, esirgememenizi rica ediyorum. Ocak 2024’te eşim Suzan Garip, haziran ayında düzenlenecek “6 Ülkeye Vizesiz Balkan Turu”nu, ödemelerini yaparak TÜRSAB üyesi olarak güvenebileceğimizi düşündüğümüz “PERA TUR” adlı şirketten satın aldı. Fakat bu tur beş ay sonra, 27.05.2024 tarihinde gönderilen bir e-mail ile iptal edildi. Daha sonra ücret iadesi için belirttikleri tüm prosedürleri (ilettikleri iade formundaki birçok haksız ve tüketici aleyhine maddeye rağmen) tamamladık. Ancak iade halen yapılmadı!.. ★★★ Durumdan şüphelenip şirket hakkında biraz araştırma yaptığımızda adı geçen tur için aynı konuda internette birçok şikayet olduğunu gördük. Tespitlerimize göre; bu şirket genellikle birkaç ay önceden tur ücretlerini toplayıp, seyahat yaklaştığında turu iptal ediyor. Bu şekilde tura katılan kişilerden topladıkları yüksek tutarda nakdi de aylarca kullandıklarını düşünüyoruz. Zaten tur tarafından iade edilecek tutarın da sadece ana para olacağı belirtiliyor ki, bu tutar bile henüz iade edilmiş değil. Bizler bu şekilde aynı tur grubunda mağduriyet yaşayan yaklaşık 30 kişiyiz... ★★★ Konuyu “Tüketici Hakem Heyeti” ve “TÜRSAB”a da bildirmiş olmamıza rağmen henüz bir sonuç alamadık. Aylardır bu konunun çözümü için uğraşıyoruz. Konuyla ilgili tüm belgeler ve yazışmalar ekte verilmiştir. Herhangi bir sorunuz olması durumunda istediğiniz zaman bana ulaşabilirsiniz. Gündeminize alma ve çözüm için yardımcı olma konusunda bir destek verirseniz minnettar oluruz. Saygılarımla, Özgür Garip” ★★★ Bu mektubu okuduktan sonra internete girip PERA TUR hakkında başka şikayet olup olmadığına baktım. Meğer bir yığın şikayet varmış. Hepsini yayımlasam sayfalar almaz. Onlardan sadece birini aktarmakla yetiniyorum: “PERA TUR’dan tam 5 yıl, evet tam 5 yıl önce almış olduğum ‘Paris Benelüx Turu’na bizi göndermediler. Erteledikleri ve göndereceklerini söyleyip sözleşme yaptıkları turları da yeterli sayıya ulaşamadıkları gerekçesiyle iptal ettiler. Tüketici Mahkemesi lehime karar vermesine ve bizi satın almış olduğumuz tura veya bir üst tura gönderilmemize karar vermesine ve benim bu kararı PERA TUR yetkililerine iletmeme, müşteri temsilcileri ile görüşmeme rağmen haftalardır dönüş veya olumlu bir haber alamadım. Mahkeme kararını hiçe sayıp uymuyorlar. Hukuk tanımaz bir şekilde davranmaya devam ediyorlar...” ★★★ Bunlarla yetinmeyip sorumlu gazetecilik anlayışım gereği PERA TUR yetkililerini aradım. Karşıma ağzı kalabalık bir müşteri temsilcisi çıktı. Sorularıma cevap yerine, yukarıdaki şikayetçilerin yerden göğe kadar haklı olduklarını düşündüren oyalama amaçlı açıklamalar (!) aldım. Telefon numaramı vermeme rağmen firma yetkililerince aranmadım. Tüketici mağduriyetini gidermek için daha güçlü biçimde devreye girmesi gereken TÜRSAB yetkilileriyle Turizm Bakanlığı’ndaki ilgililerin dikkatlerine sunarım...",https://www.sozcu.com.tr/yurt-disi-tur-hayalleri-kurarken-kabus-gormek-p72437
Uğur Dündar,Vergi denetimleri düşük gelir grubundaki yurttaşlara mı yapılıyor?..,28 Ağustos 2024,"Hazine ve Maliye Bakanlığı’nın son dönemde yoğunlaşan vergi denetimleri konusunda kamuoyunda şöyle bir kanaat hakim: *Bu denetimler daha çok düşük gelir grubundaki yurttaşlara yönelik yapılıyor ve üst gelir gruplarının üzerine gidilmiyor. *Ayrıca çok kazanmalarına ve lüks yaşam sürmelerine karşın bazı mükellefler ya hiç vergi ödemiyor ya da devede kulak kabilinden vergi veriyor. *Bu gerçekler biliniyor ancak yetkililer, ayrıcalıklı yurttaşlara yönelik bir eylemde bulunmuyor. Sokaktaki insanımıza hakim olan bu görüşleri Hazine ve Maliye Bakanlığı yetkililerine yönelttim. İşte aldığım cevaplar: ★★★ 1- BÜYÜK MÜKELLEF İNCELEMELERİ: Daha önce kamuoyuna yansıdığı üzere 2 bin 815 büyük mükellefin, toplam yüzde 27’sinde vergi incelemeleri hâlihazırda devam ediyor. Bu grupta yer alan mükellefler, ülkemizdeki sermayenin önemli bir kısmını elinde tutan şirketlerden oluşuyor. Büyük mükellef grubunda yer alan mükelleflerin seçimi yapılırken ticari hayatın olağan dinamizminin aksine, birden fazla dönemde sürekli zarar eden mükellefler ile geride bırakılan vergilendirme dönemlerinde üretmiş/satmış oldukları ürünlerin fiyatları sürekli şekilde artmasına karşın kendi sektörlerindeki kârlılık yüzdelerinden olumsuz şekilde ayrılan, yani fiyat politikaları kârlılıklarına yansımayan mükellefler seçiliyor. Böylece kendi içerisinde adaletin tesis edilmesi ve kazançlarının öngörülebilen bir kısmını vergi olarak devletine aktaran mükelleflerin süreçten etkilenmemesine özen gösteriliyor. ★★★ 2- KÂR PAYI TRANSFERLERİ: Tüzel kişiliğe sahip mükelleflerden gerçek kişi sermayedarlara aktarılan tutarların önemli bir kısmını kâr payı ödemeleri oluşturuyor. Özellikle büyük ve orta ölçekli mükelleflerde bu tutarlar, önemli rakamlara ulaşıyor ve vergisiz kaldığında adaletsiz kazançlara dönüşüyor. Bu kapsamda eski dönemlerde gönderilen mükelleflere ek olarak son dönemde vergisiz ödeme mahiyetinde olduğu tespit edilen en yüksek tutarlı ödemelere sahip mükellefler tespit edilmiş ve 100’den fazla mükellef incelemeye sevk edilmiş çok daha fazlası izahta bulunmak üzere Vergi Denetim Kurulu Başkanlığı’na davet edilmiştir.    ★★★ 3-IBAN, MAİL ORDER VE DİĞER BANKA HESAP HARAKETLERİNE YAPILAN İNCELEMELER: Banka aracılığıyla başkalarının hesaplarına gönderilen ve karşılığında herhangi bir belge düzenlenmeyen tahsilatlar, vatandaşlarımız tarafından en çok şikâyette bulunulan konular arasında yer alıyor. Çok yüksek tutarlarda banka hesap hareketliliği olmasına karşın bir mükellefle ortaklık, yöneticilik, işçilik gibi bir bağı ve vergi mükellefiyeti bulunmayan, mükellef kaydı olsa dahi bankada hesap hareketi olarak görülen hareketliliğe oranla düşük beyanlarda bulunan gerçek kişilere yönelik çalışma yapıldığı daha önce kamuoyuna yansıyan çalışma konu başlıkları arasındadır. Bu kapsamda en yüksek tutarlara öncelik verilerek yaklaşık 500’er mükelleflik inceleme görevleri oluşturulmuş ve sahadan dönen sonuçlardan tespit edilen tutarların önemli bir kısmının başkaca mükelleflerin veya ilgili mükelleflerin kendisinin kayıt ve vergi dışı kalan tahsilatlarından oluştuğu görülmüştür. Bir başka çalışmada aktif büyüklükleri ile banka hareketleri orantısız mükellefler tespit edilerek inceleme paketleri oluşturulmuştur. Bu başlıktaki incelemeler devam etmekte olup Bakanlığımız bu konunun takipçisi olmaya devam etmektedir. ★★★ 4-KREDİ KARTI HARCAMALARI: Sosyal medyaya yansıyan ve Bakanlığımıza iletilen bir başka şikayet başlığında lüks mekanlarda ödenen hesaplar, pahalı giyim kuşam, takılar ve lüks bir yaşantıya nazaran görülebilir bir gelir kaynağı bulunmayan mükellefler harcama alışkanlıkları yönünden eleştiri konusu yapılmaktadır. Bu kapsamda ülke çapında gerçekleştirilen bir başka analiz çalışmasında 2022 yılında kredi kartı harcaması yüksek olan (5.000.000 TL ve üzeri) buna nazaran söz konusu harcamalarla orantılı gelir kaynağı bulunmayan mükellefler tespit edilmiştir. Bu konuda inceleme ve izaha davet çalışmaları sürdürülmekte olup kayıt dışı ve vergisiz kazançlar ile orantısız bir servetin göstergesi olarak Bakanlığımızca bu tarz şikayetlerin üzerine gidilmeye devam edilmektedir. ★★★ 5-LÜKS ARAÇ VE DİĞER LÜKS TÜKETİM İNCELEMELERİ: Lüks segmentinde yer alan 7 bin 885 araç üzerinde yapılan çalışmalarda, herhangi bir gelir beyanı veya şirket ortaklığı olmayan ya da ortaklığı olmasına rağmen şirketleri kâr dağıtımı yapmamış mükelleflerin 2023 ve 2024 model Porsche, Bentley, Ferrari, Lotus, Maserati, Mercedes gibi markalarda araçlara sahip olduğu ve vergi beyanları ile tezat oluşturacak şekilde bir hayat standardı sürdürdüğü tespit edilmiştir. Servetin bir unsuru olmanın dışında lüks tüketimin de bir parçası olan bu araçlar, uygulanan kriterleri sağlaması koşuluyla kayıt dışı kazançların önemli bir göstergesi olarak sahipleri yönünden inceleme görevlerine dönüştürülmüştür. İş yükünün dağılımına bağlı olarak incelemeler sahaya indirilmeye devam edilmektedir. Bakanlığımız tarafından kayıt dışından beslenen lüks tüketiminin gün yüzüne çıkarılmasına ilişkin çalışmalar devam ettirilmektedir. ★★★ 6-KUYUM SEKTÖRÜNE VE ALTIN TİCARETİNE YÖNELİK DENETİM ÇALIŞMALARI: Sosyal medyada iletilen şikâyetlerin odağında bulunan ve aylık vergi matrahı 16 bin 46 lira gibi bir tutarla, pek çok sektör ve mükellefin altında kalan kuyumculuk sektörüne yönelik 9 büyükşehirdeki 707 adreste eş zamanlı denetim yapılmış ve gerçekleştirilen tespitler üzerine riskli bulunan mükelleflere yönelik vergi incelemesi çalışmaları başlatılmıştır. Lüks tüketim ve kayıt dışılığın bir arada bulunabildiği bir sektör olarak kuyum sektörü ve benzeri sektörler üzerindeki Bakanlığımızın projeksiyonu sürmektedir. Ayrıca kotalı altın ticaretine yönelik gözetim çalışmaları yürütülmektedir. ★★★ 7-SOSYAL MEDYA KAZANÇLARI: Bilindiği üzere sosyal medya üzerinden elde edilen kolay kazançlar ve bu kazançlar üzerine inşa edilen lüks yaşamlar, vatandaşlarımızın gözüne sokulurken toplumda ciddi bir rahatsızlık oluşturmaktadır. Mükelleflerin önemli bir kısmı anonim hesaplar veya mahlas arkasında faaliyet gösterirken hem mükellefler hem de örtülü reklama varan faaliyetler neticesinde bu alanda elde edilen kazançlar kayıt dışı kalmaktadır. Yürütülen çalışmalar neticesinde rekor sayılabilecek düzeyde 30.000’den fazla influencer olarak nitelendirilen mükellefin kimlik bilgilerine erişilip kazançları tespit edilmiş olup bu konudaki denetim çalışmaları devam ettirilmektedir. ★★★ 8-GIDA FIRSATÇILIĞI: Bakanlığımıza ulaşan şikâyetlerde gıda fırsatçılığı önemli bir role sahip bulunmaktadır. Alınan şikâyetler Kurban Bayramı gibi yılın belli bir dönemine ve belli bir gıda türüne yoğunlaşan kritik şikayetler olabildiği gibi, yaş sebze meyve fiyatlarının yüksekliği yahut e-yemek siparişlerindeki gibi genele yaygın şikayetler mahiyetinde olabilmektedir. Bu konudaki denetim ve gözetimler hassasiyetle yürütülmektedir. 2017 - 2023 yılları arasında bu kapsamda riskli bulunan 127 hayvancılık işletmesi incelenmiştir. 2024 yılında sektör büyüklüğünün önemli bir kısmını elinde bulunduran 32 mükellefin yurt çapındaki adreslerinde fiili sayımlarda bulunulmuş ve riskli görülen mükellefler incelemeye sevk edilerek kırmızı et sektöründe dönemsel olarak ortaya çıkan fiyat manipülasyonun önüne geçilmeye çalışılmıştır. Benzer şekilde, yaklaşık 80 bin restoranın işlemleri analiz edilmiş ve bu analizler sonucunda 3 binin üzerinde restoranın elektronik platformlar vasıtasıyla gerçekleştirdiği yemek siparişlerinin önemli bir kısmı için fiş/fatura düzenlemeyerek tutarı 3 milyar TL olarak tahmin edilen geliri vergi dışı bıraktıkları tespit edilmiş ve bu işlemlerde bulunanlar incelemeye sevk edilmiştir. Dahası hal verileri analize tabi tutularak alış – satış fiyatları arasındaki 5 – 10 kat gibi farklılıklar tedarik zincirinde yer alan mükellefler üzerinde inceleme görevleri oluşturulmuştur. Bakanlığımız tarafından gıda piyasasındaki fiyat dalgalanmaları her boyutu ile öne alınarak bu kapsamda haksız kazançta bulunmak isteyenleri caydırıcı tedbirler uygulanmaya çalışılmaktadır. ★★★ 9-İKİNCİ EL ARAÇ VE GAYRİMENKUL TİCARETİ: Vatandaşlarımızın şikayet ettiği bir başka başlık olarak on binlerce araç ve ev satışı analiz edilmiş ve ikinci el ticaretinde yüksek kârlar elde eden ve bir kısmı işi kayıtsız ticarete de döküp bu sektörü manipüle eden kişiler tespit edilmiştir. Bu kapsamda önceki dönemlere ek yaklaşık 900 mükellef cari dönemde incelemeye sevk edilmiştir.  ★★★ 10-SERBEST MESLEK GRUPLARI: Sağlık ve adalet hizmetleri kapsamında doktorların ve avukatların kayıt dışı kazançları sıklıkla Bakanlığımıza ulaşan şikayetler arasında yer almaktadır. Özellikle insan sağlığının hassasiyeti ile adli idari süreçlerin müvekkillerin üzerindeki psikolojik etkileri göz önünde bulundurulduğunda vatandaşlarımızın ödedikleri tutarların kayıt dışı kalıp kalmadığını sorgulama gücü azalmasına karşın bu gibi işlemlerin şikayete dönüşmesini engellemediği göz önünde bulundurulmalıdır. Ayrıca bir kısım meslek mensubunun tahsilat alışkanlıkları bu meslek gruplarında yüksek ve vergisiz kazanç elde edildiği yönündeki algıyı beslemektedir. Bu kapsamda onbinlerce doktor ve avukata yönelik veriler analize tabi tutularak kazançlarını kayıt dışı bıraktığı yönünde risklilik bulunan cari dönemde dahil olmak üzere 2.843 avukat ve 4.089 doktor incelemeye sevk edilmiştir. ★★★ 11-ALKOL, TÜTÜN VE AKARYAKIT SEKTÖRLERİ: Kamuoyundan büyük olmaları hasebiyle dokunulamaz olduklarına yönelik algı oluşturulamayan akaryakıt sektörü, alkol sektörü ve tütün sektörünün temsilcileri üzerindeki vergisel gözetim sürekli olarak uygulanmakta ve zaman zaman incelemelere dönüşmektedir. Bu kapsamda kamuoyuna yansıyan bir tütün şirketine kesilen 6 Milyar TL’lik cezanın yanında saha denetimleri de aralıksız sürdürülmektedir. Son olarak 23 firmanın 8 ilde bulunan 26 adresinde vergi müfettişlerinin koordinasyonunda gelir uzmanları ile Emniyet ve Jandarma personelinin de katılımıyla eş zamanlı sayım faaliyeti basına yansımıştır. Akaryakıt sektöründeki denetimler ise benzer ve rutin şekilde devam ettirilmektedir. ★★★ SONUÇ:          Kamuoyuna yansımayan çok sayıda sektör ve konuda denetim ve analiz çalışmaları devam ettirilmekte, bu çalışmalar devam ettirilirken, haksız kazançlar ve gelir dağılımı adaletsizliğin önüne geçecek politikalar gözetilmekte, mükelleflerin eşit koşullarda muamele görmesi öncelenirken herhangi bir sektör, kurum, kuruluş yahut toplumunun gelir dağılımı bakımından avantajlı bir kesimi bu denetim faaliyetlerinden ari tutulmamaktadır. Bu kapsamda vatandaşların şikayetlerine kulak verilmekte halka beraber adaletsizlikleri üzerine giden bir kamu hizmeti örneği ortaya konulmaktadır.             Hazine ve Maliye Bakanlığı yetkililerine verdikleri ayrıntılı cevaplar için teşekkür ederim.",https://www.sozcu.com.tr/vergi-denetimleri-dusuk-gelir-grubundaki-yurttaslara-mi-yapiliyor-p78400
Uğur Dündar,Eşekten hisse!..,11 Ağustos 2024,"“Eşek bir kör kuyuya düştü... Kuyunun başına toplananlar “Nasıl düştün böyle?” diye seslendiler... Eşek yanıtladı: “Eşekliğimden...” “Nasıl yaptın eşekliği?..” “Bakmadık, görmedik, anlamadık yani...” “Seninki de tam eşeklik ama... Biraz bakmaz mı adam nereye gidiyorum diye?.. Baktın önünde karanlık var, düşmeyeceksin...” ★★★ Eşeği kurtarmaya karar verdiler... Ama düşmek kolaydır da çıkmak zordur kör kuyulardan... Herkes bir şey söyledi: Kimisi “Eğitim...” dedi... Kimisi “Müstahak, çıkartırsak yine düşer, bırakın aklı başına gelsin” diye ekledi... Kimisi “Çıkmayacağına göre ona yardım gıda paketi verelim, otursun oturduğu yerde, sesini kessin” önerisinde bulundu... Kimisi farklı teklif getirdi: “Ona aslında iyi bir noktada olduğunu söyleyelim... Önündeki kör kuyuyu göremeyip düştüğüne göre ne halde olduğunu da anlamaz eşek...” ★★★ Sonunda... Kuyunun başındakiler eşeği kurtarmanın zor olduğunu düşündüler... Eşekten vazgeçip üzerine toprak atarak kuyuyu doldurmaya karar verdiler... Kararlarını eşeğe bildirdiler... Eşek sordu: “Hani bizi kurtaracak çılgın projesi yok mu?..” ★★★ Kimse onu dinlemedi... Küreklerle kuyuyu doldurmaya başladılar... Eşek, üzerine gelen her toprağı silkeledi, ayaklarının altına düşen toprağın üzerine çıktı, böylece yavaş yavaş yükseldi... Ve kuyu dolduğunda... Eşek kuyudan çıkmıştı... ★★★ Üzerine gelen felaketi silkeleyip atamayan, razı olan, katlanan ve tepki göstermeyen eşekler içindir bu hikaye aslında... Eğer eşek üzerine gelen felakete tepkisiz, sessiz kalıp katlansaydı... Gitmişti... ★★★ Hikayenin tam burasında size “kıssadan hisse” demem gerekiyor ya... Hikayeyi yazan, özlem ve rahmetle andığım sevgili arkadaşım Bekir Coşkun “Bunun doğrusu; eşekten hissedir...” diyor!..",https://www.sozcu.com.tr/esekten-hisse-p73470
Uğur Dündar,İklim krizinin ülkemiz üzerindeki ölümcül etkilerinin farkında mısınız?..,22 Ağustos 2024,"Değerli meslektaşım Rıdvan Ertuğ’un gönderdiği bilgi notuna göre; küresel iklim krizi sadece devam etmiyor, aynı zamanda hız kazanıyor. Deniz seviyeleri yükseliyor, gezegenin kara ve okyanusları ısınıyor ve tropikal siklonlar, orman yangınları, seller ve depremler, hayatları ve geçim kaynaklarını yok ediyor. Akdeniz’de deniz sıcaklığı, iki aydır devam eden sıcak hava dalgaları sırasında, ortalamanın üç derece üzerine çıkarak 30 dereceye ulaştı. ★★★ Felaket habercisi doğa olaylarının biri, hafta sonunda İtalya’da aniden bastıran soğuk hava dalgası ve şiddetli fırtınalarla sona erdi. Sicilya’da aylardır süren kuraklıkla boğuşuluyor. Pazartesi günü Ada’nın etrafındaki deniz yüzeyi sıcaklığı 27,3 ile 30,5 derece arasındaydı.  İtalya Meteoroloji Derneği Başkanı Luca Mercalli, yüksek sıcaklıkların çok büyük miktarda enerji yarattığını ve fırtınaların daha şiddetli olmasına yol açtığını söyledi. Akdeniz’in bir parçası olan Adriyatik Denizi’ndeki yüksek deniz sıcaklıkları, deniz tabanında veya yüzeyinde biriken çeşitli mikroalglerden oluşan kalın, sümüksü, beyaz-sarı bir madde olan deniz musilajının geniş bir şekilde yayılmasına neden oldu.  ★★★ İtalya, coğrafi konumu, topoğrafyası ve yoğun nüfuslu Akdeniz kıyı bölgeleri gibi çeşitli kırılganlıklar nedeniyle Avrupa’nın iklim riski merkezlerinden biri olarak biliniyor. Ülke, son üç yıldır yıkıcı seller, toprak kaymaları, orman yangınları, rekor kıran sıcak hava dalgaları ve Dolomit Dağları’ndaki bir buzulun çökmesi sonucu 11 yürüyüşçünün ölümüyle karşı karşıya kaldı. 2023’te İtalya’da 378 aşırı iklim olayı yaşandı. Bu 2022’ye göre yüzde 22’lik bir artış anlamına geliyor. Meteoroloji uzmanı Mercalli, “Bu olaylar daha sık ve daha yoğun hale gelecek” diyor. ★★★ Ülkemize gelirsek; Çoğu Akdeniz ülkesi gibi Türkiye de, iklim değişikliğinin etkilerine karşı oldukça savunmasız durumda. Son yıllarda sel, sıcak hava dalgaları, kuraklıklar, orman yangınları, heyelanlar ve aşırı rüzgar fırtınaları ülkeyi giderek artan sıklıkta ve yoğunlukta etkiliyor. Gözlemlenebilecek en belirgin özellik; yaz sıcaklıklarındaki yaygın ve bunaltıcı artışlar. Yaz sıcaklıkları özellikle Türkiye’nin batı ve güneybatı kesimlerinde aşırı oranda artıyor… ★★★ Herkesin cevabını merak ettiği soru şu: İklim değişikliği 2024’te iyiye mi yoksa kötüye mi gidiyor?  2024’te atmosfere aşırı miktarda sera gazı ve karbondioksit emisyonu yaymaya devam ettiğimiz sürece, iklim değişikliği kötüleşmeye ve olumsuz etkilerini göstermeye devam edecek. Peki, Türkiye sıralamada neden büyük kirletici konumunda?  Türkiye’de kent içi karayolu taşımacılığı ve kömür kullanımı başta olmakla birlikte, hava kirliliğini etkileyen en önemli faktör; araç yoğunluğu… ★★★ Sonuç itibariyle “küresel ısınma” gibi bir sorunu yumuşatmak istesek bile, bunu başaramayacağız. Açıkça söylemek gerekirse, iklim krizinin mevcut durumu iyi veya kötü değil, felaket niteliğinde. Önlem alınmadığı sürece felaketin boyutunun her yıl biraz daha artacağını söylemek için kahin olmaya gerek yok!..",https://www.sozcu.com.tr/iklim-krizinin-ulkemiz-uzerindeki-olumcul-etkilerinin-farkinda-misiniz-p76909
Uğur Dündar,Üsküdar Marmaray’da seni bekliyorum baba!..,04 Ağustos 2024,"Tam metroya bineceğim, yaşlı bir amca makinenin önünde paniklemiş, dolduramıyor kartı. Arkasında birkaç genç birikmiş bağırıyor amcaya; “Hadi be, acele etsene, ne yapıyorsun, flört mü ediyorsun makinayla?”  Tabi bunları duyunca delirdim. “Ne yaptığınızı sanıyorsunuz siz?” deyip, amcaya yardıma koştum. “Amcam sen ne istiyorsun?” dedim, “Kartım yok” dedi, “Doldurduk kartını, al istediğin yere git bununla, hatta senin yaşına ulaşım ücretsiz. Bundan da yararlanabilirsin” dedim. ★★★ Neyse, kendi kartımı da doldurup metroya geldim. Baktım amca orada bekliyor hâlâ, “Ne oldu?” diye sordum. “Yavrum, adres soracaktım. Azarlarlar diye soramadım, seni bekledim” dedi. “Olur mu öyle şey amcam, peki nereye gideceksin sen?” “Üsküdar Marmaray” dedi. “Amcam biz Kirazlı’dayız, karşı tarafta o. Peki, o kadar uzaktan buraya nasıl geldin?” diye sordum. Kafasını mahcubiyetle eğince, tane tane anlattım ona: “Buradan Yenikapı’ya git, oradan sarı çizgiyi takip et, Marmaray’a bin, 2 durak sonra Üsküdar Marmaray’dasın” dedim… Amca mahzun mahzun bakmaya devam edince atladık metroya… Gidiyoruz Üsküdar’a doğru, muhabbet olsun diye sordum; “Amca sen nerelisin?” “Malatya” dedi. “Var mı kayısı bahçesi filan?” diye üsteledim. “Yavrum ben emekli ağır ceza hakimiyim!..” deyince içimden “Vayy be!..” dedim. Onlarca sanığa müebbet dağıt, 40 yıl, 50 yıl hapis ver, sonra da gel metroda kartı şaşır!..” Şaşkınlığı atlattıktan sonra “Peki amca, Malatya’dan İstanbul’a neyle geldin?” diye sordum. Cevap gelmeyince devam ettim; “Uçakla mı, otobüsle mi?”  “Hatırlamıyorum” demez mi!.. Valizlerine bakındım, yok!.. ”Peki, valizlerin nerede?” 3 yaşındaki çocuk gibi yüzüme baktığını görünce, içime bir acıma hissi çöktü. Cevap olarak “Ne nerede?” demez mi?.. O an anladım ki amca demans hastası. Hatırlamıyor birçok şeyi!.. Peki, amca nereye gideceksin dedim, “Oğlum beni Üsküdar Marmaray’da bekliyor” dedi. Neyse, “Telefonun nerede?” dedim. “Ne nerede?..” ★★★ Geldik Üsküdar Marmaray’a. Oturduk bekliyoruz ama gelen giden yok. Amcanın kimliğini aldım. Adına soyadına baktım, sonra bir tanıdığı aradım. “Böyle böyle…” dedim. Bilgileri paylaştım. Sağ olsun yardımcı oldu. Harbiden Malatyalıymış, kızının numarası geldi, aradım. “Sizi gece gece rahatsız ettim ama durum bu…”  Daha lafımı bitirmeden “Üsküdar Marmaray’da mısınız?” diye sordu. “ Evet” dedim, ama şaşırdım da. “Size eniştemin numarasını vereceğim lütfen onu arayın” dedi. Verdiği numarayı aradım. O da hemen “Üsküdar Marmaray’da mısınız?” dedi, “Evet” dedim. “Ya herkes onun burada olduğunu biliyor, bir tek ben bilmiyorum, acaba neden?” diye düşünürken enişte geldi…. Bizi görür görmez sarıldı bana… Ben de başladım azarlamaya; “Demans hastası bu zavallıyı niye tek başına salıyorsunuz dışarı. Yaptığınız 3 yaşındaki çocuğu salmakla aynı şey! Ayrıca onu burada bekliyorum dediği çocuğu kim?” - Abi demans hastası, evet geçmişindeki çok şeyi hatırlamıyor, doğru. Oğlu polisti. 3 yıl önce şehit oldu! Ve oğlu son telefon görüşmesinde ona “Baba Üsküdar Marmaray’da seni bekliyorum!..” demişti... “Her şeyi unuttu, onu unutmuyor, arada evden kaçıp buraya geliyor.” Dizlerimin bağı çözüldü. Kaldım öylece, neyse onlar gitti kafamda cümleler dolaşıyor. Söyledikleri üzerinde uzun uzun düşündüm. Demans hastalığı bizim de hastalığımız, toplum olarak geçmişimizi unuttuk sağa sola savruluyoruz nereye gittiğimizi bilmeden. Kim olduğumuzu unuttuk...  Nereden geldiğimizi ve nereye gideceğimizi… ★★★ Hafta içinde gözlerimi yaşartan bu anektodu sosyal medyada okuduğum sırada telefonuma bir mesaj geldi. Aynen şöyle yazıyordu: “Kıymetli Üstadım,  Öncelikle saygılarımı sunarak iyi günler dilerim.  Ben 2012’de emniyet teşkilatından Fetö’cüler tarafından ‘Bizden değil’ denilerek ilişiği kesilmiş ve akabinde hırs yaparak sürekli Fetö ve işbirlikçilerinin karşısında olmuş eski bir polisim. Şu anda Polis Kooperatifi Başkanlığı ve Emniyette Birlik Platformu yöneticiliği yapmaktayım.  Yakında; “POLİS ÇOCUKLARI YARDIMLAŞMA DERNEĞİ” adı altında öncelikle şehit polis çocuklarımızın doğum gününü kutlama etkinliği ve çeşitli amaçlarla da koşturacağımız, yönetiminde doktor ve avukat arkadaşlarımın da olacağı derneği faaliyete geçireceğim. Tüzüğümüzü sizinle paylaştıktan sonra, kabul ederseniz, sizi de ONURSAL BAŞKAN ya da ONURSAL ÜYE olarak aramızda görmek, bizleri harikulade derecede memnun edecektir.  Zaten 5 senedir kendi aramızda arkadaşlar para toplayıp bu doğum günlerini yapıyorduk. Biraz daha kurumsallaşmak istedik.… Saygılarımızı sunarım hocam, Turan Eşelioğlu” ★★★ Cevaben şunları yazdım: “Biliyorsunuz babam da polis şefiydi. Şehit polislerimizin çocuklarını mutlu edecek bir organizasyonda bulunmaktan onur duyarım. Ben zaten yıllarca şehit polis ve asker çocuklarına burslar verdim. Sevgi ve saygılarımla.”",https://www.sozcu.com.tr/uskudar-marmaray-da-seni-bekliyorum-baba-p70908
Uğur Dündar,"Ormanlarımızı nasıl korur, yaşatır ve çoğaltabiliriz?..",21 Ağustos 2024,"“- Yurdumuzu her alanda tehdit eden, kuraklığın en önemli nedenlerinden birini “ormansızlık” oluşturuyor. Yeraltı sularının kış ve ilkbahar yağışlarından yararlanabilmesi için ormanlık alanların varlığı hayati önem taşıyor. - Zira ormansız alanlara düşen yağışlar yüzeysel akışla sel felaketleri ve erozyona sebep oluyor. Böylece topraklarımız giderek azalıp fakirleşiyor. Bu da tarımda verim kayıplarına yol açıyor. - Özellikle Avrupa ülkeleri ile karşılaştırıldığında, orman varlığımızın yeterli olmadığı görülüyor. Bu nedenle her yıl ilk ve ortaöğretimde öğrencilere doğa, ağaç/orman sevgisi konusunda teorik ve uygulamalı eğitimler verilmesi gerekiyor. ★★★ - Ayrıca bir plan içinde her yıl, her ilde uygun yerlere yeni orman alanlarının kurulması için askeri birlikler, öğrenciler, sivil toplum kuruluşları, valilikler ve belediyelerin katkı ve destekleriyle faaliyetler düzenlenmeli. - Taş ocakları, maden ve mermer ocakları, termik santraller, tarım arazileri ve ormanlık alanlara yakın yörelerde kurulmamalı.  - Ormanlık alanlar 24 saat süreyle denetlenmeli, ormanlık alanlara yıl boyunca sivil kişilerin girmesi yasaklanmalı, bu yasağa uymayanlar cezalandırılmalı, girip çıkanlar  uyduyla, ışınla, arıgöz (drone) ile ya da ısıl kameralarla sürekli izlenmeli, şüpheliler yakalanmalı ve bunlara caydırıcı cezalar uygulanmalı. ★★★ - Orman yangınlarının çıktığı alanlar hiçbir gerekçeyle imara açılmamalı ve en kısa sürede ağaçlandırılmalı.  - Ormanlık alanların bulunduğu tepelere de yıldırım sebebiyle oluşabilecek yangınları önlemek amacıyla paratonerler yerleştirilmeli. - Yangınlara çok hassas olan, yalnızca iğne yapraklı ağaçlardan (çamgiller) oluşan değil, geniş yapraklı ağaçların da koruyucu şeritler halinde yer aldığı ormanlar kurulmalı. - Orman alanları içinden geçen doğal akarsulardan uygun yerlerde göletler oluşturulmalı ve yangınlarda buralardan kısa sürede yeterince su sağlanabilmeli. ★★★ - Ormanlık alanlarda Tarım ve Orman Bakanlığı’nca çok sayıda eğitimli kişiler istihdam edilmeli. Bu kişilerin bir görevi de ormanlık alanlardaki kurumaya yüz tutmuş yaşlı ağaçları keserek alandan uzaklaştırmak olmalı. Ayrıca kurumuş otlar, cam kırıkları, içki şişeleri, plastik şişeler her gün yapılacak kontrollerle ormanlık alanlardan toplanmalı.  - Orman Bakanlığı gece-gündüz hareket etme özelliğini taşıyan en az 4.900 litre su kapasiteli, hızlı manevra kabiliyeti bulunan, deniz, göl, gölete inebilen, yüksek performanslı yangın söndürme uçak ve helikopter filolarına sahip olmalı. - Bu konuda geçmişte çok başarılı hizmetler veren Türk Hava Kurumu yeniden görevlendirilmeli ve kısa sürede işlevsel duruma getirilmeli.  - Bunlara ek olarak tüm ormanlık yörelerde çok sayıda yangın söndürme araç ve gereçleri bulundurulmalı. Tarım ve Orman Bakanlığı bünyesinde yangınların çıktığı alana havadan paraşütle atlayabilen eğitimli gruplar oluşturmalı. Yangınların çıktığı anda, bu gruplar kısa sürede alana ulaşarak olduğu yerde büyümeden söndürmeli. - Ormanlarımızın korunmasında orman köylüsü yurttaşlarımızla işbirliği halinde eğitim çalışmaları yapılmalı. ★★★ - Dağı, taşı, toprağı, ormanı, bitki örtüsü, havası, suyu, denizi, ekosistemi, bir ülkenin milli ekonomik değerleridir, milli varlıkları ve zenginliğidir. Bu değerlerden herhangi birisinin eksiltilmesi, zarara uğratılması ülkenin sahipleri olan bizlerin, sizlerin yani bütün yurttaşlarımızın bekası, huzur ve sağlıklarının yitirilmesiyle eş anlamlıdır.” ★★★ Okuduğunuz önerileri Çukurova Üniversitesi, Ziraat Fakültesi’nin emekli öğretim üyelerinden Bitki Virüs Hastalıkları Uzmanı Prof. Dr. Asil Yılmaz’ın yazdıklarından derledim. Asil Hoca’ya göre; milli varlıklarımız korunduğu, mümbit topraklarımız tarım dışı amaçlar için kullanılmadığı, orman yangınları önlenebildiği takdirde yurdumuz, dünyanın sayılı tarım ülkelerinden biri haline gelebilir.",https://www.sozcu.com.tr/ormanlarimizi-nasil-korur-yasatir-ve-cogaltabiliriz-p76652
Uğur Dündar,Olimpiyat halkalarındaki renkler neden ayrımcılık anlamına geliyor?..,10 Ağustos 2024,"Türk televizyon tarihinin ilk uluslararası naklen yayını 1972 Münih Olimpiyat Oyunları’ydı. TRT’nin bir avuç çalışanla ama büyük başarıyla gerçekleştirdiği siyah beyaz yayınlarda yüzme yarışlarını anlatıyordum. ABD’li yüzücü Mark Spitz’in 7, Avustralyalı Shane Gould’un da 3 altın madalya kazandığı bu yayınlar sırasında zihnimi kurcalamaya başlayan bir soruya cevap arayanlardan biri de değerli okurum Selçuk Alper. Bilindiği gibi ilk kez 1920 yılında Belçika’nın Anvers kentinde düzenlenen olimpiyatta Baron Pierre de Coubertin’in önerisiyle kullanılan bu bayrak, beyaz fon üzerinde iç içe geçmiş 5 halkadan oluşuyor.  Mavi renkli halka Avrupa’yı, sarı renkli halka Asya’yı, siyah Afrika’yı, yeşil Avustralya’yı (Okyanusya), kırmızı ise Amerika Kıtası’nı temsil ediyor ★★★ Şimdi renklerin insan ruhuna olan etkilerine ve anlamlarına bakalım:  ■ Mavi renk, genellikle sakinlik, dinginlik ve huzur ile özdeşleştirilir. Bununla birlikte, mavi aynı zamanda güvenilirlik, sadakat ve bilgeliği yansıtır. ■ Sarı pozitif renkler arasında yer alır. Bunun nedeni sarının ışıltılı bir renk olmasıdır. Bu renk aynı zamanda canlılık, enerjik olmak, disiplin ve güç gibi anlamlar da taşır.   ■ Siyahın eş anlamlısı “kara”dır.  Siyah renk sofistike ilişkileri işaret eder. Bu rengin güç, gizem, korku, otorite, kötülük, saldırganlık ve isyan gibi anlamları ifade ettiği de öne sürülür. ■ En canlı ara renklerden biri olan yeşil, aynı zamanda cesaret ve özgürlüğü simgeler. Yeşil de insan ruhu için pozitif bir renktir.  ■ Kırmızı ise tutku, aşk, güç, enerji, sıcaklık, hareketlilik ve heyecanı anlatır. Bu renk birçok kültürde şans, mutluluk ve zenginlikle ilişkilendirilir ★★★ Madem ki olimpik ruh ayrımcılığı reddediyor, o halde kıtalar değişik renklerle neden birbirinden ayrılıyor? Gerçi son dönemde bu renklerin oyunlara katılan ülkelerin bayraklarını temsil ettiği söylense de olimpiyatların mimarı Coubertin’in kıtaları renklerle ayırdığı biliniyor. Nitekim Paris Olimpiyat Oyunları’nda bu “ayrımcı” yaklaşıma tepki olarak ara geçişlerde tüm halkalar beyaz renkte gösterildi. (Kaldı ki özellikle Afrika’daki bazı ülkelerin bayraklarındaki renkler bu halkalarda yok!) ★★★ Soruya cevap arayanlardan biri de tiyatromuzun ulu çınarı, kadim dostum Müjdat Gezen... Gezen, Uluslararası Olimpiyat Komitesi Başkanı Thomas Bach’a, 2022’de yazdığı mektupta, hem sorusunu yöneltiyor hem de ayrımcılığı ortadan kaldıracak bir öneride bulunuyor: ★★★ “Sayın Thomas Bach Uluslararası Olimpiyat Komitesi Başkanı Lozan, İsviçre Sayın Başkan, Olimpiyat Oyunları’nın bayrağındaki siyah halkanın Afrika’yı, sarının Asya’yı, yeşilin Avrupa’yı, kırmızının Amerika’yı ve mavinin Avustralya’yı (Okyanusya) temsil ettiği söylenir. Günümüzde ırkçılık lanetleniyor. Türkiye’de yaşayan bir sanatçı olarak size bir önerim var: Bu halkaların tümünü mavi üzerine beyaz olarak düşünürseniz, olimpiyat ruhunun birleştiriciliğini ve yansızlığını daha anlamlı biçimde simgelemiş olursunuz. Saygılarımla, Müjdat GEZEN İstanbul, Türkiye”",https://www.sozcu.com.tr/olimpiyat-halkalarindaki-renkler-neden-ayrimcilik-anlamina-geliyor-p73269
Uğur Dündar,"Hazreti İbrahim, Nemrut, Birecik ve çiğ köfte!..",08 Ağustos 2024,"Başarılı roman yazarı kardeşim Hasan Baran, muhteşem bir romana daha imza atabilmek için şu bunaltıcı yaz sıcaklarında bile durmaksızın yazıyor. Bugün sizlere “Birecik, Fırat, Kelaynaklar” adını verdiği bu son çalışmasından, bir solukta okuyacağınız, çarpıcı bir efsaneyi aktarıyorum: ★★★ Hoşgör’ün artık güzel bir kayığı vardı. Kayığa baktıkça coşuyor, sevinçten taşıyordu. Bunca yaşa gelmiş, böyle bir sevinci şimdiye kadar hiç tatmamıştı. Geçti baktı uzaktan kayığına, ismi eksikti. Kayığın her iki yanına da düzgün bir şekilde önce kurşun kalemle sonra da mavi boyayla kocaman harflerle ‘KISMETİM’ yazdı. Pırıl pırıl parladı ‘Kısmetim’. Gitti demirciye, bir küçük kayık çapası yaptırdı, urgancıdan sağlam kendir halat aldı. Marangoza gidip iki de kürek yaptırdı. Marangozun dükkânı tahta bir barakaydı, tezgâhı bile yoktu. Sadece keser, rende ve birkaç marangozluk aleti daha vardı. Bu basit aletlerle, kayık, kürek, çiğk öfte tokmağı yapıyordu. Etrafa asılmış çiğ köfte tokmaklarının üstlerindeki ince kırmızı çizgiler Hoşgör’ün hoşuna gitti. İki tane tokmak aldı. Ahmet Yiğitbaşı, Birecik’in usta marangozlarındandı. Bu tokmakları kerestesi çok sağlam olan dağdağan ağacından yaptığını ve çiğ köfte olacak kara etin en iyi bu tokmakla dövülüp yumuşatıldığını anlattı.  Gözleri parlayarak; “Dünyanın en güzel çiğ köftesi Birecik’te yapılır,” dedi ve başladı çiğ köftenin hikâyesini anlatmaya. Bir yandan elindeki keserle kayık küreğini yontuyor, bir yandan da anlatıyordu: ★★★ “Hayvanın butları kaslı olur. Bu yüzden butları beğenilmez, boşluğuna denk gelen yerleri iyi olur, ama o da sol taraf olacak çünkü hayvan hep sağına yatar! İşte çiğ köfte yapılacak kara et, hayvanın sol tarafından edinilir.  Sonra bu tokmakla hamur gibi dövülür. Bu iyice dövülmüş etle ince bulgur, biber salçası, baharat, tuz, isot, sakız gibi yoğurulur, istenilen kıvama gelince de çiğ köfte avuç içinde sıkılıp tabaklara dizilir.” Ahmet Yiğitbaşı bunları söyleyip gülümsedi. “Hem bilimisen sen” dedi. “Her şeyin bir tarihi olduğu gibi, çiğ köftenin de, karınca kararınca, kendine göre bir tarihçesi vardır. Karınca kararınca dedimse, söz gelişi söylemişem, aslında hem tarihi gerçeklere, hem efsanelere dayanan, çok ilgi çekici bir tarihçesi vardır çiğ köftenin. Çiğ köfte bize Nemrut”tan kalmadır. Dinle, hikâyesini anlatayım: ★★★ Zaman, Hz. İbrahim zamanı, Hz. İbrahim bildiğin gibin Hz. Muhammet, Hz. İsa ve Hz. Musa’dan sonra en büyük peygamber, öte yandan da bir de adı efsanelere karışan zalim bir hükümdar var: Nemrut!..          Nemrut da az değil haa! Mısır firavunları gibi kendini tanrı sanıyor. Nemrut’un aklı, padişahların akıllarından daha üstün, daha fazla, ama bir tanrı gibi üstün olma hırsı, akıldan etmiş onu, gözünü kör etmiş. Hal böyle olunca da yoldan çıkmış gitmiş. Halkı tek tanrıya inanmaya davet eden Hz. İbrahim, Nemrut için en büyük düşman. Bu düşmanı yok etmek, Nemrut’un aklınca çok kolay, ama bizzat kendisi tanrılık iddiasında bulunduğu için şöyle muhteşem bir şekilde yok etmek istiyor, ne yapsın, ne etsin, en iyisi kendince bir cehennem yaratmak ve Hz. İbrahim’i bu cehennemin ateşlerine atarak yakmayı yeğliyor! ★★★ Nemrut, ne kadar ağaç varsa kesilmesini, evlerde ağaç asılı ne kadar eşya varsa toplanıp bir yere yığılmasını emrediyor; unutmayalım ki, zaman bundan üç bin yıl kadar önce, zaten ne gibi ahşap eşya olacak evlerde, emir yerine getiriliyor ve devasa, ağır bir ateş yakılıyor! Nemrut, Hazreti İbrahim’i ateşe atıyor… Ateş o anda su oluyor… Odunlar da balık. Kuran-ı Kerim’de bu yazılıdır. ‘Ya Naru, Kuni berden ve selamen ala İbrahim.’ Yani. ‘Ey ateş, İbrahim’in üzerine serinlik ve selâmet ol.’ ★★★ Anzelha, Nemrut’un kızı… Dünyalar güzeli… Gönlünü Hazreti İbrahim’e kaptırmış… Hazreti İbrahim ateşe atılınca, Anzelha da kendisini ateşe atıyor, ama ateş su olunca, Hazreti İbrahim de Anzelha da kurtuluyor. Evet, ağam, ateş yakılıyor yakılmasına ama Urfa’da da bir tek çöp kalmıyor. Aynı günün akşamı yorgun bir avcı, sırtında bir ceylânla evine dönüyor, onu seven, genç ve güzel karısı hemen koşup karşılıyor, adam yorgunluktan bitkin, karısını öpüyor ve ona diyor ki: ‘Ben yatacağım biraz, sen pişir şu hayvanı da, güzelce bir karnımızı doyurak hele...’ ★★★ Ne yapsın çaresiz kadın! Tam anlamıyla ateş yok, ocak yok, sevgili kocası iki günden beri eve yeni gelmiş, güzel de bir av getirmiş, iyi ama nasıl pişirsin? Kadın, kafası çalışan bir kadınmış, önce ceylânın derisini bir güzel yüzüyor, etinin tamamen yağsız kısımlarından yeteri kadarını ayırıyor, alıyor iki eline iki satır, uzun uzun kıyabildiği kadar kıyıyor ayırdığı eti, sonra incecik bulgurdan katıyor, uzun müddet yoğuruyor, ardından ince doğranmış soğan, maydanoz, sivri biber, domates katıyor, yine yoğuruyor; sonra kırmızıbiber, karabiber katıp yine yoğuruyor, sonunda bu karışımı köfte biçiminde parçalara ayırıp, tabağa koyuyor ve uykudan uyanan kocasının önüne getiriyor! O yemek üstüne avcı genç kocanın bütün yorgunluğu gidiyor ve yemeğin lezzeti ise yüzyıllar değil, binlerce yıl ötesinden günümüze kadar geliyor. İşte böyle ağam, ben bu dünyadan göçüp gittikten sonra yaptığım şu kayıklar kalacak, ama o kayıklara binenler beni hatırlamayacak. Çiğ köfteyi icat eden kadını, kim biliyor şimdi, hiç kimse bilmiyor… Bir gün gelir yalan olur bizim de bu yerlerden geçtiğimiz, bir tek Birecik kalır.” UĞUR DÜNDAR’IN NOTU: Dünkü yazıma konu ettiğim PERA TUR’un yetkilileri aradı. Pandemiden bu yana tur şirketlerinin büyük sıkıntılar yaşadığını ama kendilerinin bunu ilk atlatan kuruluşlardan olduğunu söylediler. Bize şikayette bulunan 30 kişilik grubun ana yükleniciden kaynaklanan bir nedenle paralarını geri almalarının geciktiğini, ancak 15 gün içinde hepsinin iade olunacağını belirttiler. TURSAB yetkilileri de sorunun tüketici lehine çözüleceğini ifade ettiler.",https://www.sozcu.com.tr/hazreti-ibrahim-nemrut-birecik-ve-cig-kofte-p72717
Uğur Dündar,Türk ormancısının ateşle sınavı!..,18 Ağustos 2024,"Orman yangınları konusunda ağzı olan herkes konuşuyor. Oysa en doğruyu, yangınların olmadığı zamanlarda da konuşabilen uzmanlar söylüyor. Bunlardan biri de Tarım ve Orman Bakanlığı’nda üst düzey görevlerde bulunmuş bir bürokrat olan Faruk Çebi... Onun verdiği bilgilere göre; orman yangınlarıyla mücadelede aya, mevsime ya da ağaç türüne bakılmaksızın meteorolojik verilerin anlık takip edilmesi gerekiyor. Ekstrem iklim koşullarında (yüksek sıcaklık, düşük bağıl nem, şiddetli rüzgar) ormancılığın tüm işleri askıya alınarak koruyucu önlemler için alarma geçilmeli. Yangın uzmanı olmayan üst düzey yöneticilerin orman yangınlarını söndürme çalışmalarına doğrudan müdahale etmesi kesinlikle doğru değil. Bu tür kişilerin müdahaleleri yangınları artırmaktan öte gitmiyor, adeta kaş yapayım derken, göz çıkarılıyor. Bu kişilerin bulundukları makamın verdiği gücü, yangın mahallinden gelen taleplerin hızla karşılanması için kullanmaları, en doğru davranış olur. ★★★ Orman yangınlarıyla mücadelenin gerçek kahramanları, canlarını ortaya koyarak köz üzerinde ter akıtan orman işçilerimizdir. Yangınlarla mücadele onlarsız düşünülemez. Ancak bu isimsiz kahramanlar, yıllardır haklarını alamıyor, yangınlar söndürüldükten sonra verilen sözler unutuluyor. Çağdışı sistemler ve sorumluluk üstlenmeyen anlayışlar nedeniyle Türk ormancısı her yangında ateşle sınava tabi tutuluyor. Köz üzerine ter akıtan bu kahramanların dünyada başka örneği olmayan destansı mücadelesi bürokratik oligarşiye heba ediliyor. Yazık!. ★★★ Orman yangınlarıyla mücadelede gereken çağdaş adımlar yıllardır atılmıyor! Sorunların çözümü hep erteleniyor. Bunun bedelini de milletçe ödüyoruz. Faruk Çebi, 2009’da Orman Mühendisliği Dergisi’nde de yayınlanan makalesinde orman yangınlarında yaşadığımız sorunları ayrıntılarıyla dile getiriyor. Ancak aradan geçen 15 yılda hiçbir şey değişmiyor! Oysa sen, ben, o ayrımı yapılmamalı, tüm sorumlular, kamunun gücü etrafında birbirine kenetlenmeli. Orman yangınlarıyla mücadele vatan savunmasına benzer. Hattı müdafaa yoktur, sathı müdafaa vardır. O satıh, tüm canlılar ve onların yaşam alanlarıdır. ★★★ Orman yangınları konusunda bilmeden konuşanlar veya bilmeyenleri konuşturanlar da en az yangınlar kadar ülkemize zarar veriyorlar. Üniversitelerde ormancılık eğitimi almış, arazide de yıllardır yangınlarla mücadele etmiş tecrübeli mühendislerimiz ve bilim insanlarımız varken, orman yangınları konusunda ilgisiz kişileri konuşturmak ve toplumu yanlış bilinçlendirmek, en hafif tabiriyle cehalet ve ahlaksızlık oluyor. ★★★ Peki ormanlarımız neden yanıyor? Ekstrem iklim koşullarında ormana sıçrayan en ufak bir ateş parçasının süratle büyük bir faciaya dönüşme olasılığı çok yüksek. Bu durumda teyakkuza geçilerek en ufak bir kıvılcıma anında müdahale edilmesi gerekiyor. Elimizdeki tüm olanaklar ne yazık ki bazen yeterli olamıyor. Bundan dolayı da aynı zaman diliminde geniş alanlarda ve çok sayıda orman yangını yaşanabiliyor. Son yıllarda kuraklığın da etkisiyle orman yangınlarının büyüme istidadı çok arttı. İklim değişimi, orman yangınlarıyla mücadele sistemini sil baştan yenilemeyi zorunlu hale getirdi. ★★★ Önleyici tedbirlerin alınmasında ve yangınların söndürülmesinde yerel yönetimler de sisteme doğrudan dahil edilmeli. Yangınlar otel dahil, her türlü yapılaşmayı kolaylaştırmaz, bilakis daha da zorlaştırır. Gerçekleri bilmeden konuşmak ormanlarımıza yapılabilecek en büyük kötülük oluyor. Unutmayalım ki ormanlar hepimizin. Yanan ormanların yapılaşmaya açılması mevzuata göre mümkün değil. Yangından önce verilmiş bazı otel izinleri, toplumun bu gerçeğe inanmasını zorlaştırıyor. Bu nedenle yangından önce verilen otel izinlerini yangından sonra iptal edecek mevzuat değişikliğine acilen ihtiyaç var. Bunların yanı sıra hava filomuzun güçlendirilmesi gerekiyor. Yangınların söndürülmesinde çok büyük önemi olan hava filomuzun güçlendirilmesi  için “Ülkemin Ormanları Yanmasın” adı altında bağış kampanyası başlatılırsa büyük yarar sağlanır. ★★★ “Çok şükür can kaybı yok!” demek de yanlış bir söylem. İnsan kaybı yaşanmayan orman yangınlarından sonra “can kaybı yok” denilmesi, yanan ormanların da canlılardan oluştuğu ve yüz binlerce cana yuvalık yaptığı gerçeğini dikkatlerden uzaklaştırıyor...",https://www.sozcu.com.tr/turk-ormancisinin-atesle-sinavi-p75945
Uğur Dündar,"30 Ağustos Zaferi, ölüm ve sürgünden kurtuluşun, Türkiye Cumhuriyeti’nin kuruluşunun adıdır!..",30 Ağustos 2024,"“Türkiye 1. Dünya Savaşını kaybetmiş, adeta yıkılmıştı. Türkler artık yenilmişti ve başlarına gelecek her şeyi kabul edeceklerdi. Çünkü İstanbul Hükümeti bir vatan haini olan Damat Ferit tarafından yönetiliyordu. Bu hükümet, İtilaf ülkelerinin istedikleri her şeyi yapmaya hazırdı!.. ★★★ İtilaf ülkeleri, Türkleri sonsuza kadar yok etmek, tarih sahnesinden silmek istiyordu. Sevr’de büyük bir Ermenistan, büyük bir Kürdistan olacaktı ve Türklere Anadolu’da küçük bir yer verilecekti. İngilizler, Fransızlar, Yunanlar, İtalyanlar toprakları paylaştılar. İtilaf devletleri aslında Türklerin elindeki her şeyi almak istiyordu. ★★★ Tüm Osmanlı borçları o küçük devlet tarafından ödenecekti. Yapmak istedikleri şey, Türkleri devamlı olarak zayıf bırakmaktı, bunu sağlamak için Türklerin ordusu olmamalıydı. Nitekim o küçük devlet, ordudan mahrum kalacak ve tamamen iflas edecekti. O küçük devlet, mallarını yurtdışına gönderemeyecekti. Zira en önemli demiryolu hatları İtilaf devletlerinin elindeydi. Ama bunlar olmadı. Çünkü Türkler, Atatürk’ün liderliğinde düşmanlardan kurtuldu. Türkler, Atatürk’e çok şey borçlular…” ★★★ Okuduğunuz sözleri Amerikalı ünlü tarihçi Prof. Dr. Justin McCarthy’nin, “Ölüm ve Sürgün-Anadolu Müslümanlarının Etnik Kıyımı” adlı kitabından alıntıladım. Ancak bana göre, 30 Ağustos Zaferi’nin eşsiz anlam ve önemini en iyi anlatan yazar, Gazi Mustafa Kemal Atatürk’ün en yakınındaki kişilerden biri olan Falih Rıfkı Atay’dır. İşte Atay’ın “Çankaya” adlı eserinden o muhteşem zafer: “Nemiz varsa, eğer bağımsız bir devlet kurmuşsak, hür vatandaşlar olmuşsak, şerefli insanlar gibi dolaşıyorsak, yurdumuzu Batı’nın pençesinden, vicdanımızı ve düşüncemizi Doğu’nun pençesinden kurtarmışsak, şu denizlere bizim diye bakıyor, bu topraklarda ana bağrının sıcaklığını duyuyorsak, belki nefes alıyorsak, hepsini, her şeyi 30 Ağustos zaferine borçluyuz…” 30 Ağustos Zafer Bayramı hepimize kutlu olsun…",https://www.sozcu.com.tr/30-agustos-zaferi-olum-ve-surgunden-kurtulusun-turkiye-cumhuriyeti-nin-kurulusunun-adidir-p79027
Uğur Dündar,Milletin efendisi köylüyü kimler sistemin kölesi yaptı?...,31 Ağustos 2024,"1950’li yılların ilk yarısı... Henüz Çanakkale 18 Mart İlkokulu’nda öğrenciyim. Okullar tatil olur olmaz babam bizi (Annem ve dört kardeşim) İnanöz otobüslerine bindirip, Silivri’ye, Akören Köyündeki Hacı dedem Nuri Özgür’ün yanına gönderiyor. Silivri’de dayılarımdan biri at arabasıyla karşılıyor. Hava güzelse 26 kilometrelik toprak yolu 2 saatte, yağış varsa 3,5-4 saatte alıyoruz... ★★★ Köye vardığımızda kara çarşaflı, melek kalpli Hacı anneannem, dayılarım, yengelerim ve çocuklarını bizi beklerken buluyoruz. Bayram yerine dönen evde, gaz lâmbalarının cılız, titreyen ışıklarında süren hasret giderme sohbetinin ardından, yol yorgunluğunun da etkisiyle, mışıl mışıl bir uykuya dalıyoruz. ★★★ Ertesi sabah dayılarımın benimle akran çocukları Engin ve Dinçer ile hayvan otlatmaya gidiyoruz. Dedemin 300 koyunu var. Evdeki ahırda da 4-5 büyükbaş hayvan ve 5 at barınıyor. Eyersiz, yelesine tutunarak dörtnal koşturduğum Karyağdı beni görünce sevinçle kişnemeye başlıyor. Çünkü ona çaktırmadan şeker vereceğimi biliyor... ★★★ Ekinleri dayılarım tırpanla biçiyor, harmanı ise atın çektiği döğenle biz çocuklar yapıyoruz.  Akşam üzeri dayılarım gelip buğdayları samandan ayırıp çuvallara dolduruyorlar. Dedemin geniş toprakları var.  Bereketli topraklarda buğday, arpa, yulaf, ayçiçeği, nohut, şeker pancarı, mısır ve kavun karpuz tarımı yapılıyor... ★★★ Hasat zamanı geldiğinde, kafam büyüklüğündeki şeker pancarlarını bel ile çıkartıp yapraklarını kestikten sonra arabaya doldurarak Kabakça Tren İstasyonuna götürüyoruz. Oradan da şeker üretmek için trenle Alpullu Şeker Fabrikasına gönderiliyor. İstasyona her gidişimizde bir kaç gün öncesinin gazetelerinin yolcu salonuna bırakıldığını görüyor, soluk soluğa okuduktan sonra, İstasyon Şefi izin verirse, bizim köyün kahvesi için alıyoruz.. ★★★ Köyde ekmek satılmıyor.  Zira herkes çuval dolusu buğdayı arabasına yüklediği gibi Karasu’nun suyuyla dönen değirmene götürüp un haline getiriyor. Daha sonra da evindeki fırında kendi ekmeğini pişiriyor. Günümüzde Büyükçekmece Gölünü besleyen Karasu, o yıllarda, içinde kitap okunacak kadar berrak...Ve biz, hiç çekinmeden suyunu kana kana içebiliyoruz... Hacı dedem, Hacı anneannem ve torunları... ★★★ Sizi sıkmadan sözü şuraya getireceğim: Evet, İstanbul’un bir köyü olmasına karşın Akören’in yolu yoktu, elektriği yoktu, suyu yoktu. Köylü su ihtiyacını Fatih Sultan Mehmet döneminden kalma tarihi çeşmeden karşılıyordu. Su, bakraçlarla evlere taşınıyor, musluklara doldurularak kullanılıyordu. Evlerde radyo olmadığından radyo tiyatrosu meraklısı komşular bizim evde toplanır, dedemin pilli radyosundan cızırtılar arasında yayını dinlemeye çalışırlardı. Genç Cumhuriyetin yokluk yıllarıydı. Ancak o bereketli topraklarda yetişen her ürün para ediyordu. Ve biz öğrenciler, kendi kendisine yeten az sayıdaki ülkeden birinin evlâtları olmaktan gurur duyuyorduk... ★★★ Dedem önce traktör aldı. Böylece dayılarım kara sabanla tarla sürmekten kurtuldular. Sonra biçer bağlar geldi. Orakla ekin biçmek de tarihe karıştı. Birkaç yıl sonra ise köyde teknoloji devrimi yaşandı. Çünkü dedem batos almıştı. Artık ekinler hem biçiliyor, hem de buğday, arpa vs bu dev makine tarafından çuvallara dolduruluyordu. Zamanla köydeki traktör ve biçer bağlar sayısı çoğaldı. Kerpiç evlerin yerini taş ve tuğla ile inşa olunan evler aldı... ★★★ Bugün o bereketli topraklar bölünmüş olmalarına rağmen yerli yerinde duruyor. Ancak mazot, gübre ve zirai mücadele ilâçlarından kaynaklanan yüksek maliyet nedeniyle köylü boğazı tokluğuna çalışıyor. Kredi borçlarını ödeyemeyenler kahvede çayı veresiye içiyor. Haciz için avukatların biri gidiyor, diğeri geliyor. Bir zamanlar “milletin efendisi” olan köylü, bugün sistemin kölesi haline getrilmiş, adeta sürünüyor. Borç sarmalı içinde çırpınırken, yolun, elektriğin, suyun olmadığı yılları özleyenler bile çıkıyor. İstanbul Büyükşehir Belediye Başkanı Ekrem İmamoğlu’nun mazot, gübre ve fide yardımı işte bu nedenle köylüye hayat veriyor...",https://www.sozcu.com.tr/milletin-efendisi-koyluyu-kimler-sistemin-kolesi-yapti-p79280
Uğur Dündar,Yılkı atları susuzluktan ölüyorlar!..,04 Eylül 2024,"Vicdansızlar, Karaman’daki Karadağ’da yaşamlarını sürdüren 500-550 civarındaki yılkı atını, ağustos ayının kavurucu sıcağında susuz bıraktılar. Belki yılkı atlarının hikâyesini bilmeyenleriniz vardır. O nedenle hemen anlatayım: Anadolu’nun belirli bölgelerinde at sahipleri, işe yaramayan yaşlı hayvanlarını doğaya terk ederler. Ancak bu atların önemli bir bölümü çetin doğa koşullarına dayanarak adeta gençleşirler ve çiftleşerek, yabani taylar doğururlar. “Yılkı atı” deyimi buradan gelir... ★★★ Bu çiftleşmelerle oluşan Karadağ’daki yılkı atı popülasyonu, çam ormanlarının cayır cayır yandığı o dayanılmaz ağustos sıcaklarında, su ihtiyaçlarını gidermek için zirvelerden, Milli Parklar Genel Müdürlüğü ve İl Özel İdaresi’nce yaptırılan yalaklara koştular. Ancak bazı vicdansızlar su sarnıcının metal kapağını parçalamış, şamandıraları kırmıştı. Su boşa akınca da sarnıç ve yalaklar boş kalmıştı. Yörede başka bir su kaynağı olmadığı için de yılkı atları ölüme mahkum edilmişlerdi... ★★★ Karamanlı gazeteci Ahmet Tek, son yazısında yılkı atlarının trajedisini şöyle anlattı: “Doğa Koruma ve Milli Parklar’ın kısa adı: “DKMP…” Karaman’da bir kuruluş düşünün; uygulamasıyla Türkiye’ye örnek olsun. Karaman DKMP bunu başardı. 12’si Karadağ’da, 13’ü Çakırdağ’da olmak üzere Karaman genelinde, yaban hayvanları için 41 adet su pınarı projesini hayata geçirdi. Su pınarları, insanların fark edemeyeceği, yaban hayvanlarının ürkmeden, korkmadan yaklaşabilecekleri noktalarda yapıldı Yağmur suları 2 veya 3’er tonluk depolara toplandı. Kurak bölgeler için yeni ve uygulanabilir bir yöntemdi. Başka iller de bu projeyi örnek aldı. Su depolarından yalaklara şamandıralarla su veriliyordu. Yağmur suyuyla besleniyor, arada bakımları yapılıyor, sorunsuz çalışıyorlardı. ★★★ Ancak Karadağ’da İl Özel İdare Müdürlüğü ile ortaklaşa yaptırılan ve Karaman’ın simgesel değerlerinden biri haline gelen yılkı atlarının su ihtiyacı için hazırlanan bir ton su kapasiteli sarnıç, vicdansızların hışmına uğradı. Bu gözü dönmüşler, sarnıcın kalın sacdan yaptırılan kapağını kırdılar. Sarnıç suyunu yalaklara kontrollü olarak aktaran şamandırayı parçaladılar. İlk kez değil. Daha önce de aynı ilkelliği yaparak yılkı atlarını susuz bırakanlar, yılın en sıcak günlerinde bir kez daha bu acımasızlığı sergilediler. Sarnıcın suyu, şamandırası parçalandığından boşa aktı. Sarnıçta ve yalaklarda damla su kalmadı. Yani yılkı atları ölümle baş başa bırakıldı!..” ★★★ Meslektaşımız Tek’in bu yürek dağlayan yazısı üzerine DKMP yeni şamandıra aldı. Sarnıca yeni kapak yapılacak, su doldurulacak, yalaklar onarılarak kaçaklar kontrol edilecek. Ama susuzluktan ölen taylarının başında ağlayarak yitip giden yılkı atları bir daha geri dönmeyecek!..",https://www.sozcu.com.tr/yilki-atlari-susuzluktan-oluyorlar-p81277
Uğur Dündar,Size bir masal anlatayım mı?..,13 Eylül 2024,"Hikaye bu ya!.. İnek, beygir ve eşek, etrafa dağılıp insanların ne yaptıklarını öğrenmeye ve üç yıl sonra tekrar buluşmaya karar verirler… Her biri başka yöne gider. ★★★ Aradan üç uzun yıl geçtikten sonra buluşma yerine önce inek ve beygir gelir… İkisi de zayıflamış, dişleri dökülmüş, kamburları çıkmış, adeta çökmüştürler. Beygir merakla sorar: “Nedir bu perişan halin inek kardeş?” İnek, içini çekerek, ağlamaklı bir ses tonuyla anlatır: “Sorma beygir kardeş… Bu insanlar çok merhametsiz… Beni durmadan birbirlerine sattılar. Alan sütümü sağdı. Bir inek daha bulup onu yanıma koyarak bizi çifte koştular, aç bıraktılar. Canımı zor kurtardım be kardeş...” ★★★ Beygir de acı acı başını sallayarak anlatır: “Ah, sorma… Benim de ağzıma bir demir parçası geçirdiler, ağzımı açamadım. Üzerime bindiler, ses çıkaramadım. Biri indi, öbürü bindi! Binmedikleri zamanlar zincire vurdular. Belim çöküp de onları taşıyamaz bir hale geldiğimde, arkama kocaman bir araba bağladılar. Bu sefer birçoğunu yeniden taşımaya başladım. Ben onları taşıdıkça, daha hızlı gitmem için kırbaçladılar. Anlayacağın canımı zor kurtardım inek kardeş…” ★★★ İnek ve beygir böyle dertleşirken uzaktan eşek görünür. Hayli neşelidir. Islık çala çala, taşlara tekme ata ata, hoplaya zıplaya gelir. Mutludur. Üstelik şişmanlamıştır. Tüyleri pırıl pırıl parlamakta, gözlerinin içi gülmektedir. Üzerinde lacivert takımlar vardır. İnek ile beygir şaşırmış bir şekilde; “Neden böyle zevkten dört köşesin?” diye sorarlar. Eşek keyifli bir şekilde anlatır: “Sizden ayrıldıktan sonra uzakta bir memlekete vardım. Birisi yukarı çıkmış bağırıyor, bağırdıkça insanlar onu alkışlıyordu. Ben de yüksekçe bir yere çıkıp bağırdım. Benim bağırmamı bilirsiniz, yeri göğü inletirim. Sesimi duyan benim yanıma koştu, duyan duymayana haber verdi, etrafım insanla doldu. Onlar geldikçe ben daha çok bağırdım. Haktan, hukuktan, refahtan, adaletten filan bahsettim…” “Eee, sonra ne oldu?” “Ne olacak beni yönetici seçtiler!” “Deme yahu!.. Yani sen onları yönettin mi?” “Evet… Bir şey yapmama gerek kalmadı. Ben bağırdıkça onlar “Seninle gurur duyuyoruz” diye alkışladılar. Ben de yedim ve bağırdım, yedim ve bağırdım!” “Pekiii, senin eşek olduğunu anlamadılar mı yahu?” “Valla, yarısı anladı ama anlayanlar diğer yarısına anlatamadılar!..” (UĞUR DÜNDAR’IN NOTU: Okuduklarınız Antik Yunan döneminde yaşayan ünlü masalcı Ezop’tan alıntıdır.)",https://www.sozcu.com.tr/size-bir-masal-anlatayim-mi-p83584
Uğur Dündar,"Ey bilimsel akıl, bizi terk edip nerelere gittin?",15 Eylül 2024,"Uçağımız Kahramanmaraş Uluslararası Havalimanı’na indiğinde güneş yeni doğuyordu. Hava ayaza çekmişti, üşüyorduk, ama daha çok gördüklerimiz karşısında ürperiyorduk. Enkaz başlarında toplaşan felaketzedelerin ağıtlar yaktığı yolları güçlükle aşıp, kent merkezindeki televizyon ekibiyle buluştuk. Canlı yayın yaptığımız yerin hemen arkasındaki yığıntıda iş makineleri, kepçeler, enkazı aralıyor, çıkan cenazeler torbalara konularak yakınlarına teşhis ettiriliyordu. Kısa bir yayının ardından çadırların kurulduğu Hanefi Mahçiçek Stadyumu’na gittik. ★★★ Orası ana baba günüydü. Yurt dışından gelen arama- kurtarma ekipleri ne yapacaklarını, nereye götürüleceklerini bilememenin şaşkınlığını yaşıyorlardı. Güvenlik önlemi alan silahlı jandarmaların arasından geçip, çadırlara doğru ilerledik. Stadyum ve enkazlarla dolu çevresi, daha önce bol miktarda patlıcan ve marul gibi sebzelerin yetiştirildiği sulak tarım alanıymış. 1984-1989 arasında belediye başkanlığı yapan Hacı Ali Özal, bu bölgenin imara açılmaması gerektiğini söyleyip, şehri sağlam zeminli Ahır Dağı eteklerine kaydırabilmek için önemli adımlar atmış. Son felaketin ardından şehirde efsane gibi anlatılan Başkan Özal, rant peşinde koşanlara sözünü dinletemeyince siyaset sahnesinden çekilmiş. Ve bölgede önce 4, sonra da 8-10 katlık apartmanların inşasına izin verilmiş! ★★★ Çadırda kalan bir yurttaş cebinden bir harita çıkardı ve bulunduğumuz yeri kameraya göstererek “Bakın tam da buradan fay hattı geçiyor. Haritada tarım alanı olarak görünüyor, ama dinleyen kim? Her yere site doldurdular!…” diyor. ★★★ İyilik, doğruluk, güzellik anlamına gelen Ebrar Sitesi de 17 Ağustos 1999 Büyük Marmara depreminden sonra fay hattının geçtiği bu bölgede yükselen 10 katlı sitelerden biri...… Her katında 4 daire bulunan Ebrar Sitesi, şehrin tek AVM’sine de yakın olduğundan, çok rağbet görmüş. Eski bir din bilgisi öğretmeni olan müteahhit Tevfik Tepebaşı, sitesini pazarlarken, binaların depreme dayanıklı olmasını hep ön plana çıkarmış! Biz gittiğimizde iş makinelerinin çıkarttığı tozdan göz gözü görmüyordu! Çünkü 8 bloğu yerle bir olan sitede, beton yerine kum, demir yerine de ince tel kullanılmıştı!… ★★★ Yakınlarını kaybeden bir felaketzede başını omzuma koyup ağlarken “Bizi Allah’la kandıran bu Fetö’cü kaçıp gitti, Allah tez zamanda onun da canını alır inşallah” diyordu. (Dilerim güvenlik güçlerimiz kentin iç kısımlarına inşa ettiği başka binaları da yıkılan bu katil müteahhidi kaçtığı yerde bulup getirir ve yaklaşık bin kişinin yitip gitmesinden sorumlu olan diğer görevlilerle birlikte yargı önüne çıkararak hesap sorar. Başlarını omzuma koyarak ağlayan felaketzedelere söz verdim; bu kaçağın bulunması için ben de tüm gücümle çalışacağım.) (Bu notu düştükten ve sosyal medya hesabımdan sürekli üzerine gittikten bir süre sonra teslim olan Tevfik Tepebaşı tutuklandı. Ancak 11 Temmuz’da yapılan duruşmada, yurt dışına çıkış yasağı getirilerek tahliyesine karar verildi. Şaşırdık mı? Elbette hayır!..UD) ★★★ Kahramanmaraş’ın merkez ilçelerinden Dulkadiroğlu’nun altında batık Germanicia Antik Kenti bulunuyor. 2007 yılında tesadüfen çıkan harikulade mozaikler, bu toprakların tarih boyunca birçok uygarlığa ev sahipliği yaptığını, ama o muhteşem kentlerin, depremlerle yer altına gömüldüğünü anlatıyor. Ve o kalıntılar, bu gerçeğin bilinmesine karşın, maddi ya da siyasi rant uğruna sarsıntıda sıvılaşan zeminlerde depreme dirençsiz yapıların inşasına göz yumanlara çok şey söylüyor..… ★★★ Yayınlarımızın ardından havalimanına dönerken, Kahramanmaraş’ta depremin yıkıp geçtiği semtler zifiri karanlığa gömülüyordu. Ama “efsane” Başkan Hacı Ali Özal’ın kenti taşımaya uğraştığı Ahır Dağı etekleri ışıl ışıl yanıyordu!… Çünkü onun döneminde yapılan binalar dimdik duruyordu!.. ★★★ Okuduğunuz yazıyı en az 53 bin insanımızın hayatını kaybettiği, 100 bini aşkın yurttaşımızın da yaralandığı, merkez üssü Kahramanmaraş’ın Elbistan ve Pazarcık ilçeleri olan büyük depremden kısa süre sonra bu köşede yayımladım. İstanbul Büyükşehir Belediye Başkanı Ekrem İmamoğlu’nun Başkanı olduğu Türkiye Belediyeler Birliği’nin yayımladığı son rapordan anlıyoruz ki; sanki o felaket hiç yaşanmamış gibi; Kahramanmaraş’ta yine fay hattı üzerinde yapılaşmaya gidilmiş!.. Doğrusu bu akıl tutulması karşısında ne diyeceğimi bilemiyorum. Sadece “Ey bilimsel akıl, bizi terk edip nerelere gittin?” diye sormakla yetiniyorum.",https://www.sozcu.com.tr/ey-bilimsel-akil-bizi-terk-edip-nerelere-gittin-p84051
Uğur Dündar,Ölüm çukuru!..,12 Eylül 2024,"Eylül ayı başlarında bir sabah, Karamanlı değerli yazar kardeşim Hasan Baran ağlayarak beni aradı. Üzüntüsünün nedenini sorduğumda “Uğur Abi, benim ‘Tel Kadın’ romanımda anlattığım Karadağ’daki yılkı atları, aylardır süren cehennem sıcağında susuzluktan kırılıyormuş. Doğan taylar susuzluktan inleye inleye ölüyorlarmış. Ben de bu gerçeği dün akşam, Karamanlı yerel gazeteci Ahmet Tek’in haberinden öğrendim. Gece üzüntüden sabaha kadar uyuyamadım. Gözümü kapattığımda yabani atların, yeni doğan taylarının susuzluktan inleye inleye can çekişlerini yüreğimde hissettim. Sabahı zor ettim ve hemen seni aradım” dedi ve Ahmet Tek’in haberini iletti.  Kalbime oturan bu trajik durumu 4 Eylül Çarşamba günkü yazımda kamuoyu ile paylaştım.  ★★★ Karadağ’daki yılkı atı topluluğunun zalim kişilerce su kaynaklarının kesilmesi nedeniyle kavurucu sıcaklarda telef olduklarını, yeni doğan tayların bile susuzluktan kıvranarak öldüklerini ortaya koyan yazımız üzerine, Karaman Valisi Hüseyin Engin Sarıibrahim duyarlı yaklaşım göstererek, yılkı atlarının suya kavuşmaları için İl Özel İdaresi ve Milli Parklar Şube Müdürlüğü’ne emir veriyor. Vali’nin “Su sorununu çözmeden dağdan inmeyin” talimatı üzerine bozuk yollar greyderlerle açılıyor ve tankerlerle götürülen sular, bakım-onarımı yapılan sarnıçlar ve yalaklara dolduruluyor.   Vali Sarıibrahim, doğada yabanileşen atlara tankerlerle su taşıma işleminin yağışların başlayacağı Kasım ayına kadar devam etmesini istiyor.    Bu gelişmelere ve valinin duyarlı yaklaşımı sayesinde 400 civarındaki yılkı atının susuzluktan yitip gitmelerinin önlenmesine çok sevindim.  Fakat yine Hasan Baran’ın gönderdiği, Ahmet Tek’in ‘Ölüm Çukuru’ haberini okuyunca, sevincim kısa sürdü. Zira o haberde Ahmet Tek, çukurun binlerce yabani hayvana ölüm tuzağı olduğunu anlatıyordu. İşte insanın okurken yüreğini dağlayan ‘Ölüm Çukuru’ haberi: ★★★ Şimdi yürekleri sızlatan bir başka olayımız var. Karaman yakınlarında devasa büyüklükte bir ölüm çukurumuz mevcut. İçinden çıkılması mümkün olmayan bu çukura düşen yaban canlıları, açlıktan ve susuzluktan ölüme mahkum oluyorlar. Yaban koyunları, taylar, tilkiler, tavşanlar, köpek ve kirpiler başta olmak üzere en çok da kaplumbağalar için korkunç bir tuzak bu “Ölüm Çukuru...” ★★★ Hikayesi de şöyle: Orman İşletme Müdürlüğü tarafından, 2009 yılında Kılbasan’daki Çakıliçi mevkiinde, muhtemel orman yangınlarında rezerv su yatağı olarak kullanılmak üzere, dev bir helikopter havuzu yaptırılmış. Zira Karadağ’daki ağaçlar, kasnak meşesi gibi endemik türlerden oluşuyor. Havuz, Türkiye’de çok az bölgede bulunan bu özel ağaçları yangınlara karşı korumak için yapılmış. Yani gerekli bir yatırım. Bu tür havuzlarda 1000-1200 ton su bulunuyor. Su geçirmemesi için de içi plastik membran ile kaplanıyor. 2019 yılına kadar havuz, dev tankerlerle dolduruluyormuş. Bu tarihte havuzun yakınlarına Hava Radar Komutanlığı için elektrik hattı çekilmiş. Ardından Tarım ve Orman İl Müdürlüğü Mera Birimi, havuzun yapıldığı bölgenin mera alanı olduğu gerekçesiyle Orman İşletme Müdürlüğü’nü mahkemeye vermiş. İki devlet kurumu arasındaki anlaşmazlık yüzünden havuz işlevsiz kalmış. Su ikmali yapılamadığı için de yıllar içinde bir damla su kalmamış. Yağmurla zeminde toplanan su ise cehennemi sıcaklarda buharlaşıp uçmuş. ★★★ Devasa havuz, çevresinde tel örgü dışında önlem alınmadığından, zamanla başta kaplumbağalar olmak üzere birçok hayvan için ölüm çukuruna dönüşmüş. Oraya su umuduyla gelen Karadağ’da ne kadar yabani hayvan varsa kayıp havuza düşüyor ve yalıtım malzemesinin kayganlığı nedeniyle dışarıya çıkamıyor. Bir gün, iki gün, üç gün... Artık kaç gün susuzluğa ve açlığa dayanabilirse dayanıyor, sonra da acı çığlıklar içinde ölüyor. Boş havuzun kaygan çukurundan dışarıya çıkamayan binlerce kara kaplumbağasının üst üste yığılmasının acı çığlıkları çok uzaklardan duyuluyor. Havuzun yakın çevresine set çekilemez mi? Hayvanların havuza düşmemesi için gereken önlemler alınamaz mı?  Orman İşletmesi ile Mera Birimi arasındaki hukuki sorun anlaşmayla sonuçlanamaz mı? Kara kaplumbağaları başta olmak üzere helikopter yangın havuzuna düşen Karadağ’ın yabani hayvanlarının ölümünden kim sorumlu? Açlık ve susuzluk sonucu ölen kaplumbağaların günahı kimin omuzlarında? Yılkı atları için sesini çıkarmayanlar, atlardan daha önemli işlerin peşinde koştuklarına inananlar! Kaplumbağaların feryadını duyuyor musunuz?.. Bizi merhamet kurtaracak.  Merhamet denilen yüce erdemliliği diriltemezsek, geleceğimiz karanlık demektir.”",https://www.sozcu.com.tr/olum-cukuru-p83306
Uğur Dündar,Teğmenler!..,11 Eylül 2024,"- Siz hiç; askeri okula girdiğinde anasını ve ablasını, evlendiğinde karısını, evlat sahibi olduğunda kızını ağlatmanın... - Siz hiç; memlekete gittiğinizde zili çalmadan kapıyı açmak için saatlerce pencere köşelerinde bekleyen bir ananın oğlu olmanın... - Siz hiç; babasının yokluğunu hissettirmemek için evladına hem analık hem babalık yapan, Kurban Bayramı arifesinde kurbanlık seçmeye giden, çalışmayan aracınıza akü taktıran, taşınırken tüm eşyaları paketleyip üstüne bir de nakliyecilerle pazarlık eden bir eşe sahip olmanın... - Siz hiç; kendisine istediği oyuncakları alabilmek için para kazanması gerektiğini, bunun için de göreve gitme mecburiyetinde olduğunu kızına anlatan babaya kızının, “Baba sen yeter ki gitme, ben oyuncak istemiyorum” diyen bir evlada sahip olmanın... - Siz hiç; öldüğünde ev, araba, bankada para bırakamayan, ama şerefin, gururun, kul hakkı yememenin, delikanlılığın en önemli erdemler olduğunu vasiyet eden bir babaya sahip olmanın... ★★★ - Siz hiç; günlerdir karlar içinde süren operasyonda soğuktan donmamak için tim personeli başçavuşuna belki eşinden daha sıkı sarılmanın... - Siz hiç; operasyon dönüşlerinde istirahat ettikleri koğuştaki üç katlı ranzada aylarca altlı üstlü yatıp da, o günkü operasyon dönüşü şehit olan silah arkadaşının terliklerinin hâlâ yatağının başucunda durmasının... - Siz hiç; 32 kilo ağırlıktaki teçhizatla, 155 kilometreyi, 48 buçuk saatte yürüdükten sonra, sabah mesaiye giderken şişen ayaklarını ayakkabıya sokmak için yarım saat kapı önünde mücadele vermenin... - Siz hiç; 22 kiloluk sırt çantası, tüfek, çelik yelek ve çelik başlık ile 27 kilometre uzunluğundaki koşu testini 2 saat 30 dakikada bitirdikten sonra duş alıp kahve içmeye şehre gitmenin verdiği hazzın... - Siz hiç; Ramazan ayında orucunuzu bir tabak mercimek çorbasıyla açarken, gelen bir telefon mesajı ile bulunduğu evden yaklaşık bin kilometre ötede, 3 bin metrelik rakımda, eksi 26 derecedeki havada operasyona çıkmanın... ★★★ - Siz hiç; altında 700 kiloluk EYP patladıktan sonra, 10 metre öteye fırlayan 19 tonluk zırhlı aracın içindeki silah arkadaşlarından kaçının şehit, kaçının yaralı olduğunu telefonuna gelen son dakika haberinden öğrenmenin... - Siz hiç; alnından keskin nişancı silahı ile vurulan silah arkadaşının dışarıya akan beyninin parçalarını ümitsizce kafasında açılan deliğe itmenin... - Siz hiç; ortalama hava sıcaklığının eksi 26 derece olduğu soğukta, 5 gün aralıksız karın üzerinde durmanın... - Siz hiç; 3 kilometre yüksekte giden uçaktan serbest paraşütle atlayıp, yere 900 metre kala açtığın paraşütünün seni tartmasının verdiği hazzın... - Siz hiç; ülkedeki vatandaşların evlerinde huzurla uyuması için geceleri hiç uyumamanın... - Siz hiç; helikopterin bile gelemeyeceği engebeli bir arazide, beş yerinden vurulan 70 kilo ağırlığında yaralı silah arkadaşını ölmeden tahliye edebilmek için 8 kilometre öteye sırtında taşıyan adamlarla birlikte çalışmanın... Teğmenlerin mezuniyet töreninde Subaylık Andı içmesi iktidarı rahatsız etti. ★★★ - Siz hiç; analarının hayatını sana emanet ettiği binlerce askere emir komuta etmenin, alınan görevi yapmak için analarının kuzularına ölüm emri vermenin omuzlara yüklediği yükün ağırlığının... - Siz hiç; daha ilk operasyonunda, zemini taze kanla dolu bir helikopterle, biraz önce 3 askerin şehit, 10 askerin yaralandığı yere tekrar gitmenin... - Siz hiç; sınır ötesi operasyonda tuzaklanmış anti tank mayınına basıp, 300 metre ileride sadece sol botu bulunabilen silah arkadaşının tabutunu anasına teslim ederken, “Komutan, senden tek isteğim, evladımın yüzünü son bir kez görmektir” diyen şehit anasına gösterecek bir şey olmadığı için tabutun kapağını çivi ile çakmanın, bu çaresizliği yaşarken daha 24 yaşında genç bir teğmen olmanın... - Siz hiç; hayattaki en büyük erdemin dürüstlük olduğunu bilmesine rağmen, anasını, babasını, karısını, kızını ve sevenlerini üzmemek için sürekli yalan söylemenin... ★★★ - Siz hiç; FB-GS derbi maçını seyrederken, daha maçın 23. dakikasında telefonuna gelen “yıllarca beraber görev yaptığı bir silah arkadaşının şehit olduğu” mesajı sonrasında ne seyrettiğinin, hatta hayatın bile anlamsız hale geldiğinin... - Siz hiç; emekli olduğunda bile daha önce görev yaptığı bölgelerdeki halkın başına bir iş geldiğinde ilk seni aramasının... - Siz hiç; dümdüz ve karla kaplı arazide sığındığın tek kayacığın arkasında mevzilenen 6 kişiden 4’ü vurulduktan sonra yanındaki silah arkadaşınla helalleşmenin... - Siz hiç; 38 gün süren operasyon sonrası kışlaya döndüğünde banyo yaparken sabunun köpürmemesinin... - Siz hiç; hava aydınlanmadan zirveye el atmak için 18 buçuk saat aralıksız bir dağa tırmanmanın... - Siz hiç; operasyon dönüşü şehre gidip sıcak bir çorba içmek için lokanta ararken, seni almaya gelen askeri araca binip birliğe geri döndükten sonra tekrar operasyona çıkmanın... ★★★ - Siz hiç; yıllar sonra bile 5-6 tugayın güçlükle operasyon düzenlediği, sınır ötesindeki terörist kamplarının olduğu dere yataklarında sadece 5 kişi ile dolaşıp arama/tarama yapmanın... - Siz hiç; kar suyunu eritip yapılan çayın, ateşte pişen kumanyanın, bir parça ekmeğin, 3 tane yeşil zeytin 1 parça domatesin, 15 gün karda gezdikten sonra kılcal damarlarının çatlaması pahasına alınan sıcak duşun, 5 yıldızlı otelde konaklayıp kahvaltı yapmaktan bile daha lüks olmasının... - Siz hiç; belki 1 gün sonra şehit olma ihtimaline karşı arkadaşından helallik alamayacağı korkusu ile 1 saatten fazla küsmenin, kavga edip ağız dolusu küfretmenin bile lüks sayıldığı bir arkadaşlık yaşamanın... - Siz hiç; operasyona gitmek üzere seni evden almaya gelen araca doğru ilerlerken, parmaklarının ucunda durarak gidişini camdan izleyen 4 yaşındaki kızına, bir daha hiç göremeyecek bile olsan ağlamamak için son kez geriye bakıp el sallayamamanın... ★★★ - Siz hiç; bir adım daha atamayacak kadar yorulduğunda dahi kilometrelerce yürümenin, hüngür hüngür ağlayacak kadar üzgün olsan da dik durmanın, emrindeki silah arkadaşlarının sevdiklerine sağ salim kavuşmaları için en doğru kararı vermenin, kendi çocuğun ateşler içinde hasta yatağında yatarken, başında duramazken, yaralanan askerinin ölmemesi için elini tutmanın... - Siz hiç; başarının yüzde yüz olduğu, yüzde 99’un bile başarı olmadığı, kalan yüzde bir ile arkadaşlarının hayatını kaybedebileceği, başarı kriterinin yaptığın işlerin hiç kimse tarafından bilinmemesi olduğu, bildiklerini yaşadıklarını kimseye anlatamadan mezara gideceğin bir mesleğinin olmasının... - Siz hiç; TV’deki haberlerde gittiğin operasyondan bahsedilirken “ben de oradaydım” diyememenin... - Siz hiç; barut kokusunun parfümün; sırt çantanın, tüfeğinin en iyi arkadaşın; hücum yeleğinin yastığın; ölümün, kanın, karın, toprağın hayatının bir parçası; uykusuzluğun, açlığın, kilometrelerce yürümenin hayat tarzın haline geldiği bir mesleğe sahip olmanın... - Siz hiç; klasik müziği, Mozart’ı, Kayahan’ı, Karadeniz türkülerini sevsen de Müslüm Gürses şarkılarında kendini bulmanın... ne demek olduğunu bilir misiniz?... “.....Çünkü sen çölüme yağmur oldun, sen geceme gündüz oldun, sen canıma yoldaş oldun, sen kışıma yorgan oldun. Eğer seni kırdıysam darıl bana, ama bir gün beni ararsan bak ruhuma…...” ★★★ Yürekleri vatan sevgisiyle dopdolu, Mustafa Kemal’in askerleri yeni mezun genç teğmenlerin bahtları açık olsun, ayaklarına taş değemesin, Allah hepsini korusun... Onlara laf dokunduranlara inat, minnet ve sevgiyle...",https://www.sozcu.com.tr/tegmenler-p83047
Uğur Dündar,"Murat Ağırel gibi gazetecileri kimler, niçin ölümle tehdit ederler?..",06 Eylül 2024,"“Senin cezan bu vatan millet adına kesilecek. Beni yok yere engelleyip arkamdan atıp tutmalarının cezasız kalacağını sanıyorsun değil mi? Büyük yanılgı, barınaktaki köpekler bile yemlenirken sıraya giriyor örnek al sen de sıranı bekle kansız!..” ★★★ Virgülüne dokunmadan aktardığım tehdit ve hakaret dolu bu “X” mesajı, “Çiftlikbank” dosyasını açıp, “Tosuncuk” lakaplı Mehmet Aydın’ın Uruguay’daki malikanesi, yatı ve Ferrari arabasıyla, New York’taki milyon dolarlık dairesini belgeleri ve görüntüleriyle ortaya çıkarmamdan hemen sonra, sosyal medyada @UmeyrFreezer profilini kullanan kişiden  gelmişti. ★★★ “Çiftlikbank” haberlerimin ardından düşündürücü gelişmeler oldu.  O güne kadar Interpol’ün arananlar listesinde adı bulunmayan Mehmet Aydın, “en çok aranan kişilere” dahil edildi. Sonra da Uruguay’da yakalanıp Türkiye’ye iade edildi. O tarihten bu yana tutuklu olarak yargılaması devam ediyor. Mehmet Aydın ve ağabeyi Fatih Aydın’ın tutuklu olarak yargılandığı davada savcılık, toplam 20 sanığın, 5 ayrı dava dosyası ile 86 bin yıla kadar hapisle cezalandırılmalarını istiyor. Bu vurgun zincirinin sosyal medya sorumlusu olduğu öne sürülen Umeyr Karakoç adlı kişi de yargılananlar arasında...… ★★★ Umeyr Karakoç’la ilgili haberleri okurken @UmeyrFreezer’in fotoğrafına baktım. Aaaa ikisi de aynı değil mi?.. Bunun üzerine ben de şu mesajı yazdım: “Meslekte 50’nci yılım. Bu 50 yılda beni kimler, niçin tehdit ettiler? Kimler neden öldürmek istediler? Çiftlikbank’ın sosyal medya sorumlusu olan bu ahlaksız tıfılın güldüren tehdidinin hatırlattıklarını hafta içinde yazacağım. Gerilim filmi senaryosu gibi okuyacaksınız!.. ★★★ Meslek hayatımda ilk ölüm tehdidini, 70’li yıllarda aldım. Soğuk savaş sürecinde hedef ülke konumundaki Türkiye’mizde emperyalizm sağ sol çatışması çıkarmış, hemen her gün karşıt görüşteki gençlerimiz birbirini vurmaya başlamıştı. İşte o kan ve ölüm dolu günlerde hazırladığım bir haberin sonunda büyük mizah ustası Müjdat Gezen’li bir parodi yer almıştı. Müjdat bir silah ve sigara kaçakçısını canlandırıyor, benim “Bulgaristan’dan teknelerle getirdiğiniz kaçak silahlarla sigaraları nereden çıkarıyorsunuz?” soruma, haritada Trakya’nın Karadeniz kıyılarındaki bazı noktaları göstererek “Buralardan” cevabını veriyordu. ★★★ Programdan sonra çok ciddi tehdit telefonları gelmiş, Müjdat’a ulaşan bir ihbara göre; kaçakçılar bizi vurmak için peşimize düşmüşlerdi. Çünkü haritada gösterdiği yerler kaçakçıların gerçekten çıkarma yaptıkları noktalarmış!.. Bu meslek hayatımda aldığım ilk ölüm tehdidiydi. O günden bu yana sayısını unuttuğum kadar çok ölüm tehdidi aldım, ayrıca zamanla tüm terör örgütlerinin hedefinde oldum. ★★★ Peki bundan korkup sustum mu? Tam tersine… Kamu kaynaklarını yağmalayarak, tüyü bitmemiş yetim hakkını çalan, böylece Türkiye’nin gelişmesini engelleyen suç örgütleri ve vurguncuların üzerine daha kararlı ve cesur adımlarla gitmeye başladım. Karanlık güç odakları dünyanın her yanında dürüst ve cesur gazetecileri susturmak isterler. Öyle ki onlara saldırmayı adeta spor haline getirirler. Toplumun inanıp güvendiği gazetecileri silah tutan tetikçilerle yok edemeyenler, kalem tutan tetikçileri kullanmayı da ihmal etmezler. Bu satırların yazarına da ta 70’li yıllardan bu yana, atılmadık çamur ve iftira bırakmadılar. Hele FETÖ’nün korku imparatorluğuna dönüşen cadı avı sürecinde!.. Ama sonuçta ne oldu? Müfteriler cevabı verilemeyecek tek bir belge gösteremedikleri gibi, yargı önünde sorguya çekilirlerken acınacak durumlara düştüler. ★★★ Tetikçiler ne söylerlerse söylesinler, ne kadar tehdit savururlarsa savursunlar, önemli değildir. Kendilerinden emin gazeteciler için bunlara hesap vermek zuldür! Tetikçilere hesap verilmez, ancak yargı önünde onlardan hesap sorulur! Aynaya baktıklarında içlerinden oraya tükürmekten başka bir duygu geçmeyenlerin halkın gerçekleri öğrenme hakkından başka bir güce hizmet etmemekte direnmem nedeniyle attıkları iftiralar nasıl bir sonuç verdi biliyor musunuz? Affınıza sığınarak yazıyorum; beni halkımızın en güvendiği kişi yaptı!.. Murat Ağırel ★★★ Şimdi de sevgili meslektaşım, soruşturmacı gazeteci Murat Ağırel’e taktılar!.. Tetikçiler şunu bilmeli ki; bu tehditler, Murat gibi toplumun gerçekleri öğrenme hakkına aşkla hizmet eden değerli gazetecileri asla yıldıramaz, tam tersine, yollarını daha da aydınlatır...… Yolun ve bahtın açık olsun değerli kardeşim...",https://www.sozcu.com.tr/murat-agirel-gibi-gazetecileri-kimler-nicin-olumle-tehdit-ederler-p81781
Uğur Dündar,Milli Eğitim Bakanı Prof. Yusuf Tekin’e mektup!..,22 Eylül 2024,"“5 Şubat 2023 kuzenimin doğum günüydü. Onlar, Kahramanmaraş’ın en lüks sitelerinden biri olan Ebrar Sitesi’nde oturuyorlardı. Orada kendi aramızda ufak bir kutlama planlamıştık. ★★★ Her şey çok güzel gidiyor, tüm akrabalar çok eğleniyorduk. Saatler ilerleyince ailem evimize döndü. Biz kuzenlerimle birlikte sohbeti, geleceğe yönelik hayaller kurmayı sürdürdük. ★★★ Saat 03.15 sıralarında herkes uyumaya çekildi. Dalmıştık. Ancak uykumuz fazla sürmedi. Birden korkunç bir uğultuyla uyandık. Öylesine ürkütücü bir sesti ki; hâlâ kulaklarımda çınlıyor. Sarsıntıyı duyar duymaz birbirimize seslendik. Fakat korkunç uğultu nedeniyle seslerimizi duyuramadık. ★★★ Yataklarımızdan doğrulamadan bina üstümüze yıkılmıştı. Ben o an sadece bizim sitenin göçtüğünü düşündüm. Meğer tüm şehir dümdüz olmuş. Enkaz altında biri 8, diğeri 25 yaşında olan iki kuzenimle yan yanaydık. Onlar da yaşıyorlardı. Hatta zor da olsa konuşabiliyorduk. Ancak önce küçüğün, sonra da büyük kuzenimin sesleri kesildi. O anda dünyam kapkara oluverdi. ★★★ Benim tek şansım yanımdaki gardırobun bana ufacık bir yaşam üçgeni bırakmış olmasıydı. Neden sonra, kendimi zor da olsa toparlayıp, arama kurtarma ekiplerine bulduğum bir taşı atarak cevap verdim. O ekipler enkaz altından çıkıp aydınlığa kavuşmam için büyük çaba gösterdiler. Beni devamlı konuşturarak kendimden geçmemi önlediler. Fakat konuşacak mecalim kalmamıştı. “Nasılsın?” dediklerinde sadece su istedim. O bir damla suyun bana sağladığı yaşama azmi sayesinde dışarı çıkabildim… ★★★ Ebrar Sitesi denilen mezarlık dayımı, yengemi, canım kuzenlerimi ve sağ kolumun işlevini aldı. 6 Şubat depreminde 100’ü aşkın yakınımı kaybettim. Aylarca hastanede yeniden hayata tutunmaya çalıştım. Sağ kolum yerinde duruyordu ama artık sadece bir görüntüden ibaretti. Ayrıca psikolojik olarak da kötü durumdaydım. Doktor gözetiminde antidepresanlar kullanarak hayata tutundum. Çünkü ben hep 6 Şubat’ta kalmıştım, kendimi sürekli o enkazın altındaymışım gibi görüyordum. Ama hayat devam ediyordu. Güçlü olmak, umudumu yitirmemek zorundaydım. Bu duygularla derslerime çalıştım ve 2024 Şubat ayında üniversiteden mezun oldum. Şu anda 22 yaşında engelli öğretmen adayı olarak atama bekliyorum. Biz 2 bin kişiyiz. Tek istediğim mesleğime kavuşabilmek. İnanıyorum ki öğrencilerim bana en iyi ilaç olacaklar. İşte bu da benim 1 dakikada yıkılan, ama sonra yeniden mesleğimin aşkıyla ayağa kalkma hikayem. Dilerim Milli Eğitim Bakanımız Sayın Yusuf Tekin bu mektubumu okur. Size ve tüm okurlarınıza en içten saygılarımla, Merve Birsen Atama Bekleyen Engelli Öğretmen Adayı”",https://www.sozcu.com.tr/milli-egitim-bakani-prof-yusuf-tekin-e-mektup-p85889
Uğur Dündar,Narin...,14 Eylül 2024,"Tüm ülke soracak: Narin nerede? O gül yüzlü kız nerede? Bir gonca gibi açıp sevinçle gülen,   Çiy damlası gibi tertemiz kız nerede? Narin nerede hani?.. ★★★ Biri anlatsın bize, Neden o gül goncası kız,  Kopartıldı dalından?.. ★★★ Gezinirken bir kelebek gibi, O incecik kanatlarıyla, Omzunda “Elifba” çantasıyla. O güzel gülüşüyle, Neşe, sevinç saça saça, Birden kayboldu ortadan...… ★★★ Kurumuş yürekleri insanların, Bir mumya, bir fosil gibi, Orta Çağ’ın karanlığında. Ne gül goncası biliyorlar, Ne sevinçle gülen çocuk, Kurutuyorlar, kendi kuru yürekleri gibi...… ★★★ Ölü evine çeviriyorlar,  Sevinçle yaşanması gereken dünyayı. Karanlıklar fışkırıyor her yanlarından, Paslı dikenli telleriyle, Kanlı küflü duvarlarıyla sarıyorlar her yanı, Güzel bir dünyayı,  Ölü evine çeviriyorlar...… ★★★ Dişi kurtlar bunlardan daha vicdanlı, Bir bebek bulsalar ormanda, Çaresiz, kimsesiz, Emzirir büyütürler korurlar onu...… ★★★ Hatırladınız mı Asena efsanesini? Ey halkım, hatırladın mı Asena efsanesini? Türk halkının nasıl yaratıldığını anlatan, Eski Türk efsanesini hatırladın mı? Kuzey Çin’de küçük bir Türk köyü,  Çinli askerler tarafından basılır,  Ancak geride küçük bir bebek kalır.  “Asena” adlı gök mavisi yelesi olan,  Yaşlı bir dişi kurt,  Bu bebeği bulup emzirerek,  Türk neslinin devamını sağlar...… ★★★ Hatırladın mı, ey halkım? Bir dişi kurt bile daha merhametli, Daha vicdanlı.  Hatırladın mı, merhameti, vicdanı? İşte o dişi kurttaki merhamet, vicdan, Olsaydı bu yürekleri kurumuşlarda, Narin, bir kelebek gibi dolaşırdı aramızda...… ★★★ Kardeşlerim unuttuk Ağustos’un ışığını,  Beşinci mevsim Eylül’ün şarkısını, Derenin çamuru doldurdu, O gül yüzlü küçük kızın ağzını. Kardeşlerim, Kardeşlerim...  Her şey bitti artık o gül yüzlü, Gonca gibi gülen,  Küçük kız için, O şarkılı türkülü sesler, yemeklerin lezzeti, Oyunların neşesi, Kızarmış lavaş çıkaran gömme çömlek fırınlar, Ve allı güllü terlikler satılan Diyarbakır pazarı, Kurumuş çamura bulanmış bir yaprak artık Narin...… ★★★ Narin dere kenarında, Bir çuvalın içinde.  Çakıl kum yosun tuz, Madem incitecektiniz,  Adını neden ‘Narin’ koydunuz?..",https://www.sozcu.com.tr/narin-p83825
Uğur Dündar,Prof. Dr. Mehmet Haberal dünya bilim insanlarını İstanbul’da buluşturuyor,19 Eylül 2024,"TRT’nin tek kanaldan siyah beyaz televizyon yayınları yaptığı 70’li yıllardan beri başarılı çalışmalarına tanıklık ettiğim Prof. Dr. Mehmet Haberal, 22-25 Eylül’de İstanbul’da gerçekleşecek büyük bir kongreye hazırlanıyor. Geçtiğimiz Nisan ayında, Atina Akademisi’nin Yunan olmayan bir bilim insanına ilk kez verdiği Yüksek Şeref Ödülü’ne layık görülen ve akademiye üye olarak kabul edilen Prof. Dr. Mehmet Haberal’a, Mayıs ayında ise Rusya Transplatasyon Derneği tarafından “Demikhov” madalyası takdim edildi... Prof. Mehmet Haberal çalışma odasında kitapları ve ödülleriyle birlikte. ★★★ Dünya Organ Nakli Derneği’nin 30. Uluslararası Kongresi, Prof. Dr. Mehmet Haberal’ın öncülüğünde ve ilk kez ülkemizin ev sahipliğinde, İstanbul’da gerçekleştirilecek.. 22-25 Eylül tarihindeki kongrede ayrıca, Dünya Organ Nakli Derneği’nce Prof. Dr. Mehmet Haberal’a geçen yıl verilmesi kararlaştırılan organ nakli alanındaki en seçkin dünya ödülü olan “Medawar Ödülü” de takdim edilecek. “En büyük küresel transplantasyon kongresi” olma özelliğini taşıyan etkinlik, dünyanın dört bir yanından gelen uzmanların katılımıyla ICC İstanbul Kongre Merkezi’nde yapılacak. ★★★ Prof. Haberal, Atina’da Yunan olmayan ilk bilim insanına verilen Yüksek Şeref Ödülü’nü alırken şu çok anlamlı konuşmayı yapmıştı: “Bugün burada olmamı, modern Türkiye Cumhuriyeti’nin kurucusu Büyük önder Atatürk’e borçluyum. Atatürk ve Venizelos’un iki ülke dostluğu için yaptıkları katkılar bir kapı aralamıştır. Bu da başka bir kapı olacaktır.” Prof. Dr. Mehmet Haberal konuşmasının devamında Yunan meslektaşlarına sağlık ve eğitim alanında destek vermeye hazır olduklarını belirterek “Sizi başka ülkelere muhtaç etmeyiz” demişti. Törende kendisine “Sizin gibi dünyaca ünlü bilim adamını 5 yıl cezaevine koydular. Siz hâlâ ülkeniz için mücadele veriyorsunuz” diyenlere de tarihi bir cevap vermişti: “Ben her şeyimi ülkeme borçluyum. İyi ki Türkiye var. Siyaseten böyle şeyler olabiliyor. Unutmayalım ki Yunanistan da Sokrates gibi büyük bir filozofunu astı!..” ★★★ Haberal Hoca, 1980 yılında hayata geçirdiği Türkiye Organ Nakli Yanık ve Tedavi Vakfı ile kurumsal yapılanma doğrultusunda ilk adımı attı. Bunu 1982’de kurduğu ilk Diyaliz Merkezi ve 1985 yılında hizmete açtığı Başkent Hastanesi ile devam ettirdi... 1986 yılında Prof. Dr. Mehmet Haberal Eğitim Vakfı’nı kuran Hoca, 1994 yılında ilk öğrencilerini alan Başkent Üniversitesi’ni, o zaman bozkır olan Ankara’daki Bağlıca Yerleşkesinde hizmete açtı. Başkent Üniversitesi onun önderliğinde bugün 25 bine yakın öğrencisi, 2000’in üzerinde akademisyeni, binlerce çalışanı ve 50 bine yakın mezunuyla Türkiye’nin en saygın ve en çok tercih edilen üniversitelerimizden biri haline gelmeyi başardı. ★★★ Prof. Dr. Mehmet Haberal, dünya çapında “Müthiş Türk Bilim İnsanı” olarak tanınıyor ve saygı görüyor. Onunla ilgili ilk haberimi 1975 yılında yaptım. Zira Hoca 3 Kasım 1975 tarihinde Hacettepe Üniversitesi Tıp Fakültesi Genel Cerrahi Bölümü’nde, Türkiye’de ilk kez, annesinden 12 yaşındaki bir çocuğa, akrabalar arası böbrek naklini gerçekleştiren bilim insanı olarak tarihe geçmişti. Sonraki süreçte de başarılarını sürdüren Prof. Haberal, Dünya Organ Nakli Derneği’nin seçilmiş ilk Müslüman Başkanı oldu. Sayısız ödüle layık görüldüğü gibi pek çok ilke de imza attı. Örneğin 10 Ekim 1978’de, Avrupa Transplantasyon Birliği’nden (Eurotransplant) sağlanan ölü böbrek ile Türkiye’de ilk defa kadavradan böbrek transplantasyonunu gerçekleştirdi. 2238 sayılı “Organ ve Doku Alınması, Saklanması, Aşılanması ve Nakli” yasasının hazırlanıp, 3 Haziran 1979’da yürürlüğe girmesini sağladı. 1983’te, o zamana kadar dünyada en fazla 36 saat saklanabilen kadavra böbreklerin saklanma süresini 111 saate kadar uzatmayı başardı. 8 Aralık 1988’de, Kuzey Afrika, Ortadoğu ve Türkiye’de ilk kez kadavradan karaciğer naklini başardı. 15 Mart 1990’da, Kuzey Afrika, Ortadoğu, Avrupa ve Türkiye’de ilk kez çocuklarda canlıdan segmental karaciğer nakline imzasını attı. 24 Nisan 1990’da, dünyada ilk kez yetişkinlerde canlıdan segmental karaciğer naklini gerçekleştirdi. 16 Mayıs 1992’de ise dünyada bir ilk olan uygulamayla, aynı vericiden, aynı anda, hem kısmi karaciğer nakli hem de böbrek naklini yapmayı başardı. 785’i uluslararası olmak üzere, toplam 1428 yayın ile Türkiye’de uluslararası literatürde en fazla bilimsel yayını bulunan öğretim üyesi olarak tarihteki yerini aldı. ★★★ Haberal Hoca, FETÖ kumpasıyla hapiste iken “Dünya Tıp Etik Bilimler Akademisi”ni kurdu. Hani, örgüt kurmuş diyorlardı ya!.. Suçunu öğrenemeden beş yıl zindanlarda yatırıldı ya!.. Al sana örgüt dercesine üyesi olduğu akademiye 27 ülkeden 66 bilim insanı katıldı. ABD’den ünlü Profesör Gamelli’den tutun da, Japonya’dan Profesör Aikawa’ya, Kanada’dan Profesör Keown’a, Almanya’dan Profesör Land’a ve İngiltere’den Profesör Nadey’e kadar... “Sizin gibi önemli bilim insanını, suçsuz yere hapse atan bir ülkede böyle bir etkinlik yapmayız” diyen dünya bilim otoritelerine “Siz bizim iç işlerimize karışmayın. Bu konu kendi ülkemle benim aramda” diyerek, dünyaya meydan okuyabilen bilim insanı, gerçek bir vatanseverdir Haberal Hoca... Ayrıca cezaevindeki süreçte Türkiye’de İlk Karaciğer Naklinin 25’nci Yıldönümü Kongresi’ni organize ettiği gibi, “hapishaneden” tek tek yazışarak, teyitlerini aldı ve iç savaş halindeki Suriye dahil, 17 ülkeden 42 konuşmacının katılımını sağladı. ★★★ Dünyanın şapka çıkardığı bu büyük bilim insanına, Türkiye sevdalısı Haberal Hoca’ya ve ailesine çok acılar çektirildi. Babası Yaşar Ali Bey’in cenazesine gidemedi ve evlat olarak son görevini yerine getiremedi. Sevgili annesi Medine Hanım ile helalleşmesine izin verilmedi. Onun uğradığı haksızlığın yüzde birine maruz kalan biri, lanet olsun böyle memlekete, verdiğim emekler haram olsun deyip yılgınlığa düşer, hiç olmazsa dert yanar. O ise tam tersine “Cezaevine konulacağımı rüyamda görsem inanmazdım ama, oraya konuldum diye memleketime küsecek değildim. İyi ki Türkiye var, her şeyimi bu ülkeye borçluyum” diyor. Böylece kişinin kendisini yetiştiren ülkesine ve insanlığa “her şartta daha iyi ne yapabilirim” diye uğraşması gerektiğini anlatıyor. Önünüzde saygıyla eğiliyorum “Müthiş Türk Bilim İnsanı” değerli hocam...",https://www.sozcu.com.tr/prof-dr-mehmet-haberal-dunya-bilim-insanlarini-istanbul-da-bulusturuyor-p85128
Uğur Dündar,Polis karakolunun bile sahtesini kurdular!..,18 Eylül 2024,"Gelecek hafta Çarşamba akşamı saat 20.15’ten itibaren, Sözcü Televizyonu’nda, genç gazeteci kardeşlerimle sahtekarların, vurguncuların, tüyü bitmemiş yetim hakkını yağmalayan hırsızların, dolandırıcıların, her türlü suç örgütünün korkulu rüyası ARENA programını yeniden başlatıyoruz. Önceki gün üzerinde çalıştığımız dosyaları değerlendirirken Cem Özkeskin kardeşim sahte bir MİT (Milli İstihbarat Teşkilatı) mensubu haberinden söz etti. Sahte MİT’çinin serüvenlerini şaşkınlık içinde dinlerken, vaktiyle İstanbul’da üç emekli polisin kurduğu “Sahte Polis Karakolu” olayını hatırladım. ★★★ Hemen anlatayım: 1950’li yıllarda Sirkeci’deki Eminönü Emniyet Amirliği’nde görevli üç polis memuru emekli olurlar. Emekli olurlar ama, geçim kaygısına da düşerler. Bunun üzerine birlikte bir iş yapma konusunda kafa yormaya başlarlar. Şu işi yapalım, yok bu işi yapalım derken, içlerinden biri parlak(!) bir düşünce atar ortaya: “Karakol kuralım !..” Ölçerler, biçerler ve kuracakları karakol için Küçükpazar’da bir bina kiralarlar. Daha önceden Sirkeci Emniyet Amirliği’nde görev yaptıklarından ve çevrede tanındıklarından özellikle bu bölgeyi seçerler. “Küçükpazar Karakolu” yazan tabelayı yaptırıp, binaya asarlar. Üç kafadar emekli, masaydı, sandalyeydi, daktiloydu, dosyaydı, kağıttı, stampaydı, mühürdü, bir karakolda bulunması gereken her şeyi alıp karakolu tefriş ettikten sonra, herhalde dünyanın ilk sahte polis karakolunu hizmete açarlar!.. O sırada da Eminönü Emniyet Amiri değiştiğinden, yeni gelen, bölgede Küçükpazar Karakolu diye bir karakol olup olmadığını bilmemektedir. ★★★ Bu arada, gerçek bir karakol hangi görevleri yerine getiriyorsa, sahtesinde de aynı işler normal seyrinde yapılmaktadır. Üç kafadar yeni tayin olan Eminönü Emniyet Amiri’ne de bir kutu çikolatayla “Hoşgeldin”e bile gitmeyi ihmal etmezler. Ziyaret sırasında memur azlığından yakınıp, takviye memur talep ederler. Amir de, “Bende memur çok, birkaçını sizde görevlendirelim” diyerek Küçükpazar Karakolu’nun emrine üç polis memurunu verir. Böylece bir karakolda olması gereken tüm düzenek tamamlanmış olur. ★★★ Evraklar gelmekte, evraklar gitmekte, yazışmalar dosyalanmakta, suçüstüler yapılmakta ve zanlılar adliyeye gönderilmektedir. İşler o kadar aksamadan ve mevzuata uygun yürümektedir ki, izin programları bile oluşturulmakta ama karakolun “kurucu” üç memurundan ikisi izne ayrılırsa biri işler karışmasın diye mutlaka karakolda kalmaktadır. Maaşlar ise esnaftan toplanan paralarla verilmektedir. İki memurun yine yıllık izin kullandıkları bir gün, nöbetçi bıraktıkları arkadaşlarının bir yakını vefat edince, o da iki üç günlüğüne memleketine gitmek zorunda kalır. Aynı günlerde de Eminönü Emniyet Amirliği’nden bir memur, geçici görevle Küçükpazar Karakolu’na gönderilir. Bu memur daha önce İl Emniyet Müdürlüğü’nde karakolların kömür dağıtım işini yaptığından İstanbul’daki tüm karakolları ezbere bilmektedir. Küçükpazar Karakolu diye bir karakolda görevlendirilince şaşırır. Karakoldaki diğer memurların da pek bir şey bildikleri yoktur. Bu arada kış yaklaşmış, ancak Küçükpazar Karakolu’na henüz kömür filan gelmemiştir. Bir gün kendine iş edinir, “Herkesin karakolunun kömürü verildi de bizimkine niye gelmiyor?..” diye meraklanıp Emniyet Müdürlüğü’nün kömür dağıtım bölümündeki eski arkadaşlarının yanına gider. Sahte olarak kurulduğu söylenen İstanbul’daki Küçükpazar Karakolu. ★★★ “Ya hu arkadaş, herkesin karakoluna kömür verdiniz de bizim karakola niye vermiyorsunuz?..” “Sizin karakol neresi?” “Küçükpazar Karakolu!..” “Nerede bu karakol?” “Unkapanı’nda!..” “Biz öyle bir karakol bilmiyoruz!..” “Nasıl olur, binası var, memurları var, ben de orada görev yapıyorum!..” ★★★ Hemen tüm karakolların listeleri çıkarılır, ama böyle bir karakolun izine rastlanmaz!.. Yine de eski arkadaşlarının elini boş göndermez, kömürü verirler. Kömürün geldiği gün, sahte karakolun kurucusu üç memur da izinden dönmüş, ekmek tekneleri karakolda göreve başlamışlardır!.. “Ne var ne yok arkadaşlar?..” “İyi, ne olsun..” “Biz yokken ne yaptınız?..” “Kömür aldık!..” “Ne kömürü?..”                                     Üç kafadar, karakolun elektrik, su ve kömür giderlerini kendi ceplerinden karşıladıkları için kafalarında bir şimşek çakar. Üçü de şaşkın bir ifadeyle birbirlerine bakakalırlar. Ama yapacakları bir şey de yoktur. Kömürü geri de gönderemezler. Olanı biteni gözleyen ve kömürü temin eden memur, ertesi gün yanına bir arkadaşını da alıp Eminönü Emniyet Amiri’ne gider. Yaşadıklarını amire anlatırlar. Emniyet Amiri, bu iki polis memuruyla İstanbul Emniyet Müdürü’nün huzuruna çıkar. ★★★ Zamanın Emniyet Müdürü gün görmüş uyanık bir adamdır. Su bastı, sel oldu gibisinden bir yazı yazdırıp Ankara Emniyet Genel Müdürlüğü’nden Küçükpazar Karakolu’nun demirbaş dökümünü ister. Kısa bir süre sonra Genel Müdürlükten “Böyle bir karakolumuz yoktur!..” yanıtı gelir. ★★★ Emniyet Müdürü ildeki bütün şube müdürlerini çağırtır, olayı özetler ve hep birlikte Küçükpazar Karakolu’nun yolunu tutarlar. Karakoldaki tüm memurlar da haberdar edilmiştir. Emniyet Müdürü, memurları şube müdürlerinin önünde sorguya çeker.. “Sen kaç yıldır bu karakoldasın?..” “Sen kaç yıldır görev yapıyorsun?..” Ayrıla ayrıla geriye karakolu kuran üç eski memur kalır!.. “Siz geldiğinizde bu karakol var mıydı?..” Biraz kem kümden sonra karakol kurucusu üç memur da konuşmaya başlar. “-Valla müdürüm emekli olduktan sonra bir iş kuramadık, aklımıza karakol kurmak geldi, biz de kurduk!..” Müdür öyküyü dinledikten sonra, “tamam tamam” der ve ekler : “Bu olayı hiçbir zaman, hiçbir yerde anlatmayacaksınız ve derhal İstanbul’u terk edip, ailenizle birlikte izinizi kaybettireceksiniz..” Sonra da şube müdürlerine dönerek şu talimatı verir: “Bu karakol bugünden itibaren yasal hale gelecek. Ankara’ya bir yazı yazın, su baskını, sel filan bir şeyler uydurun!..” Sahte olarak kurulan Küçükpazar Karakolu yasal hale büründükten sonra yıllarca hizmet verir!.. ★★★ Sosyal medya platformlarında “gerçek olay” şeklinde anlatılan yukarıdaki satırları doğrulatma imkanını bulamadım. Bana göre bir kurgu hikaye!.. Ama Cem Özkeskin kardeşimin ARENA’da ekrana getireceği ve “bu kadarı da olmaz” diyerek izleyeceğiniz sahte MİT’çinin serüvenleri, tümüyle gerçek... Çok yakında...",https://www.sozcu.com.tr/polis-karakolunun-bile-sahtesini-kurdular-p84818
Uğur Dündar,Imamoğlu’na verilecek mahkumiyet kararı milletle yargı arasında onulmaz yaralar açar!..,21 Eylül 2024,"Değerli okurlarım, Siyaset dünyamızın usta isimlerinden olduğu gibi, engin bir devlet birikimine de sahip bulunan Dr. Aytun Çıray’la, yerel seçimlerden hemen sonra yaptığımız söyleşide; CHP’nin birinci parti çıkması üzerine “Genel Başkan Özgür Özel’in liderlik çıtasını aştığını” söylemişti. Birçok lideri yakından tanıma imkanını bulmuş deneyimli bir siyasetçi olan Sayın Çıray’la bugünkü söyleşimize “O gün ‘çıtayı aştı’ dediğiniz Özgür Özel’in liderlik yolundaki ilerleyişini ve çalışmalarını şimdilerde nasıl buluyorsunuz?” sorusunu yönelterek başlıyorum. ★★★ AYTUN ÇIRAY (A.Ç.): Teşekkür ederim Sayın Dündar. Kimsenin öküzün altında buzağı aramaması için değerlendirmeme geçmeden önce açıkça ifade etmeliyim ki, içinde bulunduğumuz siyasi, ekonomik ve sosyal konjonktür, CHP’nin önemini daha da arttırdı. Yeniden bir demokratik hukuk devleti olmamız ve mutlak güçler ayrılığını sağlayarak tek insan rejiminden kurtulmamız için CHP’nin iktidar olması gerekiyor. Yani CHP’yi yönetenler başarmaya mahkumlar. Ben de üç dönem CHP milletvekilliği, Parti Meclisi Üyeliği ve Genel Başkan Yardımcılığı yapmış biri olarak bu idrakin içindeyim. Aradaki mecburi hizmet parantezi benim CHP için pozisyonumu değiştirmez. İnanıyorum ki ülkenin selameti için CHP’nin selametini sağlamak, hepimizin görevi. Bu nedenle yapılacak seçimlere henüz uzun bir zaman varken penceremden gördüğüm gidişatı objektif olarak değerlendirmek boynumun borcudur. TESTİ KIRILMADAN DOĞRULARI SÖYLEMEK GEREKİYOR UĞUR DÜNDAR (U.D.): Soruma cevap vermeden önce niye böyle bir açıklama yapma ihtiyacını duydunuz? (A.Ç.): Çünkü son cumhurbaşkanlığı seçimi yaklaşırken yanlış gittiğini gördüğüm şeyleri söylediğimde beni “Muhalefete muhalefet” yapmakla suçlayanlar oldu. O gün o suçlamaları yapanlar bugün o süreçleri eleştiriyorlar. Ama üçüncü kez atı alan Üsküdar’ı geçememeli. Sayın Dündar, ben vicdanımın ve aklımın gereğini yapacağım. Testi kırıldıktan sonra yol gösterenlerden olmayacağım. Testi kırılmadan yol göstermek gerekir. (U.D.): Tekrar ilk soruma dönecek olursak... (A.Ç.): Sayın Özel’in başarısı CHP’nin başarısı olacaktır. Ama konu bundan ibaret değil. Öyle anlaşılıyor ki gelecek seçimlere de bu sistemle girilecek. O nedenle Sayın Özel’in ilk işi; yapılmış ve yapılacak seçimlerin siyasi ve hukuki meşruiyetini tartışmaya açmak olmalıydı. (U.D.): Meşruiyetten neyi kast ettiğinizi açar mısınız? Size göre siyasi meşruiyet ne, hukuki meşruiyet ne? (A.Ç.): Siyasi meşruiyetin ilk şartı özgür basındır. Basın özgür mü? Daha geçenlerde bir televizyona “Sunucunuz imalı imalı gülümsedi!” diye ceza verilen ve gazetecilerin sık sık hapse girdiği bir ülkede basın özgürlüğünden söz edilebilir mi? Özetle Türkiye Dünya Basın Özgürlüğü Endeksi’nde 158. sırada. Hukuki meşruiyet sorunu ise özellikle 16 Nisan Referandumunda Yüksek Seçim Kurulu’nun kendini Meclis yerine koyarak ve fiili durum yaratarak mühürsüz oyları geçerli kabul etmesiyle ortaya çıktı. Sayın Ekrem İmamoğlu’nun ilk kazandığı seçimlerin iptali bir hukuk felaketiydi. Ya Anayasa Mahkemesi’nin cumhurbaşkanlarının seçimlerde devletin her imkanının kullanmalarının önünü açan kararına ne demeli? Seçimlerin meşruiyetini enine boyuna tartışmayan muhalefet daha önemli bir tartışmayı da açmaya yanaşmayacak gibi. Ama bu yeni hayal kırıklıklarının önünü açabilir. (U.D.): Sistem veya halk arasındaki tanımı ile “Tek Adam Rejimi”nin tartışılmasının gerektiğini mi kast ediyorsunuz? (A.Ç.): Şüphesiz. AKP 2010 ve 16 Nisan 2017 referandumları ile milletimizi adeta dipsiz bir kuyuya attı. İşlevsiz Meclis, denetlenemeyen iktidar ve anayasada yeri olmayan bakanlar kurulu. Sonuç ne? İçeride derin fakirlik, dış politikada sıkışıklık, içine mafya ve tarikatların sızdığı devlet. Bunu iyi anlatacaksınız. Böyle bir yapıyı tabii ki böyle bir konjonktürde sizden hemen değiştirmenizi bekleyen yok. Ancak bu sistem veya rejimin sonunun bir felaket olacağını anlatmaya, çareyi söylemeye mecbursunuz. (U.D.): Ama CHP’nin anayasa değişikliği yapacak gücü yok. Ayrıca Sayın Özgür Özel’in dediği gibi anayasaya uymayanlarla nasıl anayasa değişikliği için masaya oturacaksınız? ANAYASA DEĞİŞİM MÜCADELESİ İÇİN TAYYİP BEY’İN TUTUMU ÖN ŞART OLAMAZ (A.Ç.): CHP’nin muhatabı millet. Millet AKP’nin keyfini bekleyemeyecek kadar bozuk bir düzenin esiri oldu. Özgür Bey de Tayyip Bey’in insafa gelmesini bekleyemez. Yeniden mutlak güçler ayrılığının olacağı, Meclis’in millet iradesini temsil edeceği ve hukukun üstünlüğünün tesis edileceği düzeni sağlayacak 5-10 maddelik anayasa değişiklik teklifini koyarsın Türk milletinin önüne ve meydan meydan dolaşarak bir büyük hedefi seslendirirsin. Anayasa değişimi mücadelesi için Tayyip Bey’in tutumu ön şart olamaz. (U.D.): Sayın Özgür Özel ve arkadaşları parti içi iktidar mücadelesinde “Şimdi değişim zamanı” dediler ve Kurultay’ı kazandılar. Ardından da adına “İkinci Yüzyılın Değişim Kurultayı” dedikleri tüzük ve değişim kurultayını yaptılar. Bunlar yadsınabilir mi? DEĞİŞMEYEN DEĞİŞİM DİSKURU İLE DEĞİŞİM OLMAZ (A.Ç.): Öncelikle CHP’lileri kutlarım. CHP’nin kurumsal kimliğine yakışan bir Kurultay ile demokratik bir şekilde parti içi iktidar değişikliğini sağladılar. Bu bizim partilerimizde alışılmış bir şey değildir. Ancak en başta fedakar, vefakar CHP’li seçmenlere soruyorum; “İkinci Yüzyılın Değişim Kurultayı”nın sonuç bildirgesinde toplumu harekete geçirecek, akılda kalan ne var? Ben, gelecekte cumhurbaşkanı yardımcısı olacağı söylenen Sayın Selin Sayek Böke’nin açıkladığı bildirgeyi dikkatle okudum. Değişim bildirgesinin ne içeriğinde ne üslubunda geçmiş yıllarda açıklananlardan farklı bir şey yoktu. Yani değişmeyen değişim diskuru ile değişim olmaz. İronik değil mi?.. (U.D.): Sayın Çıray, sizi bu defa biraz karamsar gördüm... (A.Ç.): CHP bu Kurultay’da değişim ve dönüşümü başlatacaktı. Ancak tecrübelerimiz, içeriği ortaya konulmayan, dağdaki çobana kadar etki etmeyen her değişim söyleminin laftan ibaret kaldığını gösteriyor. Lafta kalan değişim söylemlerinin sonuçları ise sosyal-siyasi hayatımızda dramatik oldu. Adaletsizliğin adeta kurumsallaştığı bu yozlaşmış iktidar anlayışına karşı değişim aynı zamanda kadro meselesidir. (U.D.): Özellikle yozlaşma insanımıza hayatı zehir etmiyor mu? (A.Ç.): Etmez mi? Sayın Dündar yıllar sonra yeniden Arena programı halkımız tarafından talep edilir hale geldiyse ve siz yeniden kamerayı sırtlayıp arenaya çıkmak zorunda kaldıysanız işte bunun nedeni yozlaşmadır. Yoksa ne sizin ne benim niyetimiz kimsenin keyfini kaçırmak değil. Erken uyarı yapmamız adaletli Türkiye içindir. Bu arada ilk Arena programı için 25 Eylül’ü sabırsızlıkla bekliyorum. (U.D.): Adaletli Türkiye deyince başka bir konuya geçmek istiyorum. Sayın Ekrem İmamoğlu hakkında verilen ve onun siyasi yasakla karşı karşıya gelmesine neden olacak mahkeme kararı tekrar gündemde... İstinaf Mahkemesi’nin kararı onaylayacağı ve Yargıtay’a göndereceği öne sürülüyor. Sizce böylesine haksız bir karar onaylanabilir mi? MİLLETLE YARGI ARASINDA ONULMAZ BİR YARA AÇILIR (A.Ç.): Turktime internet sitesinin sahibi ve köşe yazarı sevgili Talat Atilla’yı siz de iyi tanırsınız. Ekrem Bey’in aleyhindeki mahkeme kararını istinaf mahkemesinin onayladığı iddiasını ilk kez o yazdı. -Ne yazık ki bugünlerde bu haberi kullananlar nezaket gösterip Talat Atilla’yı kaynak göstermiyorlar- Bu iddia doğrulanırsa Sayın Dündar, Türkiye’nin durumu görünüşteki manzaradan daha vahim demektir. Zaten biz bugün kanayan bir toplumuz. İmamoğlu mahkum olursa milletle yargı arasında onulmaz bir yara açılır. Yaranın adı da adaletsizliğin kurumsallaşması olur. Ne yazık ki adında “adalet” olan bir parti adaletsizliği kurumsallaştırıyor! Türkiye’yi mutlak bir hukuk devleti yapmak yerine, toplumsal ayrışmaları derinleştirecek politikaları tercih ediyor. 16 Nisan anayasa değişikleri ile yargı cumhurbaşkanlığının bir uzantısı haline getirildi, derken söylediğimiz buydu. Ben boşuna mı televizyonlarda “sistem de sistem, rejim de rejim” diye çırpınıyorum. (U.D.): Bunun sonuçları ne olur? İMAMOĞLU MAHKUM OLURSA DAĞI TAŞI GEZER, AKP’Yİ KURDA KUŞA ŞİKAYET EDERİM (A.Ç.): Bu sadece Sayın İmamoğlu’nun sorunu değildir. Bu CHP’yi de aşar, milletin sorunu olur. Keskin sirke küpüne zarar verir. 12 Eylül darbe rejiminin gayretleri ile Demirel’e Ecevit’e ve diğer liderler ömür boyu siyasi yasak getirdiler de ne oldu? Ben ve benim gibi düşünenler boşuna mı diyoruz CHP AKP’yi beklemeden kendi anayasa teklifini millete sunsun diye? Çünkü AKP’nin yeni anayasa yapım sürecini istemesinin ardında hep kişisel hesap var. Bu hesap gerçekleşirse Türkiye bir tiranlığa dönüşür. Karşı karşıya bulunduğumuz açık ve yakın tehdit artık budur. Değişim programının özü işte bu olmalıydı. Son olarak şunu söyleyebilirim; konuşan ve yasaksız Türkiye mücadelesinden gelen, o deneyimleri yaşamış biri olarak Sayın İmamoğlu’na bir hukuk gaspı yapılırsa dağı taşı gezer, iktidarı kurda kuşa şikayet ederim. (U.D.): İktidarın Sayın İmamoğlu’nun cumhurbaşkanı adaylığının önünü kesmeye çalıştığı aşikar. Ancak o olmazsa CHP Genel Başkanı Özgür Özel aday olmayacağını açıkladığına göre alternatif aday güçlü bir isim olan Sayın Mansur Yavaş mı olur? (A.Ç.): Ben daha önce de ifade ettiğim gibi ne yazık ki Sayın Özel’in “Benim iki santrforum var, penaltıyı onlardan biri atacak” metaforu ile başlattığı tartışmayı çok erken buluyorum. Sayın Özel elini bu kadar açıklamamalı. Arkasından kendisinin de asla aday olmayacağını söyleyerek adeta Sayın İmamoğlu ve Sayın Yavaş’ı Sayın Erdoğan’ın dart tahtasının üzerine koydu. Kurultay’da İmamoğlu-Yavaş karşıtlığı görüntüsünün nedeni de bu erken açıklamalar. Yani bunları tartışmak için daha çok erken ve çok yıpratıcı. O nedenle ben bu tartışmanın açılmasını yanlış bulan biri olarak dışındayım. (U.D.): Bu durumda CHP’nin “değişim” siyaseti ne olmalıydı? ALTI OK’UN YORUMLANMAYA DEĞİL UYGULANMAYA İHTİYACI VAR (A.Ç.): CHP Türkiye’nin kurucu ruhunu temsil ediyor. Ana siyasi akımların kaynağı. CHP’nin özüne hayat verecek olan şey hukukun üstünlüğü ilkesi ve bu ilkede somutlaşan adalet anlayışıdır. Bu topraklarda yaşayan herkesin birbirine güven duyarak, birbiriyle özgürce iş birliği yaparak yaşamalarını, hayatlarını özgürce kurmalarının eksiksiz koşullarını hazırlamak başlıca görevidir. Bunun yolu da gerçek bir değişimden geçiyor. Menderes ve arkadaşları... Deniz Gezmiş ve arkadaşları idam edildiler... Bu acılar, kendilerini tarafların mirasçısı sayan herkesi etkiledi. Ancak bu acıları hafifletmenin tek yolu var; altı oku iyi anlamak. Çünkü bana göre altı okun yorumlanmaya değil, uygulanmaya ihtiyacı var. Altı ok tüm merkez siyaseti birleştirebilecek ortak paydadır. Demokratikleşmeyi, insan haklarını, fikir ve ifade özgürlüğünü, laikliği ve dinsel özgürlükleri, hukuk devletini ilelebet var etmeliyiz. Çünkü hepimizin çektiği bütün acıların gerisinde adaletsizlikler vardır.",https://www.sozcu.com.tr/imamoglu-na-verilecek-mahkumiyet-karari-milletle-yargi-arasinda-onulmaz-yaralar-acar-p85655
Uğur Dündar,Küllerinden doğan şehir Mustafa Kemal’in askerleri!..,08 Eylül 2024,"Bugün tarihimizde “Şehzadeler Şehri” olarak ünlenen Manisa’nın Yunan işgalinden kurtuluşunun 102. Yıldönümü. Yunan askerleri bu güzel kentimizi 26 Mayıs 1919 günü işgal ettiler. Gazi Mustafa Kemal Paşa komutasındaki askerlerimiz 30 Ağustos 1922’deki “Büyük Zaferi” kazandıktan sonra İzmir’e doğru ilerlemeye başladılar. Yunan ordusu geri çekilme sırasında kasaba ve köyleri yaktılar, Türk halkına eşi görülmedik zulüm uyguladılar. Önce Alaşehir ve Salihli yakıldı. Ardından Rum ve Ermenilerle, işbirlikçi hainlerden oluşan “kundaklama taburları” Manisa’yı ateşe verdiler... ★★★ Korkunç yangına tanık olan ve ailesiyle birlikte dağlara kaçarak kurtulanlardan küçük bir çocuk, yaşadıklarını şöyle anlatır: “Biz sabaha karşı dağlara tırmanırken, şehir yanıyordu. Bu öylesine dehşet verici bir yangındı ki; alevler çevreyi aydınlatıyor ve sıcaklığı yüzlerimize vuruyordu. Şehir üç gün ve üç gece yandı. Evlerin camlarının bomba gibi patladığını görüyorduk. Ben orada yaşadığım ısı, açlık, korku ve kokuyu hayatım boyunca unutamadım. Üç gün sonra, aşağıda vadide toz bulutları gibi at sırtında Türk askerleri göründü. Biz önce onların tepelerde bizi öldürmeye gelen Yunanlar olduğunu düşündük. Yeşil ve kırmızı bayraklar taşıyan askerleri görünce kurtarıcılarımızın geldiğini anladık. İnsanlar ağlıyor, atlarının toynaklarını öpüyorlardı...” ★★★ Yangın sırasında kurbanların toplam sayısı tam olarak bilinmemekle birlikte, 855 kişinin vurularak ve 3 bin 500 kişinin de alevler içinde yanarak öldüğü öne sürülüyor. Alaşehir’de 3 bin ve Turgutlu’da bin ölünün olduğu tahmin ediliyor. Yaralı sayısı ise bilinmiyor. Kaynaklar 300 genç kız ve kadının Yunanlar tarafından kaçırılarak tecavüz edildiğini belirtiyorlar. Birçok tecavüz mağduru ise utancından sessiz kalmayı yeğliyor. Bu öylesine korkunç bir mezalim ki esir alınan bazı Yunan askerleri tecavüz ettikleri Türk kadınları tarafından linçe uğruyor... ★★★ Ünlü yazar Falih Rıfkı Atay da mezalimi şöyle anlatıyor: “Henüz çürümeyen cesetler ve neredeyse henüz tüten yangınlar içinden geçiyorduk. Yanıp külleri savrulan Manisa’ya, cetlerimizin şehrine, iki eli böğründe bakakaldık. Yunanlar çekilişlerinde yok edici bir tahribat yapmışlardı. Yanmayanlar, vakit bulup da yakamadıkları, yaşayanlar, fırsat bulup da öldüremedikleri idi. İki millet arasında yalnız birinin arta kalacağı bir boğazlaşma geçmiş olduğunu görüyorduk. Yunanlar Batı Anadolu’yu Türkler için oturulmaz bir çöle çevirmek istemişlerdi...” ★★★ Sezin Koytak ise ailesinden edindiği bilgileri paylaşırken şunları söylüyor: “Rahmetli babaannem yeni evli 9 aylık hamile genç bir kadınmış. Yunan ordusu kaçarken Manisa’yı ateşe vermeden önce yağmaya başlamış. Hatta dedemin atını almak için evlerini basmış Yunan askerleri. Yandaki komşunun bahçe duvarına atlayıp kaçarak canlarını zor kurtarmışlar. Ondan sonra da bağlara doğru kaçmışlar. Orada ağaçların arasında saklanıp dua ederek Türk askerlerinin gelmesini beklemişler. Asker geldikten sonra dönmüşler evlerine ama hemen bütün evler kül olmuş. Babaannemin annesi nenemiz aklını yitirir gibi olmuş, elinde evin kapısının kocaman anahtarı günlerce o yanmış kapının ve harabenin önünde oturmuş beklemiş, kaldıramamışlar. Allah o acıları bir daha göstermesin... Unutmayalım ki bize bizden başka kimse merhamet göstermez, acımaz milletçe bunu bilelim ona göre tedbirimizi alalım, düşmanın hilesine fitnesine tuzağına düşmeyelim!..” ★★★ Cennet yurt köşelerinden Manisa’mızın kurtuluşunu kutluyor ve bu yazıyı; “Mustafa Kemal’in askerleriyiz” dedikleri için yürekleri vatan sevgisiyle dopdolu teğmenlerimize neredeyse “hain” gözüyle bakanlara ithaf ediyorum!..",https://www.sozcu.com.tr/kullerinden-dogan-sehir-mustafa-kemal-in-askerleri-p82242
Uğur Dündar,"Ebru Eroğlu, İkra Kuyumcu ve Şeyda Yıldırım...",05 Eylül 2024,"Osmanlı İmparatorluğu’nun çöküş döneminde ortaya çıkan fotoğraf şöyleydi: Kanuni dönemindeki görkemli devlet, 300 yıl geride kalmış. Kaç zamandır yarı sömürge halinde ve güçsüz... İdari, ekonomik, mali ve hukuki kapitülasyonlar sürüyor. Halk yurttaş değil, padişahın kulu. İlkel bir tarım toplumu, iflas etmiş bir maliye... Büyük bir dış borç, yarı ölü bir ekonomi... Cılız, küçük bir sanayi... Ağır sanayi neredeyse sıfır! Kişi başına düşen milli gelir, sadece 4 lira! Pencere camı bile ithal edilir durumda. Şeker de ithal ediliyor. Anadolu buğdayı İstanbul’a taşınamadığı için, buğday Rusya’dan alınıyor. Ülkede 40 bin köye karşılık ebe sayısı 200 kadar... 0-2 yaş grubu çocuklarda ölüm oranı yüzde 60. Bütün imparatorlukta sadece 158 ortaokul ve lise, bir tane de medrese uzantısı bir üniversite var. Anadolu, çağdışı medreselerin elinde. Tüm liselerde okuyan kız öğrenci sayısı 230... Ülke birçok alanda Ortaçağ ilkelliğini ve baskısını yaşıyor. ★★★ Cumhuriyet’in temel ideali, “çağdaşlaşma” diye özetlenebilir. Cumhuriyet’i kuran Atatürk ve silah arkadaşları Ortaçağı yenmedikçe aydınlanma, gelişme ve kurtuluş olamayacağını çok iyi idrak etmişlerdi. Durmaksızın olağanüstü bir tempoyla çalışıyorlar, çağdaşlaşmayı yakalamaya uğraşıyorlardı. ★★★ Cumhuriyet’in en büyük başarılarından biri, demiryollarıdır. Cumhuriyet ilan edildiğinde, Misak-ı Milli sınırları içindeki demiryollarının uzunluğu, 4 bin 559 kilometreydi. Bu demiryollarını Alman, İngiliz ve Fransız şirketleri işletiyordu. Makinistler Rum ve Ermeni idi. İşletme dili Fransızca’ydı. Demiryolculuk Türklere kapalıydı. Milli Mücadele’de bu makinistler, silah zoru ile çalıştırıldılar. Sakarya Savaşı başlamadan önce birkaç Türk makinist yetiştirildi. Ağır toplar Kars’tan Afyon’a 3 ayda getirilebildi. Elazığ’dan kırık bir uçak, Ankara’ya ancak 2 ayda ulaştırılabildi. Doğuya da, güneye de demiryolu yoktu. ★★★ Cumhuriyet yönetimi ilk 15 yıl içinde, 4 bin 559 kilometrelik demiryolunu, Haydarpaşa ve İzmir liman şirketleriyle birlikte satın aldı. Demiryolcu yetiştirmek için okul kurdu. Böylece demiryolları milletin oldu. Gerçek demiryolcular, demiryollarından söz ederken gözleri yaşarır. İkinci büyük başarı ise, demiryolu yapımıdır. Demiryolu, Ankara ve Ulukışla’da sona eriyordu. Demiryolları 1927’de Kayseri, 1930’da Sivas, 1931’de Malatya, 1933’de Niğde, 1934’te Elazığ, 1935’te Diyarbakır, 1939’da Erzurum’a ulaştı. Bunların her biri bir destandır. Ülkenin kuzeyi ile güneyi, doğusu ile batısı birbirine demiryollarıyla bağlandı. Anadolu gerçekten demir ağlarla örüldü. Ülke bütünlüğü sağlandı. Türkleri Anadolu’dan uzaklaştırmak isteyenlere karşı Cumhuriyet demirden temeller attı. 1940 yılına kadar yapılan demiryollarının uzunluğu 3 bin 208 kilometredir. ★★★ Fabrikalar dengeli bir şekilde Anadolu’ya yayıldı. Sadece Ankara ve İstanbul’da toplanmadı. Yabancı ekonomiciler, bunlara “Atatürk tipi fabrika” diyorlardı. Çünkü sadece fabrika yapılmıyor. Fabrika ile birlikte işçi ve memur lojmanları, kreş, revir, yemekhane, lokanta-gazino, konferans-tiyatro salonu ve spor alanları yapılıyordu. Eğer yakında ilkokul yoksa, okul  da ilave ediliyordu. Toplantılar, piknik, spor karşılaşmaları düzenleniyor, filmler gösteriliyor, tiyatro grupları geliyordu. Kalkınma hızımız, 1923-1938 arasında ortalama yüzde 10’du. Sanayileşme hızımız ise yüzde 19’du. Bu dünya rekorudur. Sanayileşmede Japonya’dan önde gidiyorduk... ★★★ Ne yazık ki, yatıp kalkıp Atatürk’e hayır duaları etmeleri, saygı ve minnetle anmaları gerekenlerin onun aziz hatırasına iftira, hakaret ve yalanla saldırmayı spor haline getirmelerinin nedeni, yukarıda yazdıklarımdır değerli okurlarım. Düşünün Cumhuriyet öncesinde bütün temel meslekler erkeklerin tekelinde. Kadının seçme-seçilme hakkı yok, yani yurttaş sayılmıyor. Kadınların toplumsal hayatları ve hakları da yok. Çok zorunlu hallerde sokağa ancak çarşaf ve peçeyle çıkabiliyor. Kadınlarda okuma oranı binde dört!.. ★★★ Teğmen kızlarımız Ebru Eroğlu, İkra Kuyumcu ve Şeyda Yıldırım, Kara, Hava ve Deniz Harp Okulları’nı bu devrimler ve Atatürk’ün kadınlara sağladığı haklarla birinci olarak bitirdiler. Onların ebedi başkomutanlarını “Mustafa Kemal’in  askerleriyiz” diye anmaları ve bunu yüksek sesle dile getirmeleri neden yadırganıyor ki?..",https://www.sozcu.com.tr/ebru-eroglu-ikra-kuyumcu-ve-seyda-yildirim-p81531
Uğur Dündar,Büyük mizah ustamız Cem Yılmaz’ın kapısını niye çaldım?..,25 Eylül 2024,"Bu akşam saat 20.15-22.00 arasında ARENA var. SÖZCÜ Televizyonu’nda ekrana gelecek olan program, 90 yıllardaki soruşturmacı gazetecilik formatını taşıyor. ARENA’da çarpıcı haber dosyalarının yanı sıra mizah da yer alıyor. ★★★ Örneğin, ülkemizin yetiştirdiği gurur verici isimlerden büyük mizah ustası “Cem Yılmaz’ın kapısını niye çaldım?” sorusu cevap buluyor. Küçük bir ipucu vereyim; Galiba içeride sahte bir Uğur Dündar var!.. Gerisini programa saklayalım. Mizah demişken, tiyatromuzun ulu çınarı, kadim dostum Müjdat Gezen de sokaktaki adam tiplemeleriyle ARENA’ya katılıyor ve “Pahalılık hakkında ne düşünüyorsunuz?”, “Adalet sistemiyle ilgili görüşünüzü alabilir miyiz?” gibi sorulara kendisine özgü mizahi bakışla cevaplar veriyor. Ayrıca canlı yayında konuğum oluyor... ★★★ Çarpıcı haber dosyalarımızdan da söz edeyim: Genç, yetenekli, cesur ve idealist haberci kardeşlerim Cem Özkeskin, Gökmen Ulu, Fırat Fıstık ve Hazar Dost gerçekten çok etkileyici haber dosyaları hazırladılar. ★★★ Yakından tanıdığınız Gökmen Ulu; uyuşturucu felaketinin ulaştığı boyutu ve zehir tacirlerinin, gençleri çoğu kez ölümle sonuçlanan bağımlılık tuzaklarına nasıl düşürdüklerini anlatan belgesel çekimler yaptı. Hayatı kararan gençler ve aileleriyle konuştu, uzmanlardan uyuşturucuyla mücadelenin nasıl yapılması gerektiğini anlatan görüşler aldı. Girilmez denilen yerlere girdi, açılmaz denilen kapıları açtı... ★★★ Ekibin en genci olan Hazar Dost da genellikle uyuşturucu ve yasa dışı yollardan sağlanan kara paralarla palazlanan çetelerin peşine düştü. Suç örgütlerinin nasıl yapılandıklarını ve gençleri çete üyesi yaparken kullandıkları yöntemleri belgelerle ortaya çıkardı. Barış Boyun Suç Örgütü ve Daltonlar iddianamelerinden yola çıkarak “Bu iddianamelerle yeni bir Susurluk Skandalı’nın kapısı mı aralandı?” sorusunun cevabını aradı. ★★★ Soruşturmacı gazeteci Fırat Fıstık ise 6 Şubat depreminin büyük acısını ve travmalarını yaşayan felaketzedelerin sesi oldu. Kamerasını, domino taşı gibi yıkılan binaların inşasından sorumlu olanların yargılandıkları davalara çevirdi. O da “Bu davalar nasıl seyrediyor? Sorumlular hak ettikleri cezaları alıyorlar mı, yoksa yakınlarını kaybeden depremzedelerin acılarını katlayan gelişmeler mi yaşanıyor?” gibi sorulara cevap bulmaya çalıştı. ★★★ Ekibin deneyimli ismi ve aynı zamanda SÖZCÜ TV İstanbul Haber Müdürü olan Cem Özkeskin ise “modern tarihi televizyoncular yazarlar” deyişini doğrularcasına, 15 Temmuz hain darbe girişimiyle ilgili çok çarpıcı gerçekleri gün ışığına çıkaran bir dosya hazırladı. Bu bölümde FETÖ’nün darbe girişimini 3 yıl öncesinden ihbar eden eski bir Silahlı Kuvvetler mensubunun başına gelenleri dinlerken kulaklarınıza inanamayacaksınız. ★★★ YouTube’da izlenme rekorları kıran “Mevzular Açık Mikrofon” programının başarılı ve sevilen yapımcı-sunucusu Oğuzhan Uğur da canlı yayın konuğumuz olacak, “Kara Para” konulu programın ardından başlayan korku filmlerini aratmayan süreçte yaşadıklarını dile getirecek. Lütfen unutmayın, bu akşam saat 20.15’ten itibaren hep birlikte Sözcü Televizyonu’ndayız...",https://www.sozcu.com.tr/buyuk-mizah-ustamiz-cem-yilmaz-in-kapisini-niye-caldim-p86680
Uğur Dündar,SGK prim borcu bulunmayan başarılı belediye başkanı olmak!,07 Eylül 2024,"Belediye başkanlığı çok değerli, hatta ulvi bir görev. Düşünsenize… Seçildiğiniz bölgedeki insanların acı tatlı tüm anlarında yanında oluyorsunuz. Gün geliyor, bir çiftin nikahını kıyıyor ve mutluluk dolu olmasını dilediğiniz evliliklerini başlatıyorsunuz. Ama bir başka gün de bu fani alemdeki ömrünü tamamlamış bir hemşehrinizi ebedi yolculuğuna uğurlayıp, geride kalan yakınlarının acılarına ortak oluyorsunuz. Seçildiğiniz il veya ilçede yaşayanların hayatlarını kolaylaştıracak düzenlemeler yapıyor, gençlere spor imkânları, yaşlılara huzur dolu mekânlar sağlıyor, yemyeşil parklar sunuyor ve bu çabaları sürdürürken de halkın parasını namusunuz gibi koruyor, asla eş, dost, ahbap ve yandaş ayrımına yönelmiyor, kamu kaynaklarını arazi ve yapı yağması peşinde koşan rant çetelerine peşkeş çekmiyor, canlı yayınladığınız ihaleleri hak edene veriyorsunuz!.. ★★★ Zor günlerde ve çetin doğa koşullarında çaresizlerin imdadına yetişiyor, kimsesizlerin “kimi” oluyor, gariplere sıcak aş sağlıyor, böylece bahtsızların hayata tutunacakları güvenilir tek dal haline geliyorsunuz. Müşfik ve yaratıcı yaklaşımlarla kucakladığınız en zordakilere “Hayatta bütün mucizeler mümkünmüş” dedirtebiliyorsunuz. 7’den 77’ye tüm insanlara olduğu gibi, çevreye ve hayvanlara da sahip çıkıyorsunuz. Kültürel etkinliklerinizle alkış alıyorsunuz. İcraat sırasında kimseyi ötekileştirmiyor, insanların siyasi görüşüne, etnik kökenine bakmıyor, inanç ve mezhep sorgulamasını aklınızdan geçirmiyor, oy versin vermesin, yörede yaşayanların tümüne eşit davranıyor, hizmeti şuna veya buna değil, herkese adil biçimde götürüyorsunuz. ★★★ Şu kısacık yaşamımızda bundan daha mutluluk verici, iç huzuru yaratıcı bir çaba olabilir mi? O nedenle belediye başkanlığı çok değerli, hatta ulvi bir görevdir. Ama bizim gibi gelişmekte olan ülkelerde bu özelliklerin tümüne sahip belediye başkanı olabilmek çok zordur! Peki Türkiye’mizde böyle başkanlar yok mu? Olmaz olur mu? Sayıları az da olsa, geçmişte de vardı, bugün de var, gelecekte de olacak… Onların kimler olduğunu çok iyi biliyor, şu anda portrelerini gözünüzün önüne getiriyorsunuz… O halde durmayın, şimdi “sizin için yaşayanlara” sahip çıkmanın tam zamanı olduğunu lütfen unutmayın!.. ★★★ Bu öneriyi yapan bir yazar olarak onlardan birine, Bornova’nın başarılı Belediye Başkanı Dr. Mustafa İduğ’a bu köşede sahip çıktım. 15 Haziran 2022 tarihli köşemdeki “Belediye başkanlığı yüce bir görevdir” başlıklı yazımda, imzasını attığı başarılı işleri yazdım. Kasasında para bulunan, asfalt şantiyesi olan ender belediyelerden birinin Bornova Belediyesi olduğunu anlattım. CHP’nin yeni dönemde aday göstermediği Mustafa İduğ’dan, önceki gün bir mesaj aldım. Gönderdiği belge, Sosyal Güvenlik Kurumu İzmir İl Müdürünün imzasını taşıyor. Ve aynen şunlar yazıyor: “Bornova Belediye Başkanlığına, Türkiye genelinde yapılan sorgulamada Kurumumuza 22.07.2024 tarihi itibariyle muaccel hale gelmiş prim ve idari para cezası borcunuzun bulunmadığı tespit edilmiştir…” Yani Dr. İduğ, kendisinden sonra gelen başkana SGK prim borcu bırakmamış!.. Kutluyor ve bir kez daha o yazıyı yayımlamış olmanın iç huzurunu yaşıyorum...",https://www.sozcu.com.tr/sgk-prim-borcu-bulunmayan-basarili-belediye-baskani-olmak-p82053
Uğur Dündar,100 yıldır vatan sevgisiyle çarpan bir kalp...,02 Ekim 2024,"Pazar günü vatana hizmet aşkıyla çarpan bir kalbin 100. yaş gününü kutladık. Elekdağ’ın 100. yaş günü kutlamasına dostları ve ailesi katıldı. Tüm öngörüleri doğru çıkan emekli Büyükelçi Şükrü Elekdağ, böylece bir asrı geride bırakmış oldu. Değerli eşi Ayla Elekdağ Hanımefendi, sevgili çocukları, torunları ve yakın dostlarının katıldığı doğum günü kutlamasında pırıl pırıl hafızası, engin birikimi, bilge kişiliği ve Türkiye sevgisi imbiğinden süzülüp gelen etkileyici konuşmasını dinlerken, gerilere, yıllar öncesine gidip, önce televizyonda, 2012 yılından bu yana da Sözcü Gazetesi’nde sık sık yaptığımız söyleşileri anımsadım. ★★★ Ve içimden “Eğer AKP iktidarı onun uyarı ve önerilerine kulak vermiş olsa, bugün ağır bedellerini ödemekte olduğumuz ve daha da ödeyeceğimiz vahim dış politika yanlışlarının hiçbirini yaşamazdık” diye düşündüm. Öyle ya; başlangıçta bazılarının “Arap Baharı” (!) olarak tanımladıkları Büyük Ortadoğu Projesi’nin (BOP) aslında İsrail’in güvenliğini sağlamak ve bu uğurda haritaları değiştirmek amacına yönelik olduğunu dile getiren ve Türkiye’nin ABD’nin peşinden, Orta Doğu’nun kan ve acı dolu topraklarına girip macera aramasının yanlışlığını ilk söyleyen Sayın Elekdağ idi… ★★★ Suriye rejimini çökertip Beşar Esad’ı devirmeyi hedefleyen ABD saldırısının peşinden “Esad rejiminin yerine, İhvancı bir yönetim kurma hayaliyle” komşu ülkenin topraklarına girmenin çok büyük yanlış olduğunu, ülkemizin çıkarının Esad’a saldırmaktan değil, tam tersine onunla diyalog kurmaktan geçtiğini söyleyen de oydu. Nitekim çok geç de olsa Cumhurbaşkanı Erdoğan, bir zamanlar “kardeşim” dediği Beşar Esad ile yeniden diyalog kurma çabalarını sergilemeye başladı. ★★★ Elekdağ, AKP yönetiminin Mısır’da Mursi’ye (Müslüman Kardeşler) verdiği sınırsız desteğin büyük yanlış olduğunu, ABD’nin desteğini arkasına alıp darbe yapan Sisi ile kavga etmenin de Türkiye’ye hiçbir yarar getirmeyeceğini belirtmişti. Sonuçta zaman onu bu konuda da haklı çıkardı. Cumhurbaşkanı Erdoğan, büyük uğraşlar sonunda Sisi ile barışıp dost oldu!.. ★★★ Vaktiyle Suriye Ordusunun koruduğu sınırımızda Özgür Suriye Ordusu adı altında güç oluşturmanın, bölgenin IŞİD karargahı haline gelmesine ses çıkarmamanın, hatta sınırımızın dibindeki IŞİD kamplarına gidenlere göz yummanın gelecekte ülkemizi hedef alan “terör saldırıları”na da zemin hazırlayacağını anlatıp büyük tehlikeye dikkat çekmişti. IŞİD’in terör saldırılarında verdiğimiz acı kayıplar bu öngörüsünü de doğruladı. Haklı çıkan yine Şükrü Elekdağ oldu...… ★★★ Sayın Elekdağ, ABD’nin Fırat’ın doğusunda PKK/YPG/PYD’den oluşan güçleri silahlandırıp eğittiğini ve burada kurulacak “Garnizon Devlet”in gelecekte İsrail’in güvenliği için konumlanacağını, bu senaryoyu bozmak için acilen Beşar Esad rejimi ile iş birliğine yönelmek gerektiği tespitini de yapmıştı. Nitekim bu öngörüsü de doğru çıktı. Orta Doğu’da haritaları değiştirmeye başlayan İsrail, Golan Tepeleri üzerinden bu garnizon devlet ile sınırdaş oldu, olacak!.. ★★★ S-400 hava savunma sistemini almanın bizi F-35 projesinden saf dışı bırakacağını, hatta yeni F-16’ların teminini  bile zorlaştıracağını söyleyen yine Şükrü Elekdağ idi. Bunlar gibi sayfalar dolusu yazabileceğim daha birçok dış politika yanlışını dile getirdi ve aradan geçen zaman onu hep haklı çıkardı. ★★★ Bunları neden hatırlattığıma gelince… Eğer onun uyarı ve önerileri dikkate alınıp o vahim yanlışlarda ısrar edilmemiş olsa, ülkemiz milyonlarca sığınmacının sosyal ve ekonomik yükünü taşımak zorunda kalmayacak, yüzlerce vatan evladını şehit vermeyecek, sınırımızda beka tehdidi haline gelen garnizon devlet kurulamayacak ve şu ekonomik krizde (can suyu olacak) milyarlarca doları heba etmeyecekti. Ayrıca bölgenin sözü dinlenen saygın ülkesi olmayı sürdürecekti. ★★★ İyi ki Şükrü Elekdağ gibi tüm öngörüleri doğru çıkan ve kalbi vatan sevgisiyle çarpan yurtsever diplomatlarımız var. Kendisine değerli ailesiyle birlikte sağlık ve mutluluk dolu yeni yaşlar diliyorum...…",https://www.sozcu.com.tr/100-yildir-vatan-sevgisiyle-carpan-bir-kalp-p88617
Uğur Dündar,"Mehtap, o çocuğu öldür!..",19 Ekim 2024,"Çarşamba akşamı ARENA’da, ekibimizdeki soruşturmacı gazetecilerden Fırat Fıstık kardeşimizin, grafikler ve fotoğraflar eşliğinde ekrana getirdiği “Yenidoğan Çetesi” haberini izlerken dehşet içinde kaldım. Önce Emrullah Erdinç’in duyurduğu, Fırat’ın da alıntılar yaptığı fezlekenin gönderildiği Bakırköy Cumhuriyet Başsavcılığı, tüyler ürperten suçlamalarla dolu 494 sayfalık iddianamesini tamamladı. İddianamede, şüphelilerin, hastaların mevcut durumlarını olduğundan daha ağır göstererek, olması gerekenden daha uzun süre yatışlarını sağlayarak SGK’den yüksek ücret tahsil ettikleri, bazı hasta yakınlarından fazladan para alınarak maddi çıkar sağladıkları ve bu yollarla toplanan kanlı kazançların çoğunluğunun sağlık çalışanı olan örgüt üyesi şüphelilerle paylaşıldığı belirtildi. ★★★ Hastane sahipleri ve başhekimlerin örgüt hiyerarşisine dahil olmamakla birlikte örgüte yardım ederek maddi çıkar sağladıkları anlatılan iddianamede, şüphelilerin yaptıkları bu işlemlerle yenidoğan yoğun bakım ünitelerinde elde edilen kazancı 3-4 kat artırdıkları kaydedildi. Çetenin bebek hastaları, uygun sağlık hizmeti almasını sağlayacak hastaneler yerine, şüphelilerin seçtiği hastanelere yatırdığı vurgulanan iddianamede, bundan amacın bebeklerin sağlık durumunun iyileştirilmesi değil, maddi açıdan ekstra kazanç sağlanması olduğu kaydedildi. ★★★ Tüyler ürperten bulgularla dolu iddianamede, maktul bebeklerin özellikle her türlü enfeksiyona açık olan yenidoğan yoğun bakım ünitelerine yatırıldığı, bu şekilde bazı bebeklerin enfeksiyon kapmasına, bazılarının da ölümüne neden olunduğu aktarıldı. Şüphelilerin ayrıca usulsüz şekilde düşümünü yaptıkları ilaçları hastaneden çıkarıp satarak da kendilerine maddi kazanç sağladıkları vurgulandı. Şüphelilerden Fırat Sarı’nın elebaşısı olduğu “Yenidoğan Suç Çetesi”nin çok sayıda hastaneye az sayıda doktorla hizmet verdiği ve sağlık hizmetinin kendilerini doktor olarak tanıtan hemşire ve hemşire yardımcılarıyla yerine getirilmesi nedeniyle bebek ölüm vakalarının arttığı öne sürüldü. ★★★ İddianamede, şüpheliler arasında geçen telefon konuşmalarına da yer verildi. Örneğin tıp teknisyeni Hakan Doğukan Taşçı’nın Doktor Fırat Sarı’ya “Erişkin yoğun bakıma denetime gelinmesi halinde, ruhsatın ve kuvözlerin değişmesi gerektiğini, panelin fazla olduğunu, monitörün bulunmadığını, yoğun bakım içerisinde birçok eksiklik ve usulsüz işlemin olduğunu” söylediği kaydedildi. Reyap Hastanesi’ndeki bebek hastaların takibini yürüten şüpheli hemşire Mehtap Sayar’ın Fırat Sarı’nın asistanı şüpheli Hasan Basri Gök’le yaptığı şu tüyler ürperten telefon konuşması de kayıtlar arasında yer aldı: Hasan Basri Gök: “Mehtap, çocuğu öldür. 50 satürasyonlu (kandaki oksijen oranı) çocuk mu olur?” Mehtap Sayar: “Öldüreceğim de öldürsem de bir dert, biliyorsun yani.” İddianameye göre şüpheli Gıyasettin Mert Özdemir, şehir hastanesinden kabulünü yaptığı bebeği, maddi menfaat karşılığında anlaştığı Fırat Sarı’nın hastanelerine yönlendirdi. Bu arada Hasan Basri Gök‘ün, acil tıp teknisyeni Hakan Doğukan Taşçı ile arasında geçen konuşmalar ailelere kurulan korkunç planı ortaya çıkardı: Hakan Doğukan Taşçı: Bu sevk olacak hastayla ilgili var mı? Hasan Basri Gök: Gelecek haber ondan bugün. Konuştum anasıyla, babaannesiyle... Hakan Doğukan Taşçı: Ödeme için mi? Sen hocayla kesinleştirdin mi, kesin mi yani? Hasan Basri Gök: Kanka ben onu halledeceğim. Bugün bizim para yatsın, en azından kendi paramız yatsın onu bir kurtaralım. Ondan sonra aile ile ameliyat için konuşacağım. 150 bin fiyat çekeceğim. Uygun mudur? Hakan Doğukan Taşçı: Tamam ama hasta çok dayanmaz haberin olsun. Akciğerleri boydan boya kapanmış, sabah kötüleşmiş, kaymış yine. Hasan Basri Gök: Bak, o çocuk ölecek, rüyamda gördüm dedim. Hakan Doğukan Taşçı: Satürasyonu 10’a kadar düştü yani çok yaşamaz. Sevkini hızlıca yapmamız lazım. Ölürse başımıza da sıkıntı olacak bak, bu çocuk kardiyak hasta, uğraşırız yani göndermemiz lazım. Hasan Basri Gök: Doğukan sen çocuğu bugün yaşat tamam mı? Ben ne yapacağım biliyor musun? Gidip babayla, anayla görüşeceğim, şimdi bugün parayı alacağım. Kanka bugün bir alem yaparız o parayı bir kurtarayım. ★★★ Bir bebeğin ölümünün ardından şüpheli Hakan Doğukan Taşçı ile şüpheli Hasan Basri Gök arasında yapılan diğer telefon görüşmeleri de iddianamede yer buldu: Hasan Basri Gök: Bize ne. Bırak bebek ölsün ki rahat şikâyet edelim. Hakan Doğukan Taşçı: Kanka yazık ya, çocuk gözümün önünde öldü. Hakan Doğukan Taşçı: Ne tdp takmışlar ne inotrop başlamışlar ne kavid yapmışlar ne curosorf yapmışlar. Hasan Basri Gök: Hiçbir şey yapmamışlar, ölsün demişler!.. ★★★ İddianamede şu hastanelerin adlarına yer verildi: ■ Akabe Sağlık Tesisleri Sanayi ve Ticaret Anonim Şirketi ■ Doğamed Sağlık Hizmetleri ■ Ekip Sağlık Hizmetleri ■ Güney Hastanesi Sağlık Hizmetleri ■ Medilife Sağlık Hizmetleri ■ Özel Avcılar Hospital Hastanesi ■ Özel Avrupa Şafak Hastanesi ■ Özel Bağcılar Medlife Hastanesi ■ Özel Doğa Hospital ■ Özel İstanbul Şafak Hastanesi ■ Özel İstanbul Şafak Sağlık Hizmetleri ■ Refik Arslan Sağlık Hizmetleri ■ Reyap Sağlık Hizmetleri Anonim Şirketi ■ Silivri Kolan Hastanesi ■ Yonca Sağlık Hizmetleri ■ Medisense Sağlık Hizmetleri Şirketi ■ Gmz Sağlık Hizmetleri ■ Özel Reyap İstanbul Hastanesi ■ Özel Trg Hospitalist Hastanesi (Bunlardan Özel Avcılar Hospital’in sahibi eski Sağlık Bakanlarından Dr. Mehmet Müezzinoğlu...) ★★★ İddianamede, şüpheliler Fırat Sarı ve İlker Gönen’in 10 kez “kasten öldürmenin ihmali davranışla işlenmesi”, “nitelikli dolandırıcılık”, “suç işlemek amacıyla örgüt kurma” ve 11 kez de “resmi belgede sahtecilik” suçlarından toplam 177 yıl 6 aydan 582 yıl 9’ar aya kadar hapisleri istendi. Şüpheli Gıyasettin Mert Özdemir hakkında ise “kasten öldürmenin ihmali davranışla işlenmesi”, “kişisel verilerin hukuka aykırı ele geçirilmesi”, “kamu kurum ve kuruluşlarının zararına dolandırıcılık”, “suç işlemek amacıyla örgüt kurma” ve “resmi belgede sahtecilik” suçlarından 180 yıldan 589 yıl 9 aya kadar hapis talep edildi. Aralarında doktor, hemşire ve sağlık görevlilerin de bulunduğu 18 şüpheli hakkında da bebeklerin ölümüne ilişkin “kasten öldürmenin ihmali davranışla işlenmesi” suçundan 10 ila 437 yıl 6 ay arasında hapis cezası istenildi. Savcılık ayrıca malen sorumlu olarak belirtilen hastaneler ve hastanelerin bağlı olduğu şirketler lehine “dolandırıcılık” suçu işlenerek maddi menfaat temin edildiğinden, tüzel kişilere özgü güvenlik tedbiri uygulanması, hastanelerin ve şirketlerin kapatılıp mal varlıklarına el konulmasına karar verilmesini talep etti... ★★★ Başarılı soruşturmacı gazeteci Fırat Fıstık, dosyanın bilinmeyenlerine ulaşabilmek için yoğun biçimde çalışıyor. Gelecek çarşamba akşamı ARENA’da, son yılların en korkunç insanlık suçlarıyla dopdolu bu haberle ilgili son gelişmeleri ekrana getirmeyi sürdüreceğiz.",https://www.sozcu.com.tr/mehtap-o-cocugu-oldur-p95837
Uğur Dündar,Hiç kimse görmek istemeyen biri kadar kör olamaz!..,12 Ekim 2024,"Ülkemizin değerli bilim insanlarından, “hocaların hocası” olarak ünlenen Beyin ve Sinir Cerrahı Prof. Dr. Cengiz Kuday, mesleğinin yanı sıra ülkemizde ve coğrafyamızda yaşanan sorunlara da kafa yoran yurtsever bir aydınımızdır. Önceki gün kendisiyle Orta Doğu’daki sıcak gelişmeleri ve bu sürecin devamında ülkemizi bekleyen tehlikeleri konuşup, tartıştık. İşte bu sohbetimizden çıkardığım görüşleri: ★★★ ■ Ekonomik ve siyasi yaptırımlarla yola getirmek istenen devleti anlaşma masasına oturtmak için 19. yüzyılda İngilizlerin Gambot denilen diplomasisini (diğer bir adıyla filo gösterisi) bugün de Amerikalılar ve onları destekleyen AB ülkeleri, “Büyük Sopa” politikası adı altında ülkemize karşı uyguluyorlar. Yani güç gösterisiyle Türkiye’yi yönetenlerin gözünü korkutmaya çalışıyorlar... Son İsrail- Filistin çatışmasında gemilerini Akdeniz’e gönderirken ABD Başkanı Joe Biden ültimatom dozunda konuşarak Türkiye’yi, Suriye’deki ABD çıkarlarına aykırı hareket etmekle suçladı. Böylece bizim Kuzey Irak ile Suriye’nin kuzeyindeki PYD/YPG/PKK oluşumlarına karşı sürdürdüğümüz haklı mücadelemize gözdağı verdi. Hatta ABD daha da ileri giderek bir insansız hava aracımızı (İHA) F16’ları ile vurarak düşürdü. Bu olay NATO ittifakı içinde yer alan Türkiye’ye bir başka NATO ülkesince yapılan düşmanca hareketlerden sadece biriydi... ★★★ ■ Bugünlerde ABD’nin coğrafyamızda bize karşı yaptığı bir diğer hamle ise Ege Adaları’nı (bizim zamanında 12 Adalar dediğimiz adaları) Girit’ten başlayıp, Dedeağaç dediğimiz bölgeye, hatta ana karamızın burnunun dibindeki adaları da dahil ederek, olağanüstü silahlandırmak ve bir de bayrak dikmek oldu. Bu kadar tank, zırhlı araç, son derece modern inşa edilmiş savaş gemileri, F35 uçakları, uçaksavarlar, çıkartma gemileri vs. “Ukrayna’yı korumak” ve “Rusya’ya karşı bir gösteri” amacını çoktan aşıyor. Geçtiğimiz aylarda ABD Senatosu’nda ülkemiz aleyhine konuşmalar yapıldı ve hala yapılmakta!.. Bunun sonucu olarak Ege Hava Sahamızdaki uçaklarımız taciz ediliyor, güney sınırımızda YPG/PYD ve PKK, Amerikan silahları ile donatılıyor. Bununla da yetinilmeyip ABD güçleri ile birlikte toplu tatbikatlar yapılıyor. Peki bütün bunlar sizce kime karşı yapılıyor? Oradaki “garnizon devlet” kime karşı kuruluyor?.. ★★★ ■ Yakın geçmişte Türk Silahlı Kuvvetleri çeşitli kumpaslarla (Balyoz, Ergenekon, FETÖ olayları ile) zayıflatılmaya çalışıldı. Ama bütün bu zayıflatılma çabalarına rağmen ordumuz Güneydoğu’da, Irak ve Suriye’de, emperyalizmin beslediği terörist güçlere karşı kahramanca mücadelesini sürdürdü ve bu kararlı duruşundan en ufak taviz vermedi. Tarihin akışını büyük komutanlar ve siyasetçiler değiştirirler. İçinden geçtiğimiz riskler ve tehditlerle dolu süreçte Büyük Önder Gazi Mustafa Kemal Atatürk ve silah arkadaşlarının Kurtuluş Savaşımızı nasıl ve hangi şartlarda kazandıklarını iyi değerlendirmek ve son taarruzu nasıl yaptığını bilimsel bakışla incelemek ve hamasetten uzak, akılcı yaklaşımla doğru değerlendirmek gerekir. Aksi taktirde Kurtuluş Savaşı’nı şöyle kazandık; yine kazanırız gibi hamasi düşüncelerinin sonucu bize pahalıya mal olabilir. Evet kazanırız ama ağır bedeller de öderiz!.. ★★★ Şu gerçekler de unutulmamalı: ■ Kurtuluş Savaşımız sırasında ülkemizin başımızda Atatürk gibi bir lider, liderine ölümüne inanan askerleri ve liderine zamanla inanmayı öğrenen ve her düşüncesini açıkça söyleyebilen insanların bulunduğu bir Meclis’i vardı. Yine söylüyorum, Kurtuluş Savaşı’nın nasıl kazanıldığı en doğru ve bilimsel anlatımla askeri liselerde okutulurdu. Bugün bu imkan var mı bilemiyorum. Resmi tarih ile hakiki tarih farklı şeylerdir. ■ Amerika bugün iki uçak gemisi ve diğer donanma gemileri ile doğu Akdeniz’e geldi. Bunlar hiç kuşkusuz boyu 40 km, eni 13 km ve nüfusu 1 milyon 200 bin Filistin için gelmediler!.. ★★★ Ve sohbetimizin dip notları: ■ABD, Lozan Antlaşmasında taraf olmamıştır. Ve neticede Lozan’ı tanımamaktadır. ■Wilson Doktrini, ABD için Sevr şartları ile devam etmektedir. ■ ABD uçak gemilerinin doğu Akdeniz’de durup ikmallerini Yunan limanlarında yapmaları bir tesadüf müdür?.. n Ben zaman zaman Amerika’da mesleğimle ilgili toplantılara katılırım. Bu toplantılarda misafir konuşmacılar da yer alır. Son konuşmacılardan biri ABD’nin eski Dışişleri Bakanı Condoleezza Rice idi. Konuşmasında Orta Doğu’nun sınırlarının tekrar değişeceğini belirtmişti. Bu konuşmanın tarihi 10 Ekim 2010 idi... O tarihte Çin halk Cumhuriyeti’nin ekonomik gücünün ABD’ye yaklaşıp hatta geçebileceğini fakat o gün için asıl problemlerinin Meksika sınırında göçmen meselesi olduğunu belirtmişti. Aynı gün kendisinin otobiyografisinin anlatıldığı kitabı imzalatmak için sevgili arkadaşım merhum Prof. Dr. Tunçalp Özgen ile uzattığımızda Türkiye”den geldiğimizi söyledik. Orta Doğu’daki sınır çizgileri için ne düşündüğünü sorduğumuzda gülerek bir sonraki sıradaki kişiyi işaret etti ve bizim sorumuzu cevaplamadı. Bugün 13 sene sonra Rice’ın söylediklerinin pek çoğunun gerçekleştiğini görmekteyiz. Sözümüzü İbn-i Sina’dan bir alıntıyla bitirelim: “Hiç kimse görmek istemeyen biri kadar kör olamaz!..”",https://www.sozcu.com.tr/hic-kimse-gormek-istemeyen-biri-kadar-kor-olamaz-p91681
Uğur Dündar,Gazi Mustafa Kemal Atatürk,27 Ekim 2024,"“Ben size savaşmayı değil, ölmeyi emrediyorum” diyen Mustafa Kemal Paşa’mın gür sesinin yankısını duymak için bazen Çanakkale Şehitliği’ne gidiyorum. Orada çarpışmalarımız bir anda şimşek hızıyla gözlerimin önünden geçip gidiyor. Şimdilerde birçoğunu harabe halinde gördüğüm siperlere bakınca; içindeki yaşanmışlığı, hendeklerin içinde koşuşturan neferleri, her an makinelilerden üstümüze yağacak mermileri, şarapnel parçalarını görür gibi olurum. O yüzdendir belki de şu duvarda asılı aziz Atatürk’ün fotoğrafına bakarken yüreğimin böyle sızlaması.  Yoksa eşsiz Atatürk’ün tenis maçı izlerken fotoğrafı var, yüzerken fotoğrafı var, sahilde kumda otururken, kürek çekerken, at binerken, konser izlerken, zeybek oynarken, dans ederken, heykel incelerken fotoğrafı var. Salıncakta çocuk gibi gülerek sallanırken bile fotoğrafı var. Traktör kullanırken fotoğrafı var, çocuklarla, okulda talebelerle, cephede askerlerle, komutanlarla, krallarla, köylülerle, şairlerle, yazarlarla, sanatçılarla binlerce fotoğrafı var, ama benim bu duvarda asılı fotoğrafa bakarken gördüğüm bir fotoğraf değil sadece, geride kalan aziz Atatürk ile yaşadığımız anılar, koskoca bir tarih. Bu fotoğraf benim için, paşamın Çanakkale’de “haydi göreyim seni Topkapılı, kurtaralım bu vatanı” diyen kahraman sesidir. Cephede ona pişirdiğim kekik çayının kokusudur... Ne bileyim işte, top, tüfek, barut, vatan, özgürlüktür. Bir somun ekmektir, üzüm hoşafı kokusudur. Mustafa Kemal Atatürk ile yaşadığımız olayların ve zaferlerin heyecanı, yürek çarpıntısıdır. Şarapnel yarasına vatan toprağı basılmasıdır, sonra da bir güzel türkü söylemektir. Vatanı kurtarmanın keyfinden nasıl yorulduğumuzun, nasıl gençliğimizin, ömrümüzün geçip gittiğinin farkına varamadığımızın görüntüsüdür. Bu fotoğrafa bakarken gözlerimin önünden neler neler geçiyor: Ağrı Dağı’nda, Süphan Dağı’nda, Hasan Dağı’nda, Karadağ’da, Aladağ’da, Kaçkarlar’da, Toroslar’da, Kocatepe’de, İzmir’in dağlarında açan çiçekler, dağ başlarında kaynayan pınarlar, eski çeşmeler, sonbahar kokuları, süvari atları...  Hele o at... Mustafa Kemal Paşa’nın savaş meydanlarında dörtnal koşan beyaz atı...  Sanki Orta Asya’dan geliyor günlerce. Üstündeki savaşçısı gibi çok bilge. Geleceği gören, yıldızları okuyan bir at. Sanki bir dağın bulutu. Göktürklerin Hakanı Kürşat’ın Çin Seddi’ni aşan atı... Argos Kralı’nın kızının düğününde gelini kaçırdıkları at... Afrodit gibi deniz köpüklerinden doğmuş bembeyaz bir at... Ve bir deniz kabuğundan karaya çıkmış, durgun denizlerin,  başarılı yolculukların, bağ ve bahçelerin, gül ve lalelerin, nazlı bitkilerin, kanların, savaşların kutsadıkları at... Yeleleri altın bir lir çalıyor... Kişnemesinde müziğin tınısı, gümüş bir yay gibi koşuyor. Mustafa Kemal’in atı, düşmanın peşinde rüzgâr gibi uçarken, paşam atını mahmuzlarken, üzengiler üzerinde durup; “Ordular, ilk hedefiniz Akdeniz’dir, ileri...” diyor.  Bu fotoğrafa bakarken, süngü takmış, düşman cephesine saldıran binlerce Mehmetçiğin “Allah Allah” naraları kulaklarımda çınlıyor. Bu fotoğrafa bakarken gözlerimin önüne laik, çağdaş, aydınlık bir Türkiye geliyor. Duvarda asılı duran bu fotoğrafa bakıp duruyorum. Büyük Atatürk yok artık... “Topkapılı, birlikte bu ülkeyi kurtaracağız” diyen paşam yok.  Artık mevsimleri ayırt edemiyorum, bütün mevsimler bir kış rüyası. Gençler bu yazdıklarımı iyi okuyun ve bu vatan için, bugünlerimiz ve yarınlarımız için canını veren kahramanlarımızın geleceğe ve sizlere kazandırdığı bu güzel vatanın kıymetini iyi bilin. Yeryüzünün en büyük kahramanlık destanlarından biri olan İstiklal Savaşımızın mucizesini yaratanları hiç unutmayın... Onlar Türklüğün onurudur, gururudur, cesaretidir. Türk ulusunun temsil ettiği tüm değerlerin simgesidir ve onların yazgısı gerçekte Türkiye’nin yazgısıdır... Onları daima hatırlayın, unutmayın. Minnetle, sevgiyle saygıyla anın. ★★★ Şimdi sizlere Çanakkale’de benim bölüğümdeki Mustafa’nın siper hücumunda şehit olduğunda bulduğum kanlı mektubunu anlatacağım. Bu mektupta yazılanları hiç unutmayın. Mustafa şehit olmadan önce şöyle yazmıştı kızına: “Benim güzel kızım, Topkapılı Çavuşumuza rica ettim, Kumandanımız Mustafa Kemal’den kâğıt kalem temin etti. Ormanın kıyısına kazdığımız siperden yazıyorum. Mitralyözü çalıştırdı İngiliz... Sayısız mermi uçtu üzerimden. Sonra orman kıyısı sessizliğe gömüldü. Barut dumanı otların üzerine yayılıp yerleşti. Havada yeni karıklanmış toprak, ağaç kıymığı, yarı çürümüş yaprak kokusu var. Uzakta bir fundalıkta saksağanlar birbirlerine ötüşüyorlar. Bir at kişnemesi geldi uzaktan. İnşallah düşmanı vatanımıza sokmayacağız ve hür insanlar olarak vatanımızda yaşayacağız. Evimizin kerpiç duvarlarının düzlenmesi, iç duvarın sıvası, damın samanlı toprakla örtülmesi işleri vardı daha. Evimizi bitiremeden askere alındım. Vatan elbette evden daha önemli! Düşmanı vatanımızdan defedince senin yanına geleceğim güzel kızım. Birlikte, samanla toprağı karıştırıp kerpiç çamuru hâline getireceğiz. İnce saman karıştırdığımız balçığı şapırdata şapırdata çiğneyeceğiz. Güzel kızım benim dün gece kumandanımız Mustafa Kemal ile keşfe çıktık. Onu yanımda görünce çok sevindim. Kan ve barut kokuları geliyordu. Fakat hiç ölüm gelmiyordu aklımıza. Çanakkale Boğazı’nda gece karanlıktı. Komutanımız Mustafa Kemal ve Çavuşumuz Topkapılı ile ilerde boğaza dökülen çayı geçerek iki gün önce oraya çıkarma yapan İngiliz birliğinin gücünü tespit etmek için keşif yaptık. Göğüslerimize kadar suya girdik. Cephane torbalarını ve silahlarımızı başlarımızın üstünde tutarak ilerledik. O anda bulutların arasından parlak bir ay çıktı. Nasıl güzeldi nasıl aydınlıktı. Aynı senin yüzün gibiydi kızım. Benim canım, ay yüzlü kızım. Bugün Temmuz 14... Ramazan’ın ikinci günü.   Şeyhülislam oruç tutmayabilirsiniz diye fetva yayınladı.  Fakat benim içim rahat etmedi. Oruca niyetlendim.  Sahur vakti çalıların arasında iki kök çiriş (pırasadan daha küçük bir ot) buldum.  Onlarla sahur ettim.  Gündüz yeni siperler kazdık. Çayın ötesinden İngiliz’in dört bataryası gümbürdemeye başladı. Gülleler yelpaze gibi saçılıp ormanın içini taradı. Biraz ilerimizde, şarapneller patlıyor, mermiler ağaçları çentiyor, deviriyordu. Dört yanımızda apak duman bulutları uçuşuyordu. Siperlerimize iyice yaklaşan iki İngiliz mitralyözü kısa salvolarla bir ötüp bir susuyordu. Yaklaşan İngilizleri püskürtmek için en öndeki siperden “Allah Allah” diye çıkan bir bölük neferden en öndeki dördü şehit oldu. Gittikçe sıklaşan aralıklarla uçup gelen kurşunlar, neferlerimizi yere yuvarladı. Bizler yere yatmayı düşünmedik yine de. Süngü harbiyle İngilizleri püskürttük. İngilizlerle aramız azaldıkça azaldı. İkinci sıranın başında elinde tabancası, gövdesi dimdik, kaputunun yakası yukarı kıvrılmış, başı açık, saçları altın sarısı parıldayan komutanımız Mustafa Kemal uzun adımlarla İngilizlerin üzerine koşuyordu. Sıra bir ara yavaşlar gibi oldu. Kumandanımız Mustafa Kemal döndü, “Size taarruzu emretmiyorum, ölmeyi emrediyorum” diye bağırdı. Süngü takıp koşmaya başladık. “Allah Allah” nidaları bir hiddet kasırgası gibi göğe savruldu. Çarpışma belki bir buçuk saat sürdü. Taarruz öylesine etkiliydi. İngilizler geri çekildi. Çok geçmeden, darmadağın kaçışan İngiliz erleri çıkarma filikalarına bindiler savaş gemilerine geri döndüler. Akşam olunca bir asker ezan okudu. Siperin içinde matara elden ele dolaştı. Herkes orucunu su ile açtı. Ben zannettim ki sadece ben oruçluyum. Meğer bölüğün hepsi oruçluymuş. Matara en son bana geldi. Geldi ama ben kendimden utandım. Arkadaşlarım hepsi sahursuz oruç tutmuşlar.  Ben ise iki çirişi yediğim için arkadaşlarıma karşı kendimi mahcup hissettim.  O gün oruçlu şehit olan Maraşlı, Aydınlı, İzmirli, Silivrili, memleketimizin her yerinden şehit olan arkadaşlarımın hakkını nasıl öderim diye gözyaşı döktüm...” ★★★ İşte gözümün önünde şehit düşen Mustafa’nın avucunda kanlar içinde bulduğum mektupta bunlar yazıyordu. Değerli gençler, buram buram şehit kokan bu vatanın kurtuluşu için işgal güçlerine karşı çıkılabileceği düşüncesinin tüm ülkede dalga dalga yayılmasını sağlayan isimsiz kahramanların, şehitlerin, gazilerin isimlerini saymaya kalksam kitaplara sığmaz. Aziz Atatürk bu vatanı sizlere emanet etti, vatanınızın kıymetini bilin. Emperyalizme karşı ilk örgütlü direnişi ortaya koyan Kuvayi Milliye’nin ateşini yakan bu ülkenin kahramanları düşmana karşı verdikleri onurlu mücadeleleriyle sizlere çok değerli bir miras bıraktılar. Sizler de bu değerli mirasın emanetçisi olmaya devam edeceksiniz ve eşsiz Atatürk’ün ilkelerini muhafaza eyleyeceksiniz. Rengini şehitlerimizin kanından alan şanlı bayrağımızdaki Hilal ve Yıldız’ın anlamını bilin. Yok edilmek istenen bir milletin işgalden istiklale, yok oluştan varoluşa kanıyla ve canıyla yazdığı unutulmaz destanı bilin. Aziz milletimizin topyekûn bir şekilde verdiği bağımsızlık mücadelesini, sizlere bu bayrağın altında hür yaşama imkânını sağlayan ve bu uğurda canlarını hiçe sayan vatan kahramanlarının aziz hatıralarını yaşatın. “Geldikleri gibi giderler” deyip, yedi düvel düşmanın geldiklerinden biraz daha hızlı gitmelerini sağlayan Mustafa Kemal’e... Selam olsun... ★★★ Değerli okurlarım, 29 Ekim Salı, benim yazı günüm değil. Değerli romancı kardeşim Hasan Baran”ın, SÖZCÜ Kitabevi”nden çıkan “Atatürk”ün Fotoğrafına Bakarken” adlı romanından alıntıladığım bu muhteşem satırlarla Cumhuriyet Bayramı’nızı şimdiden kutluyor ve bu eşsiz emaneti bizlere armağan eden Gazi Mustafa Kemal Atatürk ve silah arkadaşlarını minnetle ve rahmetle anıyorum.",https://www.sozcu.com.tr/gazi-mustafa-kemal-ataturk-p98040
Uğur Dündar,ARENA’da olay var!..,16 Ekim 2024,"Evet, yanlış okumadınız; bu akşam, ARENA’da olay var. Sözcü Televizyonu’nda saat 20.15’ten itibaren yapacağımız canlı yayında halk sağlığı düşmanı gıda teröristlerini teşhir etmeye başlayacağız. Önce bazı bilgileri paylaşayım: Ağustos ayında İstanbul Ticaret Borsası’nda (İTB) çok önemli bir toplantı yapıldı. “Borsa Meydanında Sektörler Konuşuyor” başlıklı bu toplantıda son bir yıldır zeytinyağında çok büyük oranlarda taklit ve tağşiş yapıldığı konuşuldu. İTB Meclis Başkanı Ahmet Bülent Kasap’ın açılış konuşmasıyla başlayan toplantıya, Uluslararası Zeytinyağı Konseyi İcra Direktörü Jaime Lillo Lopez video mesaj ile katıldı. Tarım ve Orman Bakanlığı Gıda ve Kontrol Genel Müdürü Dr. Ersin Dilber, Ulusal Zeytin ve Zeytinyağı Konseyi (UZZK) Yönetim Kurulu Başkanı Dr. Mustafa Tan, Ege Zeytin ve Zeytinyağı İhracatçılar Birliği Yönetim Kurulu Başkanı Mehmet Emre Uygun, TARİŞ Genel Müdürü Güngör Şarman da diğer katılımcılardı... ★★★ İstanbul Ticaret Borsası Meclis Üyesi Osman Berberoğlu, taklit ve tağşiş edilmiş zeytinyağının, ev dışı tüketim ve e-ticaret yoluyla tüketicilere çok daha kolay ulaştığına işaret etti. Berberoğlu, “Lokantalarda kullanılan yağların markasını, niteliğini, etiketini kimse sormuyor. Kim buralarda kullanılan yağlardan emin olabilir? Denetimsiz bir ortamda, kaygısız ve haklarından habersiz tüketiciye kaliteli yağ sunulmasını beklemek; maliyetlerle zorlanan işletmecilerden iyi niyet beklemek gerçekçi değil. Devlete de, sektöre de, tüketiciye de düşen çok daha fazla sorumluluk var” diyerek özellikle ev dışı tüketim noktalarının denetlenmesi gerektiğinin vurgusunu yaptı. ★★★ İTB Meclis Başkanı Ahmet Bülent Kasap, bu yağların Türkiye’de üretiminin devasa boyuta ulaştığını da rakamlarla anlattı: Yakın zamanda yurt dışındaki bir fuarda, bir Çinli firma Türkiye’ye 30 ton zeytinyağı aroması sattığını söyledi. Ayrıca “30 ton aroma ile kaç ton, zeytinyağı tadı ve kokusunda salata yağı üretilir? Ambalajlarına bakılırsa, aroma oranı binde 1 ile binde 3 oranında öneriliyor. Bu durumda sadece bir Çinli firmanın sattığı 30 ton aroma ile 10 ila 30 bin ton arasında ‘zeytinyağı görünümlü yağ’ üretilebilir!..” dedi. ★★★ ARENA’nın çalışkan ve cesur soruşturmacı muhabirleri, bu ürkütücü açıklamaların ve Tarım Bakanlığı’nın yayımladığı son teşhir listesinde yer alan bazı markaların peşine düştü. Çoğu “AYVALIK” ismini kullanan ve aroma, trans yağ gibi maddeler ile ürettikleri sahte zeytinyağlarını “soğuk sıkım, taş baskı, dalından sızma 0,2 asit” ibareleriyle pazarlayanların izini süren Gökmen Ulu, sahtekarların adreslerini belirlerken şaşırtıcı sonuçlarla karşılaştı.  Bu akşam sahte ürünlerin pazarlandığı e-ticaret platformlarına sipariş ettiğimiz bu sahte zeytinyağlarının laboratuvar sonuçlarını ARENA’da açıklayıp, halk sağlığı düşmanlarının sızma zeytinyağı görünümündeki karışımlarla toplumumuza neler yedirdiklerini gözler önüne sereceğiz. Gökmen bununla da yetinmedi. Birçok üründe halk sağlığını tehlikeye atan gıda teröristlerinin arasına daldı ve hayret verici görüntüler kaydetti. “Bu kadarına da pes” diyeceksiniz. ★★★ Ekibimizin bir diğer ismi Hazar Dost ise gözü dönmüş kırmızı et hilebazlarının gıda terörünü hangi boyuta çıkardıklarını anlatan çok çarpıcı bir haber hazırladı. Cem Özkeskin ve Fırat Fıstık kardeşlerim de izlerken “Vay be, bu kadarı da olmaz!” diyeceğiniz, farklı konuları kapsayan haber dosyalarına imza attı. ★★★ ARENA’nın özel konuğu ise İYİ Partili olmasına rağmen, adeta tek kişilik bir siyasi parti gibi çalışan, Balıkesir Milletvekili Dr. Turhan Çömez… Sayın Çömez hem arkadaşlarımızın haberlerini yorumlayacak hem de kendisinin yaptığı çok önemli bir gıda terörü soruşturmasının ayrıntılarını ARENA seyircileriyle paylaşacak. Şu kadarını söyleyeyim; bu dosyada bizim gümrüklerimize hiç takılmadan geçen 300’ü aşkın ihraç ürünümüzün AB ülkeleri gümrüklerinden “sağlığa zararlı oldukları” gerekçesiyle nasıl geri çevrildiklerini dile getirecek ve iade edilen bu gıdaların Türkiye’deki akıbetlerini sorgulayacak. Eğer kendinizin ve sevdiklerinizin sağlığını düşünüyorsanız, bu akşamki programımızı mutlaka izleyin, derim.",https://www.sozcu.com.tr/arena-da-olay-var-p94848
Uğur Dündar,"Emperyalizm büyüme görüntüsü altında Türkiye’yi küçültecek, Hatay gidecek!..",30 Ekim 2024,"Siyasetin deneyimli ismi Dr. Aytun Çıray’dan yeni açılımla ilgili çarpıcı tespitler... Değerli okurlarım, Engin devlet birikimine sahip deneyimli siyasetçi Dr. Aytun Çıray, yıllar önce gündeme gelen ve Türkiye’nin ağır bedeller ödemesine neden olan birinci çözüm sürecine karşı bir duruş sergilemiş, hatta “Kürt Sorunu Değil, Irkçı Terör” başlıklı bir kitap yazmıştı. Sayın Çıray, bugünlerde konuşulmaya başlanan yeni çözüm sürecine de olumlu bakmıyor. Bugünkü söyleşimize de kitabının adından yola çıkarak, niye “Kürt Sorunu” değil de, “Irkçı Terör?” sorusuyla başlıyoruz. ★★★ AYTUN ÇIRAY (A.Ç.): Sayın Dündar, cumhuriyet ırk ayrımına göre değil, yurttaşlık ve yurttaşların anayasa ve kanunlar önünde eşitliği ilkesiyle kurulmuştur. Bir ülke düşünün ki, PKK terörü yüzünden 40 bin kişi ölsün ve iç savaş çıkmasın! Bu kardeşlik ve birlikte yaşama iradesinin tescilidir. Bu ülkede isteyen vatandaş istediği yerde iş kurabiliyorsa… Kürtler hakim, savcı, genelkurmay başkanı, başbakan, iş insanı olmuşsa, olabilecekse, cumhuriyet önünde yurttaşlar eşit demektir. Esasen sorun, darbelerin ve beceriksiz yöneticilerin, cumhuriyetin ve Atatürk’ün bir hedef olarak koyduğu yurttaşların eşitliğini istememeleridir. Son yirmi iki senede bu zirveye ulaşmıştır. UĞUR DÜNDAR (U.D.): O halde bölücü terör örgütü PKK’nın hedefi ne? A.Ç.: PKK ırkçı, bölücü, BOP çerçevesinde toprak talebi olan vahşi bir taşeron terör örgütüdür. İpleri emperyalistlerin elindedir. Enerji yollarında, Türk dünyası ile haşır neşir güçlü bir Türkiye istemiyorlar. Darbeler yaptırırlar. Başbakanları, genç insanları astırırlar, sağcı solcu Türk Kürt demeden işkenceden geçirtirler. Yani devletiyle millet arasına nifak sokarlar. Bu esasen bize karşı topyekun bir savaştır. Şeyh Sait’i bitiririz ASALA’yı çıkarırlar, o biter PKK çıkar. Bakın Sözcü TV’de sordum; “Yarın sabah çözüm geldi, Kürt sorunu kalmadı” dediğinizde ne olmuş olacak?  U.D.: Cevap geldi mi? “TÜRK MİLLİYETÇİLİĞİNİ HAREKETE GEÇİRECEK ŞEYLERDEN KAÇINMAK GEREKİR!” A.Ç.: Gelemez. Çünkü PKK’nın düzenlediği kongre kararlarını açıktan telaffuz edemezler. Liboşlar ve bölücüler anayasal statü, özerklik, ikinci resmi dil ve özel ordu istiyorlar. Bu şartlar konuşulmaya başlandığında devletiyle milletiyle sorunu olmayan Kürt vatandaşların huzuru kaçacaktır. Demirel çok dikkatli bir üslupla bunu anlatmaya çalışmış. Diyor ki: “Türk milliyetçiliğini harekete geçirecek şeylerden kaçınmak lâzım!..” U.D.: Sayın Bahçeli yine şaşırttı. TBMM’de yaptığı grup konuşmasında, “Gelsin Meclis’te DEM Parti grup toplantısında konuşsun. Terör örgütünü lağvettiğini açıklasın. Bu dirayet ve kararlılığı gösterirse ‘umut hakkı’ndan yararlanmasının önü ardına kadar açılsın” dedi. Doğal olarak milletin ekonomik ve sosyal sıkıntıları gündemden düştü, yerine terörist başı oturdu. Sizce bu konuşmanın yapılacağını Sayın Erdoğan biliyor muydu? Bugünlerde konuşulan yeni çözüm süreci tartışmaları, Meclis açılışında MHP lideri Devlet Bahçeli’nin DEM Parti milletvekillerinin elini sıkmasıyla başladı. BATILILAR APO’YU TÜRKİYE’NİN MANDELA’SI (!) YAPARLAR A.Ç.: Aksi düşünülemez. Hatta ben el yükseltiyorum; ikinci çözüm sürecini DEM ve CHP’nin yeni yönetimi de biliyordu. Önceden destekleri alınmıştı. Yine geriye doğru dikkatli bir okuma yaptığımda ve -ben niyet okumanın siyasette çok önemli olduğunu iddia eden biri olarak-  “devlete çok çok yakın” bazı DEM milletvekillerinin beyanları ve Özgür Bey’in “normalleşme” politikalarını üst üste koyduğumda durum çok açıktır. Ayrıca Özgür Bey, tutumundan taviz vermeyeceğini ve tarihin doğru yerinde durduğunu söyleyerek ikinci çözüm sürecinin arkasında olduğunun altını çizdi. Tarihin yanlış yerinde olması bir yana, Atatürkçüler ve CHP için tarihi bir fırsatı ideolojiye feda etti. Bakın APO serbest bırakılsın Batılılar onu başta BM her yerde konuştururlar, özgürlük mücadelesi yapan Türkiye’nin Mandela’sı seviyesine çıkarırlar. U.D.: İktidara yakın kaynaklar, basın mensupları, partililer bunun bir devlet aklı olduğunu söylüyorlar. Bu bir devlet politikası ise desteklenmesi normal değil mi? DEVLET AKLININ OLMADIĞI YERDE DEVLET POLİTİKASI OLABİLİR Mİ? A.Ç.: İki kavramdan söz ediyoruz: Devlet aklı ve o aklın ortaya koyduğu devlet politikası. Sayın Dündar, 4 yıl müsteşarlık, 7 yıl başbakan danışmanlığı yaptım. Esasen devleti 9. Cumhurbaşkanımız Demirel’den öğrendim. Ecevit’ten milletvekilliği önerisi aldım. Mesut Yılmaz ve Hüsamettin Cindoruk’la çok yakın çalışma şerefine eriştim. Bütün bu deneyimlerimi arkama alarak devlet umuru görmüş bir siyaset insanı olarak soruyorum: Hangi devlet? Hangi akıl? Devlet aklı kurumların kolektif çalışmaları ile oluşur; sen kurumları adeta yok etmişsin. Olmazsa olmaz olan Milli Güvenlik Kurulu’nu, sanki darbeler orada kararlaştırılmış gibi ikinci bakanlar kuruluna dönüştürmüşsün. Ne yazık ki 22 yılın sonunda artık bir parti devleti oluştu. Devlet aklının olmadığı yerde devlet politikası olur mu? U.D.: Yani siz, ikinci çözüm sürecinin oluşmasında devlet aklı da, devlet politikası da yok, diyorsunuz… A.Ç.: Evet, yok. Bu AKP yönetimlerinde devlet aklı olsaydı Türkiye için katastrofik olacak olan Irak’ın ve Suriye’nin parçalanmasında rol alırlar mıydı? Suriye’de PYD/YPG/PKK’nın yeşerdiği zemini kim yarattı? Hangi devlet aklı milyonlarca sığınmacıyı kabul ederek istikbalini mahveder. Bir devlet aklından söz edeceksek Amerikan ve Alman devletlerinin aklından söz edebiliriz. U.D.: Bunun nedeni ne olabilir? “DEVLET AKLI” DİYEREK ASIL AMAÇLARINI PERDELİYORLAR A.Ç.: Asıl amaçlarını örtmek, perdelemek… Halkımız sorgulamasın istiyorlar. “Hikmet-i hükümetten sual olunmaz. Açıklayamayacağımız, sizin bilmediğiniz yerde çok iş var,” diyerek bir alacakaranlık yaratıyorlar. İstiyorlar ki vatandaş “Vay! Tamam o zaman” deyip itaat etsin. Benim canımı yakan geçmişte içinde gururla siyaset yaptığım CHP’yi bu politikalara toplumu ikna etmekte kullanmaya çalışmaları. U.D.: Ancak şu gerçeği de vurgulamalıyız: CHP’li yöneticiler, “Barış olsun, analar ağlamasın. Zaten savaşın kazananı olmaz” argümanlarını kullanıyorlar. Bunlar son derece insani gerekçeler değil mi? A.Ç.: “Anaları ağlatma” sözünün muhatabı Türkler veya Kürtler değil, doğrudan PKK. Bakın Sayın Dündar son 200 yılda Babanzade isyanı ile başlayan 50 Kürtçü veya gerici isyan olmuş. Bunların 25’i, 1924’ten başlayarak cumhuriyet döneminde… Hiçbir isyan Türklerin Kürtlere eziyeti nedeni ile olmamış. Ne yazık ki Kürtler Ortadoğu’da hep kullanıldılar. Sadece Batılılar tarafından değil, Osmanlı padişahlarından Yavuz Sultan Selim ve II. Abdülhamit de Kürtleri, Alevileri ümmetçilik potasında asimile etmek için kullandılar. Ancak bunların içinde farklı ve en kanlı olanı bölücü PKK’dır. CHP öyle bir projeye destek veriyor ki, inşallah ağır hasar almadan çıkar. İlk çözüm sürecinde APO Barzani’ye yazdığı mektupta “Dört parçalı Kürdistan’ın Başkanı” diye hitap etmişti. İlk iki parça AKP yönetimlerinin ön açıcı politikaları ile başarıldı. Bence ilk parça olan Kuzey Irak’ta Kürdistan kuruldu. İkinci parça olarak Suriye’nin kuzeyindeki PYD/YPG çekirdek devleti kuruldu. Şimdi sıra İran’dan bir parça koparmakta. Sonra sıra Türkiye’de. 1877’den beri bu plân devrede. U.D.: Batılılar uzun vadeli plân yapar ve oyun kurarlar… “YÜKSEK IRKA MENSUP BİZLERİN, TÜRKLERDEN KURTULMAK VE BAĞIMSIZLIK HEDEFİMİZ VAR” A.Ç.: Türkiye’yi yıkacak kadar büyük bir oyun. Dediğim gibi ilk 1877-1878 Osmanlı-Rus Savaşı ile beraber Kürtlerin üzerinden Türk-Ermeni sorunu yaratmanın temelleri atılması ile başlıyor. 1919 yılının kasımında ise, İtilaf Devletleri Bogos Nugar ve Şerif Paşalara “Ermeni-Kürt ortak muhtırası” imzalatıyorlar. Muhtırada özetle, “Bizlerin yüksek ırka mensup, çıkarları ortak, kendilerine zulmetmiş bulunan Türklerin boyunduruğundan tamamen kurtularak ve iki millet olarak bağımsızlık hedefimiz var,” diye yazıyor ve devamında bir Batılı devletin mandasını kabul edecekleri, sınırların çizilmesini Barış Konferansı’na bıraktıkları kayda geçiriliyor. Bu oyunu Atatürk bozdu, ama onlar hiç vazgeçmediler. BOP’un en önemli parçası budur. U.D.: Varılmak istenilen hedefi biraz daha açar mısınız? BÜYÜYORUZ GÖRÜNTÜSÜ ALTINDA TÜRKİYE KÜÇÜLTÜLECEK, HATAY GİDECEK A.Ç.: Gazeteci Nevzat Çiçek daha önce konuşulan bu plânın işaretini verdi. “Öcalan artık Misak-ı Millici” dedi. İran, Irak, Suriye Kürdistanlarını Güneydoğunuzla bir araya getirelim, böylece Musul ve Kerkük’ü de kapsayan Türkiye’nin himayesinde federatif bir devlet kurulsun. Böylece güya Türkiye’nin himayesindeki Kürdistan eyaleti bu şekilde Hatay’dan denize açılacak.  Ama bu yapı birkaç yıl içinde yapılacak plebisitle Türkiye’den büyük bir toprak parçası kopararak ayrılacak. İşte ben buna “Büyüme görüntüsü altında Türkiye’yi küçültme politikası” diyorum. U.D.: Durum böyleyse Sayın Özgür Özel’in tutumunu neye bağlıyorsunuz? CHP’NİN İÇİNDE “KÜRT SORUNU” HAKKINDA DEM VE AKP GİBİ DÜŞÜNENLER ETKİLİ A.Ç: CHP’nin içinde “Kürt sorunu!” konusunda zaten başta Sezgin Tanrıkulu olmak üzere DEM ve AKP’ye benzer görüşler taşıyan bir grup vardı. Belli ki Özgür Bey de o gruba dahil olmuş. Nitekim o grubun en etkililerinden biri bana İYİ Parti’nin değerlendirmesi için bir rapor gönderdi. Orada CHP, “Kürt sorunu”nun çözümü için Anayasal adımlar atılması gerektiğini belirtiyor. “Bu demokratik mekanizmanın TBMM zemininde çalıştırılması ve kurumsallaşabilmesi için ‘Toplumsal Mutabakat Komisyonu ve Ortak Akıl Heyeti Kurulması’ için kanun teklifi vermiştir,” diye yazıyordu. Ama anayasal değişikliklerin ne olacağı yazmıyordu. U.D.: CHP’nin çözüm için Meclis’i göstermesi çok doğru bir talep değil mi? Kemal Kılıçdaroğlu da “Sorunun çözüm yeri TBMM’dir” demişti. A.Ç: Şüphesiz her sorunun çözümü Türk Milletinin yüce çatısı olarak TBMM olmalıdır. Ama AKP’nin 1. açılım sürecinin güya “tarihi bir adım” olarak başarıya ulaşmamış olmasının nedeni TBMM’nin devre dışı bırakılmış olması değildir. O dönemde parlamenter sistem vardı ve AKP-HDP kadroları bağlamında Meclis devredeydi. Açılım sürecinin başarısızlık nedeni süreci yürüten -AKP-PKK, Erdoğan-Öcalan başta- tarafların gizli hedefleri ve ajandalarıdır. Yani CHP’nin teşhisi yerine oturmuyor. Ancak raporda bir tespit var ki ona mutlak olarak katılıyorum. U.D.: O tespit nedir? CHP YÖNETİMİNİN FATURASI PARTİNİN EN PARLAK İSMİ OLAN İMAMOĞLU’NA KESİLMEK İSTENİYOR A.Ç: CHP raporunda deniyor ki; “Kürt sorununun çözümü tek kişinin hakimiyetine dayalı dikta eğilimli liderlikte değil, çokluğun sesinin duyulduğu güçlü parlamentodan, güçlü siyasi iradeden, güçlü demokratik kurumlardan geçer.” Peki Sayın Özel bu şartların yerine geldiğini mi düşünüyor? Burada samimiyetsizlik var. Ayrıca seçtiren siyasi olarak CHP’nin yeni yönetiminin faturası partide en parlak isim olan Sayın Ekrem İmamoğlu’na kesilmeye çalışılıyor. U.D.: Sayın Çıray, muhalefete bu kadar muhalefet etmeniz doğru mu? A.Ç.: Benim BOP eş başkanı olarak işlerimi kolaylaştırın. Ölünceye kadar iktidar imkânı verecek anayasa değişikliğini yapalım. Böylece Kürt seçmenler de bana yönelir. Buna karşılık 42 ve 66. Maddeleri değiştirerek anadilde eğitimi getirelim ve size APO’yu verelim. Bu politika yıkım politikasıdır. CHP’li yöneticileri ise partiyi cumhuriyetin istinat duvarı olmaktan çıkardıkları için eleştiriyorum.",https://www.sozcu.com.tr/emperyalizm-buyume-goruntusu-altinda-turkiye-yi-kucultecek-hatay-gidecek-p98898
Uğur Dündar,Cumhuriyet Bayramı kutlamalarının iptali terörün amacına hizmet olur!..,26 Ekim 2024,"Ankara’da TUSAŞ”ı hedef alan terör saldırısı sonrasında belediyelerin bir bölümü, 29 Ekim Cumhuriyet Bayramı kutlamalarını iptal etme kararını aldılar. Bunun yanlış bir karar olduğunu yazmak için bilgisayarımın başına geçtiğimde, ülkemizin yurtsever aydınlarından, değerli beyin cerrahı Prof. Dr. Cengiz Kuday’dan, düşüncemi destekleyen bir mesaj aldım. Hocamız diyor ki; “Terörün amacı toplumda korku ve panik yaratmak, insanların geleceğe dönük yılgınlığa, hatta umutsuzluğa kapılmalarını sağlamak olduğuna göre; kutlamaların iptali, bu amaca hizmet etmez mi?..” Evet, eder!.. Zira Cumhuriyet Bayramı kutlamalarının iptali, bu hain terör eylemini toplum olarak lanetleyip birlik ve bütünlük görüntüsü vermemizi engeller. Örnek mi istiyorsunuz? Alın size derslerle dolu çok çarpıcı bir örnek: ★★★ 2004 yılında başkent Madrid’te gerçekleşen ve 191 kişinin hayatını kaybettiği bombalı saldırılar, İspanya’da o zamana kadar benzeri görülmemiş büyüklükte bir toplumsal tepkiye neden oldu. 1 milyon kişi Madrid’te sokakları, caddeleri, meydanları doldurdu. Ve terörü lanetleyip hep bir ağızdan protesto etti. Böylece terör amacına ulaşamadığı gibi, tam tersine İspanyol halkını devletinin yanında birleştirdi. ★★★ İspanya örneğinden yola çıkarak şunu söyleyebiliriz: Biz maalesef uzun zamandır -ülkemizi yönetenlerin oylarını konsolide edebilmek için sürdürdükleri kutuplaştırma politikaları nedeniyle- en büyük milli bayramımız olan 29 Ekim’lerde bile, bir ve bütün olamıyoruz. Oysa Cumhuriyet Bayramı kutlamalarında geniş kitlelerin, devletin sağlayacağı güvenlik önlemleri altında sokaklara çıkması ve emperyalizmin maşası olan tüm terör örgütlerini lanetleyerek tasada ve kıvançta bir olduğumuzu haykırması, uzun zamandır kaybettiğimiz milletçe kucaklaşma duygumuzun yeniden canlanması yolunda çok anlamlı bir fırsata dönüşebilir. Millet olmanın, anayasada belirtildiği gibi; devletin ülkesi ve milletiyle bölünmez bütünlüğünün korunmasının gereği de budur. Ayrıca Cumhuriyet Bayramı’nı coşkuyla kutlamak, eğlenmek değildir!.. ★★★ Bu noktada bazı belediyelerin, özellikle adı Cumhuriyet ile özdeş olan Cumhuriyet Halk Partili belediyelerin, aldıkları bu kararları tekrar gözden geçirmeleri gerekir.",https://www.sozcu.com.tr/cumhuriyet-bayrami-kutlamalarinin-iptali-terorun-amacina-hizmet-olur-p97799
Uğur Dündar,"Arena geldi, güvenilir gıdada yeni dönem başladı!..",03 Ekim 2024,"Yayın hayatına SÖZCÜ televizyonunda devam eden ARENA, yeniden gıda teröristlerinin peşine düştü. Ekibimiz ilk olarak kırmızı pul biberdeki kanserojen aflatoksin gerçeğinin 20 yıldan bu yana değişmediği gibi, bunu denetimlerde maskelemek için kullanılan alüminyum silikatın da Alzheimer hastalığını tetiklediğini ortaya çıkardı. Tüketici haklarını savunan programımız etkisini çabuk gösterdi ve topluma sağlıklı gıda sunma sorumluluğunu taşıyan Tarım ve Orman Bakanlığı, hileli gıda listelerinin artık anlık olarak elektronik ortamda tüketicilerle paylaşılacağını açıkladı. ★★★ Tarım ve Orman Bakanı İbrahim Yumaklı bundan böyle taklit ve tağşiş gibi hileli gıdaların guvenilirgida.tarimorman.gov.tr internet sitesinde teşhir edileceğini belirtti. Bakan, sistemin dün 09.00 itibarıyla kullanıma açıldığını söyledi. Dolmabahçe Çalışma Ofisi’nde düzenlenen “Güvenilir Gıdada Yeni Dönem” konulu basın toplantısında konuşan Bakan, gıda güvenilirliğinin sağlanması için Türkiye’nin yasal mevzuatlarının yanı sıra, uluslararası kuruluşlarla koordinasyon ve iş birliği içinde çalışmalarını yürüttüklerini dile getirdi... Bakan, insan, hayvan ve çevre sağlığı açısından tehlikeli kimyasallar sınıfında yer alan 7 bitki koruma ürününün aktif maddesini yasakladıklarını, kalıntıyla etkin mücadele için yeni çalışmalar başlattıklarını, kimyasal mücadeleye alternatif olarak biyolojik mücadele desteğini yüzde 100 artırdıklarını, QR kodlu “bitki sağlık sertifikası” ve “doğrulama sistemini” uygulamaya koyduklarını, ihraç edilen ancak çeşitli nedenlerle geri dönen taze meyve-sebze ürünlerinin kontrollerini ülkeye ilk sınır giriş noktasında yapmaya başladıklarını anlattı...… ★★★ Tüketicinin yanıltılmasını önlemek ve geleneksel ürünleri korumak için bazı gıdalarda katkı maddelerinin kullanımını yasakladıklarını dile getiren Yumaklı, nar ekşisi ve limon suyu izlenimi veren ürünlerin üretimini yasakladıklarını, bal tebliğini güncellediklerini, arı ürünleri olan propolis, arı ekmeği, arı sütü ve arı poleninde gıda güvenilirliği kriterlerini belirleyen mevzuatı ilk kez yayımladıklarını, takviye edici gıdalarda kullanılan probiyotik mikroorganizmalara yönelik yeni ilave kriterler belirlediklerini, eş zamanlı sektörel gıda denetimleri başlattıklarını ifade etti... ★★★ Tarım ve Orman Bakanı Yumaklı, “Biz, tüm bu süreçlerde ‘en iyi denetçi tüketicinin kendisidir’ anlayışını benimsiyoruz. İhbar şikâyet hattımız olan ‘Alo 174 Gıda Hattı’ ile tüketicilerimizi resmi kontrol sürecine dahil ediyoruz.” dedi. Bakan ayrıca şunları söyledi: “Yeni sistemde uzun bürokratik süreçler yerine, sonuç daha hızlı şekilde sisteme girilecek. Periyodu belli olmayan zamanlarda birikmiş ve toplu şekilde bir liste yayınlanması yerine, sonuçlar belli olduğunda hemen bu sistemde yer alacak. Yeni sistemimiz vatandaşlarımızın güvenilir gıda ile ilgili merak ettiklerine ulaştığı “guvenilirgida.tarimorman.gov.tr” internet sitesinde yer alacak. Burada ‘gıda kamuoyu duyurusu’ sekmesi tıklandığında iki kategoride; ‘sağlığı tehlikeye düşürecek gıdalar’ ile ‘taklit ve tağşiş yapılan gıdalar’ başlıkları altında duyurular yapılacak. Tüketicilerimizin doğru, hızlı, şeffaf bilgilendirilmesi adına hayata geçireceğimiz bu sistemin hayırlı olmasını diliyorum...” Bakan Yumaklı cezalandırma konusuna da değinerek geçen yıl 940 bin denetimde 16 bin uygunsuzluk tespit edilerek 771 milyon lira idari para cezası kesildiğini ve 368 işletme hakkında savcılıklara suç duyurusunda bulunduklarını belirtti... ★★★ ARENA tüketicinin güvenilir gıdaya erişimindeki bu olumlu gelişmenin işlerliğinin de takipçisi olacak. Zira Bakan Yumaklı’nın açıklamaları, yaklaşık 20 yıldır bal ve diğer arı ürünlerindeki (örnekler çoğaltılabilir) hilelerin önlenemediğinin de itirafı niteliğinde...",https://www.sozcu.com.tr/arena-geldi-guvenilir-gidada-yeni-donem-basladi-p88956
Uğur Dündar,Siz hiç PKK bombalarıyla kopmuş bebek ayağı gördünüz mü?..,25 Ekim 2024,"“Yoldaşlar, önderlik (Abdullah Öcalan) ve merkez komite, Botan’a müdahale için bana görev vermiştir. Bugüne kadarki mücadeleniz yetersiz ve pısırıkça oldu. Şimdi size hedeflerinizi vereceğim. Yapan yoldaşlar kalacak, yapamayanlar gidecek. Bu kadar basit. Bugüne dek yazdığınız tüm eylem raporları dahil, hepsi okundu, değerlendirildi. Bu yüzden sesinizi kesin. Bu anlatacağım kararlar, örgütümüzün kararlarıdır ve sorgulanmayacaktır. Şimdi koruculuk çığ gibi büyüyor. İçimizden hain üremeye devam ediyor. Bunun önüne geçeceksiniz. Öyle iki iş makinesi yakmakla olmaz bu iş. Askere saldıramıyorsanız, köyleri vuracaksınız. Öyle vuracaksınız ki, kimse silah alıp korucu olmayı aklından bile geçiremeyecek. Şimdi korucu dedim, hedefiniz bunlardır ya, çocuğu da hedeftir, anası da, babası da. Yani köye vurduğunuz zaman sağ adam koymayacaksınız. Hayvanını bile öldüreceksiniz. Evini, bağını yakacaksınız. Bilecek ki bu namussuz millet, silah alırsam, devlete yanaşırsam soyum kuruyacak. Kararımız budur. Emirdir, derhal uygulanacaktır. Anlaşıldı mı?“ ★★★ Okuduğunuz tüyler ürperten emri, 90’lı yıllarda terörle mücadelenin büyük başarıyla sürdürülmesi karşısında paniğe kapılan vahşi terör örgütü PKK’nın sözde Botan eyalet sorumlusu veriyor. Ve çok geçmeden teröristler, emri uygulamaya, yani devlet yanlısı köy ve mezralarda katliamlara başlıyorlar... ★★★ Yine 90’lı yılların ilk yarısı... Merhum Turgut Özal, Cumhurbaşkanı... Aralarında benim de bulunduğum gazetecilere GAP bölgesini, oradaki dev yatırımları gezdiriyor. Şanlıurfa’da, Atatürk Barajı’nda başlayan turumuz Diyarbakır’da sona eriyor. Programa göre Özal, Diyarbakırlılara bir konuşma yapacak ve sonra yaşadığımız şehirlere döneceğiz. Miting saati yaklaşırken İdil taraflarındaki bir köyün PKK baskınına uğradığı ve çok sayıda köylünün hayatını kaybettiği haberi geliyor. Özal ve beraberindekiler hemen helikoptere atlayıp olay yerine uçuyorlar. Ben de son dakikada helikopterlerden birine binmeyi başarıyorum. Köye geldiğimizde korkunç bir durumla karşılaşıyoruz. Evler bombalanmış, yakılıp yıkılmış, deyim yerindeyse taş taş üstüne bırakılmamış. Bombalardan kurtulan kim varsa kadın, erkek, yaşlı, çocuk demeden kurşuna dizilmiş. Her tarafa cesetler saçılmış. Hayvanlar, hatta tavuklar bile öldürülmüş!.. ★★★ Ağıtlar ve feryatlar gökyüzüne yükselirken, iki özel harekat polisi yanıma geliyor. Ellerindeki gazeteye sarılı bir şeyi gösterip “Bakar mısın abi?..” diyorlar. Açıyorum, açıyorum... Sonunda ne göreyim? Küçük parmağım büyüklüğünde, yeni doğmuş bir bebeğin bombalarla kopmuş ayağı!.. O ana kadar yay gibi gerilmesine karşın güçlükle tuttuğumuz sinirlerimiz boşalıyor, bizim hıçkırıklarımız da ağıtlara karışıyor. ★★★ Sevgili okurlarım, Tüm bebeklerin ayakları çok güzeldir, mis gibi kokarlar. Yıllar sonra çocuklarım doğduklarında ben ne zaman eğilip onların minicik ayaklarını öpmek istesem, gözümün önüne hep o talihsiz yavrunun kopuk ayağı geldi. O nedenle çocuklarımın ayaklarını doya doya öpemedim!.. ★★★ Suriye’nin kuzeydoğusunda ABD ile İsrail’in kurdukları ve ülkemiz için beka tehdidi haline gelen “garnizon yapılanma”ya karşı devletimizin iç cepheyi tahkim etmek amacıyla “Türkiye İttifakı” kapsamında atacağı adımları bir yurtsever olarak elbette destekliyorum, ama “Bebek katili Öcalan”ın Gazi Meclis’e davet edildiği günden bu yana her gece rüyamda, o kopmuş bebek ayağını görüp, kabuslar içinde uyanıyorum....",https://www.sozcu.com.tr/siz-hic-pkk-bombalariyla-kopmus-bebek-ayagi-gordunuz-mu-p97465
Uğur Dündar,İşte rüşvetin belgesi: Tam bir milyon dolar!..,05 Ekim 2024,"Tren, zirvesi karlı yalçın yamaçların arasına sıkışmış yemyeşil vadileri, bembeyaz köpükler saçarak göllere doğru koşan akarsuları geride bırakıp, başkent Zürih’e doğru müthiş bir hızla ilerliyordu. Emlakbank’ın yeni yöneticileri, eski adı Emlak Kredi Bankası olan kurumu (yaklaşık 100 milyon dolar) dolandırdıktan sonra İsviçre’ye kaçan ve burada krallar gibi yaşayan hortumcuyu takibe alıp, yıllar sonra dava açmışlardı. Genel Müdür Bülent Şemiler yönetimindeki Emlakbank ekibinin İsviçre’deki girişimlerini, Hürriyet Gazetesi’nin efsanevi Genel Yayın Yönetmeni, basın şehidi Çetin Emeç’in görevlendirmesiyle adım adım izliyordum. ★★★ Zürih treninde, Emlakbank ekibiyle yan yana iki kompartımanda yolculuk ediyorduk. Bir ara koridora geçip hem ressam fırçasından çıkmış izlenimini veren zümrüt yeşili doğayı seyretmeye, hem de yan gözle o kompartımanda neler olup bittiğini gözlemeye başladım. Kısa bir süre sonra Bülent Şemiler’in sağ kolu Engin Civan da yanıma geldi ve aramızda hiç unutamadığım şu konuşma geçti: – Uğur Bey, siz Türkiye’nin yetiştirdiği en değerli gazetecilerden birisiniz!.. Teşekkür ederim. – İçeride konuştuk ve sizin toplum yararına büyük bir cesaretle yaptığınız işlere bizim de destek olmamız gerektiğine karar verdik!.. Ne gibi? – Biliyorsunuz, bankamızın Ataköy’de konutları var! Bazı gazetecilere kolayca prim yapacak daireleri, çok uygun fiyat ve taksitlerle veriyoruz! Onlar da kısa sürede değeri ikiye, üçe katlanan bu konutlardan büyük kazanç sağlıyorlar!.. Eeee, bunun benimle ne alakası var? – Şöyle var; bu dairelerden bir tane de size verelim!.. ★★★ Gülmeye başladım ve “Şimdi söyleyeceklerimi iyi dinle Engin Civan” dedim. “Buraya bir hortumcuyu takibe geldik. Tüm harcamalarımı Hürriyet’in harcırahıyla yaptım. Hatta size de bir sabah kahvaltısı ısmarladım. Otel ve diğer masraflarımın makbuzları cebimde. Buna rağmen şimdi Türkiye’de, kim bilir ne dedikodular yapılıyordur! O nedenle, bundan böyle benim ve birinci derecede yakınlarımın değil konut almak, banka şubelerinize tasarruf sahibi olarak girmeleri bile mümkün değil!.. Ben başkalarına benzemem!..” Yüzü allak bullak olmuştu. Şaşkınlıktan ne diyeceğini bilemez bir halde hızla arkadaşlarının yanına yöneliyordu ki, kolundan tuttum: “Haa, şunu da unutma. Ben bu hortumcu hakkında sürekli haberler yapıyorum. Eğer yarın, öbür gün sizin de yolsuzluk yaptığınızı veya rüşvet aldığınızı belgelersem, hiç kuşkunuz olmasın ki onu da manşete taşırım!..” Beklenmedik anda ters yumruk almış bir boksör gibi sallanarak arkadaşlarının yanına gitti!.. ★★★ Aradan yıllar geçti. Engin Civan genel müdür koltuğuna oturdu. Ve kaderin cilvesine bakın ki, onun müteahhit Selim Edes’ten aldığı rüşvetin belgesini, 2 Mart 1995 tarihinde, 9 sütuna ve “Bravo Gazeteci” manşetiyle Hürriyet’te yayınlatmak da bana nasip oldu!.. Hiç unutmuyorum rüşvetin belgesini Zürih’teki bankanın önünde kameraya gösterirken “İşte rüşvetin belgesi: Tam bir milyon dolar!..” anonsunu yapmıştım. ★★★ SÖZCÜ Televizyonu’nda yeniden başlattığımız ARENA’nın eski görüntülerini izlerken o anonsla karşılaşınca arkadaşlardan biri şunları söyledi: “Abi aradan geçen yaklaşık 30 yılda öyle rüşvet haberleriyle karşılaştık ki, sizin heyecanla yaptığınız “Tam bir milyon dolar” duyurusu devede kulak gibi kaldı!..” Arkadaşımızın tespiti çok isabetliydi. Çünkü artık deveyi havuduyla (semeriyle) götürenler için 1 milyon dolarlık rüşvet komik kalıyordu!..",https://www.sozcu.com.tr/iste-rusvetin-belgesi-tam-bir-milyon-dolar-p89589
Uğur Dündar,Bürokrant!..,11 Ekim 2024,"Eğitiminin tüm aşamalarını birincilikle bitirip Orman Yüksek Mühendisi oldu. Orman Bakanlığı’ndaki görevinin ilk yıllarında, Rize-Ardeşen’de, orman kaçakçılarının tehditlerine boyun eğmeyince kaçakçıların kurşunlarıyla ağır yaralandı. Meslek hayatı boyunca vatanını en çok sevmenin işini iyi yapmaktan geçtiği bilinciyle çalıştı ve bu inancından hiç taviz vermedi. Hem bürokratik oligarşiyle hem de rant çeteleriyle dişe diş mücadele etmeyi vazgeçilmez ilke edindi.  ★★★ Önceki tüm görevlerinde olduğu gibi 2003 yılında atandığı İstanbul Orman Bölge Müdürlüğü’nde de sadece inancının ve ilkelerinin gereğini yaptı.  Bakanlık tarihinin en önemli orman ve çevre projelerinden biri olan “ormanlardaki eski maden ocaklarının hafriyat toprağı ile iyileştirilerek ağaçlandırılmasına” çok büyük önem verdi. Bu projeyle; ■ İstanbul ormanlarında madencilikle tahrip edilmiş 100 bin dönüm alanın tekrar ormanlaştırılması; ■ Hafriyat ihalelerinden 5 milyar dolar, maden sahalarına dikilecek fıstık çamı kozalağından da kamuya her yıl 300-400 milyon dolar gelir sağlamayı amaçlamıştı... ★★★ Ancak çok geçmeden büyük gelir sağlayan bu proje, hafriyattan beslenen her devrin rantçılarını rahatsız etmeye başladı.  Projeyi durdurmak ve kamuya ait milyarlarca liralık hafriyat gelirlerini ihalesiz sistemlerle ranta dönüştürmek isteyenlerin çalmadıkları kapı, girmedikleri kılıf, söylemedikleri yalan ve atmadıkları iftira kalmadı. Buna rağmen 2007 yılının son çeyreğinde yaşanan Orman Bakanı değişikliğine kadar proje büyük bir başarıyla uygulandı. Çalışmalar basında çarşaf çarşaf haber oldu ve kamuoyundan büyük destek aldı. Ayrıca 2006 yılında Japonya’dan da “Uluslararası Çevre Ödülü”ne layık görüldü. İstanbul Orman Bölge Müdürlüğü döneminde tümü kameralar önünde yapılan hafriyat ihalelerinden kamuya milyonlarca lira gelir sağlandı. Geçmişte her yıl zarar eden İstanbul Orman Bölge Müdürlüğü böylece sürekli yüksek kâr eden kurumlar arasına girdi... ★★★ 2007 yılında yaşanan bakan değişikliğinden sonra ne yazık ki her şey altüst oldu. Önce İstanbul’daki görevinden uzaklaştırıldı. Yeni atanan Bakan Veysel Eroğlu’na ısrarla brifing verme talebi her defasında reddedildi. İstanbul Orman Bölge Müdürlüğü’nün hafriyat ihaleleri yetki gaspıyla hemen durduruldu. Müdürlük zarar eden eski durumuna düşürüldü. Bu süreçte çok büyük kamu zararları ile telafisi mümkün olmayan doğa ve orman tahripleri yaşandı. Daha sonra “Orman Yasası” değiştirilerek ihalesiz mevzuat oluşturuldu. Ormanlardaki eski maden ocaklarının hafriyat toprağı ile iyileştirilmesinde Orman İdaresi yasalara ve Anayasa’ya aykırı olarak devre dışı bırakıldı. Ayrıca İstanbul Büyükşehir Belediye Başkanlığı ihalesiz yeni sistemde tek yetkili kılındı. ★★★ Yapılanlara herkes sustu, fakat o susmadı, susamadı. Brifing yoluyla anlatmasına izin verilmeyen tüm gerçekleri Bölge Müdürü, Genel Müdür Yardımcısı ve Bakan Müşaviri unvanıyla kaleme aldığı mektup, ileti ve raporlarla ilgili makamlara iletti. Bundan dolayı hukuk dışı idari işlemlerle sürekli cezalandırıldı.  Ergenekonculukla da itham edilerek hakkında Ankara Cumhuriyet Başsavcılığı’na suç duyurusunda bile bulunuldu. Yargı, yapılan suçlamaları oy birliği ile reddetti. Büyük haksızlıklar yaşamasına neden olan hukuksuz idari işlemlerin hepsine de iptal kararı verdi. Kesinleşen yargı kararlarıyla da yazıya döktüğü tüm bilgilerin doğruluğu onaylanmış oldu.. ★★★ Yıllardır dikkate alınmayan uyarılarının haklılığı 15 Temmuz darbe girişiminden sonra başta Cumhurbaşkanı Erdoğan olmak üzere tüm devlet görevlilerinin beyanlarıyla ayyuka çıktı. Haklılığının ödüllendirilmesini beklerken fırsata dönüştürülen OHAL yasalarıyla devletin bekasına, milletin birlik ve beraberliğine kast eden FETÖ’cülük iftirasıyla da tehdit edildi. Öylesine üzerine gelindi ki; ya KHK ile FETÖ’cü ilan edilmesine rıza gösterecekti ya da tehdide boyun eğerek önüne dayatılan emeklilik dilekçesini imzalayacaktı... ★★★ Yaklaşık 5 milyar dolar değerindeki kamuya ait hafriyat gelirlerini ihalesiz sistemlerle ranta dönüştürmek ve İstanbul’un doğasını tahrip etmek için aklını ve vicdanını çıkarlarına teslim eden işbirlikçi çetelerin mesleğine ve İstanbul’un doğasına kurduğu bu büyük kumpasa engel olmak istemesi nedeniyle en verimli çağında tehditle emekli edildi.  Sadece görevinin gereğini yaptığından dolayı yaşadığı haksızlıkları asla içine sindiremedi ve mücadelesini sürdürdü... ★★★ Hepsinden öte, vatanını sevmenin ve vatana ihanet etmemenin kamu gücüyle cezalandırılmasına vicdanı asla razı olmadı. Yaşadığı tüm haksızlıklar gibi tehditle emekli edilmesini de yargıya taşıdı. Israrlı ikazlarına rağmen yasal değişiklikle oluşturulan ihalesiz sistemleri, Danıştay 8. Dairesi yıllar sonra ranta hizmet ediyor gerekçesiyle iki kez iptal etti. 24 Haziran 2018 seçimlerinden sonra üst yönetim kadrolarıyla birlikte yönetim anlayışı da değişen Bakanlığına şikayet dilekçesi verdi. Dilekçesinde şahsi çıkarları için FETÖ ile mücadeleyi suistimal ederek tehditle emekliliğine neden olan görevlilerin cezalandırılmasını istedi. Uzun süren soruşturma sonucunda FETÖ’cülükle tehdit edilerek emekli olduğunu Bakanlık da teyit etmek durumunda kaldı... ★★★ Bunun üzerine sorumlular hakkında Ankara Cumhuriyet Başsavcılığı’na suç duyurusunda bulundu. Kamu yararını ve İstanbul’un doğasını korumak için çetelere karşı savaş verdiği yaşanan olaylar, yargı kararları ve müfettiş raporlarıyla da doğrulandı. Verdiği mücadele tamamen kamuoyu önünde gerçekleşti. En yetkili makamlara sunduğu raporları ulusal basında sürekli gündem oldu. Gensoru, soru ve araştırma önergesi olarak sık sık TBMM’ye taşındı ve Meclis kayıtlarındaki yerini aldı. ★★★ Herkesin sustuğu ve çetelerin kamu yönetiminde en etkili olduğu bir dönemde (2007-2012) o susmadı, susamadı. Ancak rant çeteleri öylesine güçlülerdi ki; kamu yararına verdiği büyük mücadeleye cazibesi çok yüksek olan hafriyat rantından dolayı hep kulak tıkandı. Göz göre göre büyük hafriyat yolsuzlukları ve su havzalarında acımasızca doğa tahripleri yaşandı. Her aşırı yağmurdan sonra İstanbul’un dereleri, gölleri, Haliç ve Boğaz suları çamura bulandı. Ayrıca “Büyük İstanbul Seli” yaşandı. Sel ve heyelanlar İstanbul’un yaşamını tehdit edecek boyutlara ulaştı. Hayatı boyunca meslek ve vatan aşkıyla görev yapan, baskılar ve tehditlere pabuç bırakmadan doğruları söylemekten vaz geçmeyen ve bu uğurda ağır bedeller ödeyen ama sonunda “Bürokrat olacaksan böyle ol!” dedirtmeyi başaran Faruk Çebi öyküsünü, bilgi ve belgelere dayanarak yazdığı kitap BÜROKRANT’da anlattı.",https://www.sozcu.com.tr/burokrant-p91374
Uğur Dündar,"Shakespeare, Einstein Ve Atatürk!..",30 Ekim 2024,"Bu yıl Cumhuriyet Bayramını, Gökmen Ulu kardeşimle birlikte, Almanya-Frankfurt”ta kutladık. Davetlisi olduğumuz CHP’li dostlarımızla sohbet ederken Almanya’da Devlet Başkanı Frank Walter Steinmeier’in Berlin’deki Schloss Bellevue Sarayı’nda görev yaptığını, ancak mesai biter bitmez yaşadığı konuta gittiğini anlattılar. Tarihi öneme sahip Saray’ın konumu çok ilginç. Önünde otobüs durağı bulunuyor ve çevresinde sadece 2-3 polis nöbet tutuyor. Sarayın ön cephesinin baktığı parkta ise genellikle Türkler, hafta sonlarında piknik yapıyor ve ızgara kokuları saraya yayılıyor! Almanya’nın cumhurbaşkanları için uygun gördüğü resmi konutu gözünüzde hiç büyütmeyin. İkametgah, küçük bir bahçe içindeki 3 katlı bir villadan ibaret!.. Steinmeier Ailesi, villanın üst katındaki 153 metrekarelik bölümde yaşamlarını sürdürüyor. Tabii kirasını ödemek koşuluyla!.. Ayrıca Almanya Cumhurbaşkanları da, tıpkı ABD Başkanları gibi, özel harcamalarının tümünü cebinden yapıyor!.. ★★★ Almanya’daki Türk dostlarımızın anlattıklarını dinlerken, tarih bilgim beni gerilere ta 1920’li yıllara götürdü. Yıl 1925, mevsim ilkbahar... Cumhurbaşkanı Atatürk, ülkenin önde gelen tarım uzmanlarını Çankaya Köşkü’ne davet ederek, Ankara civarında kurmayı düşündüğü çiftlik için uygun bir arazi bulmalarını istiyor. O yıllarda kıraç bozkırın ortasındaki Ankara, adeta bir Orta Çağ şehri görünümündedir. Ağaç yoktur, su yoktur, kısacası yeşil hiçbir görüntü yoktur. Göz alabildiğine uzanan çorak bozkırda, Atatürk’ün hayal ettiği modern çiftliğe uygun araziyi bulmak çok zordur. Komisyon üyeleri tespit ettikleri bir iki yerle ilgili raporu sunarken, Atatürk, eliyle bugünkü çiftliğin bulunduğu araziyi işaret edip; “Burayı gezdiniz mi?” diye sorar. Uzmanlar buranın bir çiftlik için gereken özelliklerin hiçbirini taşımadığını, bataklık, çorak ve verimsiz bir yer olduğunu söylerler. Atatürk kararlıdır. “Ben de böyle bir yer istiyorum” der. “Bu bataklık ve çorak araziyi biz ıslah etmezsek, kim edebilir?” diye sorar. O yıllarda Tarım Bakanlığı’nda görev yapan Alman uzmanlardan biri, Atatürk’ün seçtiği araziyle ilgili raporunda; “Bu öyle bir teşebbüstür ki, elverişsiz toprak ve iklim koşulları karşısında ya sabır tükenir ya da para!” diyerek, olumsuz görüş belirtir. ★★★ Ama uzmanların karamsar düşünceleri onun azmini kıramadığı gibi daha da kamçılar. Atatürk, ağaç bile yetişmeyen bir yerde insanın nasıl yaşayabileceğini sorgulayan ve Ankara’nın başkent oluşunu affedilmez bir hata olarak görenlere, bir mucizeyi daha göstermeye kararlıdır. Böylece Türkiye tarımına bu modern çiftlikle örnek model sunacak, ayrıca bilimin bile imkansız gördüğü başarıların azim ve çalışmayla mümkün olabileceğini, ulusuna bir kez daha kanıtlayacaktır. Nitekim öyle de olur. Onun “Burasını öyle ağaçlandırınız ki kör bir insan dahi yeşillikler arasında olduğunu fark etsin” düşüncesinden yola çıkılarak, bugünkü Atatürk Orman Çiftliği kurulur. Artık bozkırda yemyeşil bir deniz uzanmaktadır. Başkent Ankara halkı, rahatlıkla gezebileceği, nefes alacağı, yaz, kış yeşil kalabilecek bir cennete, eşsiz bir doğa güzelliğine kavuşmuştur. Bir başarıya daha imza atmanın mutluluğunu yaşayan Büyük Önder’in artık son hedefi, diğer çiftlikleriyle birlikte Atatürk Orman Çiftliği’ni de çok sevdiği ve değer verdiği milletine hediye etmektir. Bir ilkbahar günü başlattığı projeyle ortaya çıkan görkemli eseri, 11 Haziran 1938’de, yani vefatından 5 ay önce, tüm tesis, hayvan varlığı ve demirbaşlarıyla birlikte Hazine’ye bağışlar. Atatürk Orman Çiftliği’nin yanı sıra diğer çiftlikler de milletin malı olur... ★★★ Tarihte iz bırakan birçok isim sıralanırken; “Shakespeare yazdı, Einstein düşündü, Atatürk inşa etti” denir. Daha ne yapsın Büyük Önder? Osmanlı”nın enkazı üzerinde pırıl pırıl bir Cumhuriyet inşa etti!.. Hem de hiçbir gücün yıkamayacağı, ilelebet payidar kalacak bir Cumhuriyet...",https://www.sozcu.com.tr/shakespeare-einstein-ve-ataturk-p101848
Uğur Dündar,"Gökmen Ulu, Türkiye’nin Çernobil’ine girdi!..",09 Ekim 2024,"“Adam Allah’tan korkar, milleti zehirliyorlar resmen yani...” “Bir an önce Sağlık Bakanı yetişsin imdadımıza...“ “Kimse sahip çıkmıyor bu vatandaşa...” “Kokusundan nefes alınmıyor, inan yavrum. O kadar kötü anneciğim.” “Vallahi biz burada çok büyük koku yaşıyoruz, endişeliyiz...” “Sabah namazına kalkıyorum, kokudan camımı açıyorum açmak zorundayım ama namazımı zor kılıyorum. Evimin içine kadar geliyor. Benim evimle orasının arasında ne kadar mesafe var biliyor musun? Ama gene de koku geliyor işte...” “Ya durulmuyor abi durulmuyor...” “İnan ki çok daraldık yani. Adam Allah’tan korkar, milleti zehirliyorlar resmen yani. Yazık günah...” “Artık duramıyoruz, bıktık yani...” “Çok hastalık var, herkeste var, herkeste!..” “Ben de kalp hastasıyım, guatr hastasıyım. Mahallede çok yaygın...” “Burada koah hastamız var. Kadın tüple yaşıyor ve hiç dışarı çıkamıyor...” “Komşunun oğlu engelli doğmadı ama sonra çocukta lösemi çıktı...” “Düşük yapanlar var. Hamile kalıp da düşük yapanlar var...” “Hastalıklar çoğaldı. Özellikle solunum yolu hastalıkları çoğaldı...” “Bana astım bronşit teşhisi konuldu. Ama ben bir daha gidemedim, fırsatım, zamanım olmadı. Biliyorsun Suriyeliler geliyor, 10 dakikada muayene olup gidiyorlar. Sen 15 gün sıra bekliyorsun. Randevu sırası bekliyorsun, anlatabildim mi?..” “Kanser yapıyor...” “Kanserden ölenimiz çok, mahallemizde vefat eden, dip komşum, öbür komşularımız...” “Bir ayın içinde iki komşumuz vefat etti, kanserden...” “İki yengem öldü...” “Ben kanser oldum 13 senedir tedavi görüyorum, benim bir kardeşim (kanserden) öldü.”   “Ben gırtlak kanseri oldum hep nefes çeke çeke, gırtlak kanseri...” “Burada ne insanlar öldü. Bakın bu binanın sahibi de öldü, muhtarın babası. O da kanserden!..” “İki sene içinde yaklaşık 30 kişi öldü!.. Evet, sadece bu sokakta!..” ★★★ Okuduğunuz feryatlar, bu akşam SÖZCÜ Televizyonu’nda ekrana getireceğimiz ARENA’da yer alıyor. ARENA muhabiri Gökmen Ulu, saygın bilim insanlarıyla İzmir-Gaziemir’e gitti ve radyoaktivite bulaşmış tehlikeli atık skandalının yörede yaşayan insanlarımızın sağlıklarına indirdiği ağır darbeyi, onlara mikrofon tutarak belgeledi. Yurttaşların karşı karşıya kaldıkları korkunç tehlikenin görüntüleri gece uykumu kaçırdı. Bu öylesine dehşet verici bir skandal ki; Gaziemir, hatta İzmir Büyükşehir Belediyesi tüm imkanlarıyla uğraşsalar bile, tek başlarına çözebilecekleri bir sorun değil. Sağlık Bakanlığı ile Çevre, Şehircilik ve İklim Değişikliği Bakanlığı seferber olup, uluslararası hukukun sağladığı haklar çerçevesinde atıkları gönderen Fransa’yı da devreye sokarak tehlikeyi bertaraf etmeleri gerekiyor. Hem de bir an önce… Hem de hiç vakit geçirmeden. Daha fazla insanımız yok yere yitip gitmeden!..",https://www.sozcu.com.tr/gokmen-ulu-turkiye-nin-cernobil-ine-girdi-p90690
Uğur Dündar,Sevgi Yuvası adı altında Ölüm Kampı!..,20 Ekim 2024,"Kazanç uğruna bebekleri ölüme sürükledikleri öne sürülen “Yenidoğan Çetesi” ve benzerleriyle ilgili tüyler ürperten bilgiler topluma yayıldıkça, biz soruşturmacı gazetecilere de ihbarlar yağmaya başlar. Son günlerde elektronik posta kutuma gelen yakınmalar, yaşlı hasta yakınlarını, bazı hastanelerin yoğun bakım servislerindeki tedavileri sırasında kaybeden okurlarımızın zihinlerini “Acaba…” ile başlayan soruların kurcaladığını gösteriyor. Ekibimizin soruşturduğu bu ihbarların doğru çıkması, ne yazık ki güçlü bir ihtimal!.. Bunu geçmişte belgelediğimiz feci örnekleri hatırlayarak yazıyorum. Biraz daha ayrıntı paylaştığımda siz de bana hak vereceksiniz. ★★★ 1996 yılı ilkbaharında ARENA’ya çok ciddi bir ihbar yapıldı. Telefonla arayan muhbir, tiyatro ve film yıldızı Aliye Rona’nın son nefesini verdiği İstanbul Pendik’teki “Sevgi Yuvası” adlı özel huzurevinde, korkunç olayların yaşandığını iddia ediyordu. Ona göre huzurevini işleten ve kendisini doktor olarak tanıtan kadın, hekimlikle hiçbir ilgisinin bulunmamasına rağmen, yaşlıları muayene ediyor ve ilaç yazıyordu. Ancak bu ilaçlar şifa için değil, yaşlıların bir an önce ölmeleri için veriliyordu!.. Yaşlılar işletme sahibi ile eşine itiraz ettiklerinde dövülüyor, tecrit ediliyor ve aç bırakılıyorlardı. Bunun üzerine ekibimiz, bu iddiaların doğru olup olmadığını belgelemek için huzurevinde çalışan muhbirle iletişime geçti. Haftalar süren gizli kamera çekimleriyle huzurevi sahiplerinin hastalara yaptıkları işkenceler tüm ayrıntılarıyla gözler önüne serildi. Hatta açlıktan ölmüş yaşlıların hazin sonları kaydedildi. Bu çekimlerin birinde, Nazilerin toplama kamplarındaki kurbanları andıran bir deri, bir kemik kalmış yaşlı sakinin cansız bedenini vefatından günler sonra bulan huzurevi çalışanı “Bu ölmüş ya!..” diyordu. ★★★ “Sevgi Yuvası” adı altında “Ölüm Kampı” gibi çalıştırılan huzurevinde yaşananlar kelimenin tam anlamıyla korkunçtu. Ben, Aliye Rona’nın hastalığı süresince bol bol reklamı yapılarak, sevgi ve şefkat yuvası gibi gösterilen huzurevine röportaja gittiğimde, başına gelecekleri anlayan sahte doktor kadın kayıplara karıştı, eşi ise duvardan atlayarak kaçtı!.. Ancak polis kaçak çifti kısa sürede yakalamayı başardı. Huzurevi kapatıldı. Daha önceden de vukuatları olan işletmeci karı- koca ağır hapis cezasına çarptırıldı...… ★★★ Sevgi, şefkat ve ilgiye en çok ihtiyaç duyan iki toplum kesimi olan bebeklerle yaşlılara gerektiği gibi davranılmadığını, hatta zulmedildiğini duyduğumda aklıma hep Hz. Mevlana’nın şu sözleri gelir: “Malı mülkü değil, kaşı gözü değil, merhametidir bir insanı güzelleştiren...”",https://www.sozcu.com.tr/sevgi-yuvasi-adi-altinda-olum-kampi-p96079
Uğur Dündar,"Yılın annesi, emekli maaşıyla geçinmek zorunda kalan annelerdir!..",06 Ekim 2024,"“Önceki gün Eczacılık Haftası nedeniyle Adana Eczacılar Odası’nın düzenlediği “Türkiye’de Gazetecilik” konulu söyleşiye katıldım. Adanalılar, Seyhan Oteli’ndeki konferans salonunu tıka basa doldurmuşlardı. Hem söyleşimize büyük ilgi gösterdiler hem de son kitabım “İyi Uykular Sayın Seyirciler’’ için yüzlerce imza aldılar. ★★★ Günümüz medyasında yalakalığın vardığı boyutla, yağdanlık olmayan bağımsız gazetecilerin başlarına gelenleri anlattığım söyleşi, sık sık alkışlarla kesildi. Bu arada AKP iktidarının gözde valilerinden Hüseyin Avni Coş’un, benim konuk olarak çağrılmama tepki gösterdiğini öğrendim. Vali Coş, hafta nedeniyle kendisini ziyaret eden Eczacı Odası yöneticilerine ‘Uğur Dündar’ı niçin çağırdınız?’ diye sorup karşı çıkmış!.. Onlar da benim toplumun sağlığını korumak için yaptığım çalışmalarımı hatırlatarak gereken cevabı vermişler. ★★★ Demek ki bundan böyle Adana’da sivil toplum örgütlerinin ne tür etkinlik düzenleyeceklerine ve kimleri konuk edeceklerine, Vali Coş karar verecek! Alın size şahane bir ileri demokrasi adımı! Doğrusunu isterseniz aklımdan Vali beye gidip, benim kente girmeme izin verdiği için teşekkür (!) etmek bile geçti! ★★★ Ülkemizde kent merkezlerindeki köklü eczaneler, adeta toplumsal sorunların buluştuğu laboratuvarlar gibidir. Hastalar yıllardır tanıyıp güvendikleri semt eczacılarına, sağlık şikayetlerinin yanı sıra sosyal ve ekonomik sıkıntılarını da rahatlıkla anlatırlar. Eczanelerin veresiye defterlerindeki isimlerin ve borç miktarlarının artması, orta ve dar gelirli kesimlerin ekonomik durumunun giderek bozulduğunu gösterir. Söyleşi sonrasında Oda Başkanı Ersun Özkan ve eczacı dostlarla yaptığım sohbette, veresiye defterlerinin kabardığını öğrendim. ★★★ Bu arada emeklilerin yaşam mücadelesiyle ilgili çarpıcı gerçeklere de tanık oldum. Diyelim ki bir anne-kız birlikte yaşıyor ve ayda 650 liralık emekli maaşıyla geçinmeye çalışıyorlar. Bu durumda olanlar, 650 lirayı 5’e bölüyor. Paranın bir bölümünü, hiç beklenmeyen harcamalar için saklıyor. Örneğin su borusunun patlaması, çamaşır makinesinin arızalanması gibi hesapta olmayan durumlarda işte bu ‘’imdat parası’’ devreye sokuluyor. Sadece maaşla geçinen emekliler, harcadıkları her kuruşun hesabını yapıyor. Diyelim ki bir market hayati önem taşıyan bazı gıda maddelerinde ucuzluk kampanyası başlattı, hemen oraya koşuyorlar. Buna rağmen güçleri gıdaları ya taneyle, ya da gramla alabilmeye yetiyor. Bazı lüks sayılabilecek gıda çeşitlerini ise unutup, yaşamlarından çıkarıyorlar... ★★★ Dönüş yolculuğunda emeklilerin ölüm-kalım savaşını düşünürken Gaziantep’ten “Yılın Yalakalığı’’ haberi geldi. Haberde yeni kurulan Hasan Kalyoncu Üniversitesi’nin, Aile Bakanı Fatma Şahin’in annesine “Yılın Annesi’’ ödülünü verdiği bildiriliyordu. Bu ödülün gerekçesini bilmiyorum. Ama bildiğim bir gerçek var. Bana göre ülkemizde emekliler, en acımasız ‘’Survivor Yarışması’’nın kahramanıdırlar. Emekli maaşıyla geçinmek zorunda olan annelerin tümü de ‘’Yılın Annesi’’dir…” ★★★ Değerli okurlarım, Okuduğunuz satırları SÖZCÜ Gazetesi’nde yazmaya başladığım ilk günlerde, 18 Mayıs 2012 tarihli köşemde kaleme almışım. Aradan geçen upuzun 12 yılda, dönemin Adana Valisi Hüseyin Avni Coş vefat etti. Geriye bir yurttaşımıza hitaben söylediği “kavat” sözcüğü kaldı!.. Bir de emekli yurttaşlarımıza AKP iktidarının taktığı ve hiç çıkarmadığı pranga: geçim sıkıntısı… Ayrıca emekli maaşıyla geçinmek zorunda bırakılan tüm annelerin “yılın annesi” oldukları gerçeği… Ne diyelim? Yaparsa AKP yapar!..",https://www.sozcu.com.tr/yilin-annesi-emekli-maasiyla-gecinmek-zorunda-kalan-annelerdir-p89828
Uğur Dündar,Herkesin zihninde aynı soru: Peki şimdi ne olacak?..,04 Ekim 2024,"“İsrail, İran’ın füze saldırısından sonra nasıl bir karşılık verecek?” Büyük Ortadoğu Projesi’nin (BOP) ne için başlatıldığını ve nihai hedefinin hangi ülke veya ülkeler olduğunu bilenler için bu soruyu cevaplandırmak hiç de zor değil. Zaten İsrail Başbakanı Netenyahu “İsrail’e saldırana biz de saldırırız!..” diyerek yakın gelecekte neler yaşanacağının ilan etmiş durumda!.. Netenyahu ayrıca “İran halkını özgürlüğüne kavuşturacağız” diyor. ★★★ Peki bunu nasıl yapacak? Bağımsız uzmanlara göre; BOP’taki büyük ortağı ABD’nin de desteğini alarak İran’ın stratejik noktalarına; örneğin enerji santrallerine, petrol rafinerilerine, limanlarına, askeri üslerine ve altyapısına füzeler yağdıracak. Böylece ülkenin tüm gücünü çökertecek. Zaten ambargo nedeniyle ekonomisi zor durumda olan ve toplumsal huzursuzluk yaşayan İran’ı içinden çıkılmaz bir darboğaza sürükleyecek. Son darbe olarak İran halkının rejimi devirmesi için uğraşacak. Burada sorulması gereken kritik soru; “Madem S-400’ler güçlü bir hava savunma sistemi, o halde İran, bugüne kadar İsrail’in mukadder füze saldırılarına karşı koymak için neden Rusya’dan yeterli sayıda S-400 almadı?”dır. ★★★ Türkiye’yi bekleyen tehlikeye gelince... Görünen o ki; ABD, Fırat’ın doğusunda YPG/PYD/PKK’dan oluşan garnizon devleti giderek daha çok silahla donatacak ve eğitim vermeyi sürdürecek. Yakın hedef; Mezopotamya’nın gerek petrol, gerekse su kaynakları bakımından en zengin topraklarında her geçen gün biraz daha büyüyen bu garnizon devleti Kuzey Irak’taki özerk Kürt bölgesiyle birleştirmek... ★★★ ABD ve İsrail’in Suriye’de başlattıkları iç savaşın ilk gününden beri söylediğimiz bir tespiti bir kez daha dile getirmekte yarar görüyorum: İsrail’in güvenliği ve gelecekte “Siyonist İttifak” adına vekalet savaşı yapması için kurulmakta olan bu garnizon devlet, Türkiye’miz için de bir beka tehdidi oluşturuyor. Bu tehlikeyi bertaraf edebilmenin yolu öncelikle Beşar Esad rejimi ile işbirliğinden geçiyor. Ayrıca iç cephenin her zamandan daha fazla güçlendirilmesi, bunu sağlamak için kutuplaştırma siyasetinden vazgeçilmesi, sığınmacıların süratle ülkelerine gönderilmeleri ve iktidarın, Türk Silahlı Kuvvetleri’yle uğraşmak yerine, ordunun moral ve motivasyonunu en üst düzeyde tutacak yaklaşımlar sergilemesi gerekiyor. ★★★ Bu satırları yazarken Suriye Krizi’nin patlak verdiği ilk günlerde Büyük Ortadoğu Projesi’ne eş başkanlık yapanların dillerinden düşürmediği şu sözleri anımsadım: * Artık Orta Doğu’da oyun kurucu biz olacağız!.. * Ecdat yadigarı bu topraklarda Osmanlı’yı ihya ve inşa edeceğiz!.. * Dört saatte Şam’da olacağız!.. * Emeviye Camisi’nde namaz kılacağız!.. ★★★ Oysa Büyük Atatürk ne güzel söylemiş: “Emperyalist devletler aynı derecede şiddetle Türk’ün de Arap’ın da Irak’ın da Anadolu’nun da Suriye’nin de düşmanlarıdır. (...) Şu halde Anadolu’nun, Irak’ın, Suriye’nin hayatı ve menfaatleri pek sıkı bir tarzda birleşmiş bulunuyor. Demek oluyor ki Türklerle Iraklılar ve Suriyeliler arasında sıkı bir dostluk ve uyum siyaseti gerekir...” (Hakimiyet-i Milliye, 26 Temmuz 1920)",https://www.sozcu.com.tr/herkesin-zihninde-ayni-soru-peki-simdi-ne-olacak-p89276
Uğur Dündar,"Skandal büyüyor: Yenidoğan Çetesi Sağlık Bakanı Memişoğlu’nun dediği gibi 2023’te değil, 2015’te ihbar edilmiş!..",23 Ekim 2024,"ARENA ekibi “Yenidoğan Çetesi” ile ilgili ilk soruşturmanın 2023 yılında değil, bu tarihten çok önce 2015 yılında yapıldığını belgeleriyle ortaya çıkardı. Ekibimizden Cem Özkeskin ve SÖZCÜ TV Haber Merkezi’nden İlayda Çolakoğlu’nun ulaştığı belgelere göre; çete hakkında ilk ihbar, 27 Temmuz 2015 tarihinde, İstanbul Valiliği’ne e-posta ile yapılıyor. Muhbir, şu iddialarda bulunuyor: “Hastalar devlet kurumunda çalışanlarınca pazarlanıyor. Hastanelerden haraç gibi paralar toplanıyor. Devletin kurumuna leke düşüyor. Bebekler canına düşmüş, bunlar en çok parayı veren yere satıyor. Birçok yer ile çalıştığı için de pislikler ortaya çıkmıyor. İstanbul Avrupa Yakası 112’de nakilde çalışan kişiler hastaları hastanelere pazarlıyorlar. Özel hastaneler, belirli ücret karşılığında yoğun bakımlarını dolduruyor ve anjiyo laboratuvarını çalıştırıyorlar. Özellikle YENİDOĞAN KISMINDA BÜYÜK PARALAR DÖNMEKTE, nakilde çalışan ve alenen özel hastaneler ile pazarlık yapan ücret mesajlarıyla hasta isimlerini atan bu kişiler iğrenç bir şekilde ay sonlarında paralarını toplamakta, bir kısmını diğer nakil arkadaşlarına, doktorlara vererek bölüştürmektedirler. Liste başı D. Hanım, Ö. Hanım, S.A., Y.K.’dır. Hatta Y.Bey’in kardeşi Baypark Hastanesinde çalışmaktadır. Bu kişilerle çalıştığını bildiğim hastaneler; Hospitalist, Baypark, Kolan, Aile, Ufuk, İklim, Şafak, Asya, Akademia, Tekden, Haliç vs. En çok yenidoğan anjiyo ve anne karnında doğum sevk ediyorlar. Bu durumu üzüntülerimle yazıyorum ve beni öğrenmeleri durumunda güçlü hastane sahiplerinin bana sıkıntı yaratacağından gizlice ihbar ediyorum. Lütfen araştırın…” Adam daha ne desin? Her şeyi anlatmış!.. ★★★ Valiliğin havalesi üzerine iddialar, İstanbul İl Sağlık Müdürlüğü İnsan Kaynakları Şube Müdürü Ali MUHÇİ tarafından soruşturuluyor. Soruşturma sonucunda e-mailde adı geçen personel hakkında adli yönden bir işlem yapılmasına gerek duyulmadığı belirtilerek, idari yönden ATT D.U. ATT Ö.G.B. ve ATT S.A haklarında 1/30 Aylıktan Kesme Cezası ile görev yerlerinin değiştirilmesi öneriliyor. ATT Y.K. hakkında da herhangi bir işlem yapılmasına gerek görülmediği şeklinde rapor düzenleniyor!.. ★★★ Konu, Bakanlığın görevlendirmesi üzerine dana sonra Sağlık Baş Denetçisi Nihat SABUNCU tarafından inceleniyor ve 15/02/2016 tarihinde bir rapor hazırlanıyor. Raporda özetle: - Özel hastanelerin yenidoğan yoğun bakım servislerine sevkle gönderilen ve gereğinden fazla yatırılarak hem bebeklere zarar verildiği ve hem de SGK’na yüksek fatura çıkarıldığı iddiasının yerinde tespiti amacıyla Özel Yıldız Akademia Hastanesi, Özel Avrupa Şafak Hastanesi, Özel İstanbul Şafak Hastanesi ve Özel Ethica İncirli Hastanesinde denetim yapılmıştır. (İhbarı yapan kişi çok sayıda hastane ismi vermesine karşın sadece bu hastanelerde denetim yapılıyor!.. UD.) - Yapılan denetimde halen serviste yatmakta olan bebekler kontrol ve muayene edilmiş, örnekleme usulüyle seçilen bebek hastaların dosyaları ile geçmişte tedavi edilmiş taburcu hastaların dosyaları incelenmiş ve mahallinde yapılan tespitlere yer verilmiştir. Bakanlığımız Sağlık Hizmetleri Genel Müdürlüğünce oluşturulan yenidoğan hekimlerince bu tespitler değerlendirilmiş ve bu değerlendirme sonucunda: - Hastaya çoklu antibiyotik tedavileri uygulandığı ve bu tedavinin hastanın klinik bulguları dikkate alındığında yoğun ve gereksiz olduğu, uygulanan girişim ve tedavilerin yenidoğanın güncel tıp bilgilerine uygun olmadığı, bebeğin hastanede yatış sürecini uzattığı, bu nedenlerle bebeğe zarar vermiş olabileceği kanaatine varılmıştır. - Hemşire ve doktor izlenimlerinin uyumlu olmadığı, hastanın aldığı solunum destek tedavileri açısından izlem notları arasında farklılık olduğu saptanmıştır. - Hemşire ve doktor izlenimlerinin uyumlu olmadığı, hastanın klinik bulguları, beslenmesi ve aktivitesi dikkate alındığında uygulanan tedavinin klinik tanı ile uyumsuz olduğu kanaatine varılmıştır. - Hastanın klinik bulgularının tanı ve tedaviyle uyumlu olmadığı, ayrıca yatış paket kodu ve eczaneden çekilen ilaçların uygulanan tedaviyle uyuşmadığı tespit edilmiştir. - Hastanın epikriz bilgilerine göre klinik bulgularının tanı ve tedaviyle uyumlu olduğu düşünülmesine rağmen, 7 gün genel durumu kötü olarak belirtilen, 1 gün sonra iyi olduğu için taburcu edilmesi dikkat çekicidir. - Hastanın mevcut bilgileri tamamlanmamış ve yetersiz olmasına rağmen, aldığı tedavilerin yenidoğanın güncel tıbbi yaklaşımlarına (vetolin-pulmicort inhaler, aminocardol) uygun olmadığı kanaatine varılmıştır, şeklinde görüşleri doğrultusunda: - Sonuç olarak mevcut bilgi, belge ve raporlar doğrultusunda adı geçen özel hastanelerin yenidoğan yoğun bakım servislerine sevkle gönderilen veya kendi bünyesinde doğan bebeklerin, tanı ve tedavi süreçlerinin yenidoğan alanındaki güncel tıbbi bilgilerle uyumlu olmadığı, bu durumun bebeklere zarar verebileceği ve hastanede yatış sürelerini uzatabileceği, bu nedenle SGK’ya yüksek fatura çıkarılabileceği kanaatine varılmıştır, denilmektedir. ★★★ Yukarıda belirtilen nedenlerle Sağlık Baş Denetçisi Nihat Sabuncu sorumlu görülenler hakkında suç duyurusunda bulunuyor. Ancak suç duyurusundan bir sonuç alınamadığı için çete daha organize oluyor ve bebek canı üzerinden yürüttüğü bu kanlı ve korkunç ticareti günümüze kadar sürdürebiliyor. Özetle; bu ihbar ve sonrasında hazırlanan rapor, Sağlık Bakanı Kemal Memişoğlu’nun “Bize 2023 Mart sonu itibariyle bir ihbar geliyor bu (iddianamede yer alan) hastanelerle ilgili. Önce CİMER’e, CİMER’den Bakanlığa, Bakanlıktan bize (İstanbul İl Sağlık Müdürlüğü) gidiyor” şeklindeki açıklamalarını doğrulamıyor. Ekibimizin bu çok başarılı çalışmasının ayrıntıları ile “Yenidoğan Çetesi”nin mağdur ettiği acılı ailelerin açıklamaları bu akşamki ARENA’da ekrana geliyor. Programda ayrıca Aziz Savaş adlı iş insanı, Ayhan Bora Kaplan suç örgütünden çıkar sağladıkları iddiasıyla meslekten ihraç edilen ve yargılanmalarına başlanılan bazı üst düzey emniyet görevlilerinin kendisine nasıl çöktüklerini ve yaptıkları işkenceleri anlatıyor.",https://www.sozcu.com.tr/skandal-buyuyor-yenidogan-cetesi-saglik-bakani-memisoglu-nun-dedigi-gibi-2023-te-degil-2015-te-ihbar-p96882
Uğur Dündar,Hayat inceldiği yerden kopmamalı!..,13 Ekim 2024,"Voleybol antrenörü Banu Şuşut Has anlatmış: “Bugün akşam üzeri ailemle birlikte, Karşıyaka Bostanlı’ya doğru yürüyüşe çıktık. Bu bizim olağan yürüyüş parkurumuzdu. Dönüş yolunda Bostanlı Suat Taşer Tiyatrosu önünde kısa bir mola verdik. Ben etkinlik afişlerine göz atmak istemiştim. Bu aralar içi dolu bir tiyatro eseri ya da usta işi bir konsere gitmeyi özlediğimizi konuşuyorduk aramızda. Neyse lafı fazla uzatmayayım, aramızda ona mı gitmeli, buna mı bilet almalı derken, tiyatro yakınındaki parkın çimlerinden gelen bir inilti duyduk. Dört ayaklı kızımız ve biz biraz yakınlaşınca, daha önce bu civarda pek tanık olmadığımız bir durumla karşılaştık. Keşke hiç tanık olmasaydık... ★★★ Otuzlarında bir erkek ve ona yaklaşık 5-6 metre uzaklıkta çimlere uzanmış genç bir kadın vardı. Erkek ona bir şeyler söylüyordu ama mesafesini de koruyordu. Onlara iyice yaklaştığımızda, çimlerde uzanan genç kadının burnunun muhtemelen kırılmış, vücudunun yüzü dahil, muhtelif yerlerinin kan revan içinde kaldığını gördüm. Oluk oluk kanıyordu ve kadın uykudan uyanmış gibi konuşuyordu. Üzerinde kısa kollu bir tişört ve mini bir jean etek vardı, altından kanlanmış çamaşırı görünüyordu. Yanındaki beyefendi yardım etmek ister gibiydi ama o dakikada ona neler olduğunu sorma ihtiyacı duymuştum. Bir hemcinsimi bu şekilde görmek içimi çok acıtmıştı. Hoş, erkek de olsa dururdum, ama düzgün fizikli genç kadın, bu zavallı haliyle oradan geçen herkesin dikkatini çekiyordu. Ama ilginçtir ki bir kısmı sadece tiksinir gibi bakıyordu genç kadına!.. ★★★ Kadın bizi görünce ‘Yardım edin ne olur!’ dedi ve bana çaresizce elini uzattı. Yaklaştım, darp edildiğini, tanımadığı birilerinin ona saldırdığını söylüyordu. Burnunu gösterip canının çok yandığını belirtiyor, tekrar tekrar yüzünün ne durumda olduğunu soruyordu. Kelimeleri dağınık kullanmasından, vurgularından ve donuk bakışlarından madde aldığını ya da verildiğini hissetmiştim. Her ne olursa olsun birileri onu bu hale sokmuştu ve şu an yaşamıyor da olabilirdi. Bu olay İzmir, Karşıyaka-Bostanlı gibi medeni ve popüler bir lokasyonda, hem de güpegündüz acaba nasıl gerçekleşmişti? Bunu yapanlar nasıl bir rahatlıkla, öylece çekip gitmişlerdi? Pek çok tahminde bulunabilirdim ama hiçbir tahmin, bugün bu sonucu hak edecek bir kadın resmini çizmemeliydi. Onun görünümü; bugünlerde kadınlara yapılan şiddetin arttığını ve engellenemediğini bildiğimizden ‘İşte bu da sadece binlercesinden biri’ dedirtiyordu bize… Tiyatroya, konsere gitmekten bahsederken, en gerçek trajedinin sokakta yaşandığına tanık olmuştuk. ★★★ Kadın bana; ‘Kendimi arabaların altına atıp ölmek istiyorum, bu şekilde kalmak istemiyorum’ dedi. Ben de ‘Benim de darp gördüğümü, aynı durumda kaldığımı ama bunun yerine yaşamak istediğimi, zamanın her şeyi yoluna koyacağını, yaralarının kısa sürede iyileşeceğini’ söyledim. O ise yaralarının durumunu soruyordu durmadan… Pembe yalanlarıma devam ederek ‘Kötü değil, birazdan ambulans gelecek ve her şey yoluna girecek, hiç meraklanma ben yanındayım’ diyerek rahatlatmaya çalışıyordum. ‘Bana çok iyi geldin, gitme lütfen’ dedi. ‘Öyle bir şey olmaz zaten, yanındayım. Biraz daha sabret, yardım çağırdık, yoldalar’ diyordum. O civardan geçen, gezmeye çıkan bir Allah’ın kulu yanımıza gelmedi, yardım etmek istemedi. Küçümser bakışlarla geçtiler yanı başımızdan!.. Kadının yanında kalan, yardım etmeye çabalayan genç erkek de bana gizliden teşekkür ediyor, kadınla diyalog kuramadığını ve intihara meyilli olduğunu söylüyordu. Kadın küçük cüzdan çantasını açtı, avukat olduğunu söyledi ve mesleki kartını çıkarıp bana verdi. Doğru söylüyordu. Ona durmadan soru sormak ve travması varsa tetiklemek istemediğimden, genel ve yuvarlak konuşmalardan fazla uzaklaşmadan, vakit kazanmaya çalışıyordum… ★★★ Dört ayaklı kızım dikkatle olanları izliyor, kılını kımıldatmıyordu. Eşim de olanları heyecanla izliyor, bize müdahale etmiyordu. Çakmak istedi kadın bizden. ‘Yok, sigara içmiyoruz’ dedim. Bir daha, bir daha istedi. Olmadığını tekrarladım. Doğruldu, sendeleyerek ayağa kalktı ve dört ayaklı kızımız Maya’ya yaklaştı. Ona dokunmak istedi ama ben istemedim. Çünkü her yeri kanıyordu ve kızımın reaksiyonunu kestiremediğimden bir bahaneyle uzak tuttum. Caddeye yaklaşmasını da engellemeye çalışıyordum aynı zamanda… Ben gel gitler içinde, yardıma muhtaç bir kadına el uzatmaya çabalarken içimdeki sesi dinleyerek, vicdanımla hareket etmeye devam ettim. Tanımadığım biriydi ama bunun hiç önemi yoktu… ★★★ Güvenlik problemi olduğu çok açık, soru işaretleriyle dolu bir ülke olduk ve şiddet seviyesini, endişe basamaklarını sıçrayarak aşıyoruz… Sokakta, caddede yürüyen insan profilleri İzmir gibi bir şehirde dahi zaman zaman bizleri ürkütüyor. (KESİNLİKLE KÖPEKLER DEĞİL!..) Öfke kontrolsüzlüğü, düşük sabır katsayıları, trafik terörü vs… Madde bağımlılığı statü, meslek ve yaş faktörü demeden herkesi tutsak etmeyi sürdürüyor. Kadını aşağılamak adeta sıradanlaştırılıyor. ★★★ Bugün gördüğüm örnek çok gerçekti ve çok sahipsizdi. Her tarafı kanlar içinde kalmış kadın ülkem gibi yaralı ve hastaydı. Hiçbir kadın, hiçbir erkek bu durumda olmamalıydı. Sözüm çok kalabalıktı ama yapayalnız bitti… Nihayet ambulans geldi, onu teslim ettik. Polisler de geldi peşi sıra. Umarım genç kadın bu yaşadığı kabustan uyanacak bir gün ve olası diğerleri de. Kadınlar, erkekler, çocuklar... Sonra dedim ki; “Hayat inceldiği yerden kopmamalı!..”",https://www.sozcu.com.tr/hayat-inceldigi-yerden-kopmamali-p91923
Uğur Dündar,Anıtkabir...,10 Kasım 2024,"Bir anda uykudan uyandım, rüzgâra, toza karışık bir ışık gördüm.  Fakat uyandığım odanın ışığı kapalıydı.  Duvardaki takvime baktım; karanlıkta tarihi göremedim. Saate baktım. Gecenin dördüydü.  Peki, gördüğüm bu ışık nereden geliyordu?  Birden şaşırıp kaldım. Baktım ki elimin yarısı duvarın içinde, hemen elimi çıkardım, korku içinde oturup elime bakıyordum, tekrar elimi duvara doğru uzattım, yine elim duvarın içine giriyordu! Derinlerden bir inleme sesi duydum.  Yüzümü sesin geldiği yöne doğru çevirdim, bir ağlama sesiydi bu.  İleride üç beş kişi bir şeyler yapıyordu. Korku içinde yatağımdan kalkıp onların yanına gittim, bir şeyler söyledim, ama cevap vermediler.  Bir sisin ardındaydılar, belirsizdiler. Birilerinin bana yanıt vermesini istiyordum, fakat kimse yanıt vermiyordu.  Şaşkınlık içerisinde bu hayaletimsi insanların arasına iyice sokuldum. Birden sis dağıldı.  ★★★ Önce takvim yaprağını gördüm: 11 Kasım 1938. Sonra Aziz Atatürk’ün naaşını gördüm. Büyük bir şaşkınlık içindeydim.  Atatürk’ün naaşının etrafındaki insanlar bana üzgün üzgün baktılar ve kendilerini tanıttılar; ne yaptıklarını anlattılar. Din âlimi, İslam Tetkikleri Enstitüsü Müdürü Ordinaryüs Profesör Mehmet Şerafettin Yaltkaya’nın nezaretinde İslami kurallara göre yıkanmış ve kefenlenmişti Aziz Atatürk.  Başbakan Celal Bayar’ın talimatıyla, Gülhane Hastanesi’nin Patolojik Anatomi Profesörü Lütfi Aksu tarafından tahnit işlemi yapılıyordu.  Vücudun bozulmadan korunmasını sağlayacak olan solüsyon, 200 gram formalin, 1 gram sublime, 200 gram tuz, 10 gram acide pehenque ve 1 litre sudan oluşuyordu. Profesör Aksu, tahnit işlemi bittikten sonra, iki küçük şişeye solüsyondan doldurdu, ağızlarını lehimledi, üzerlerine yapıştırdığı etiketlere terkibi yazdı, Atatürk’ün kollarının arasına sıkıştırdı. Ata’nın bedeni kurşun galvanizle kaplanmış tabuta yerleştirilip ağzı iyice kapatıldı, daha sonra gül ağacından tabuta yerleştirilip kapağı kapatıldıktan sonra üzerine Türk bayrağı örtüldü. Cenaze namazı için camiye götürülmesinin dinen şart olup olmadığı konusu, Ankara’nın yerlisi ve müftüsü sıfatıyla, Kurtuluş Savaşı’na ve Mustafa Kemal Paşa’ya önemli destekte bulunan Türkiye Cumhuriyeti’nin ilk Diyanet İşleri Başkanı Mehmet Rifat Börekçi’ye danışıldı. Milli Mücadele kahramanı Börekçi; “Atatürk’ün cenaze namazı, tertemiz hale getirdiği vatan toprağının her yerinde kılınabilir” dedi.  Namaz, Dolmabahçe Sarayı’nda Ordinaryüs Profesör Yaltkaya tarafından kıldırıldı.  Tekbir, Türkçe verildi. Uzun bir süre Türkçe tekbiri duydum.  Sonra daha derinlerden daha gerilerden bir ses çalındı kulağıma. Anıtkabir’in sesiydi duyduğum. Bana kendini anlatıyordu... ★★★ “Dumlupınar’da kazanılan muharebeden sonra Mareşal Gazi Mustafa Kemal kırbacı savurup, atını dörtnala kaldırdı.  ‘Ordular, ilk hedefiniz Akdeniz’dir. İleri!’ diye haykırdı. Dağlar, ovalar, işgal altındaki şehirler, kasabalar, köyler bu komutla çınladı.  Nal sesleri, top seslerine karıştı… Mustafa Kemal Paşa katıldı neferlerin arasına, omuz omuza çarpışarak, yan yana sürdüler atlarını, barut kokan boz karanlıklar içinde, soluk soluğa kan ter içinde İzmir yolunu açtılar… ★★★ Kutsal bir emanet gibi bağrımda taşıdığım Atatürk’ün naaşına ne zaman baksam, aklıma hep bu sahne gelir. Her yerim çınlar; ‘İlk hedefiniz Akdeniz’dir’ diye. Ata’m bana emanet!  Dünya var oldukça, O’nun ‘İlk hedefiniz Akdeniz’dir’ komutu çınlayacak her yanımda.  Bilmem kendimi tanıtmaya gerek kaldı mı? Herkes anlamıştır benim Anıtkabir olduğumu. Ata’mın kendi deyimiyle naçiz bedenini muhafaza eden bir yapıdan daha çok, düşüncelerinin, özgürlük için verdiği mesajlarının, Milli Mücadele’nin, kurduğu cumhuriyetin izlerini bende görmeniz mümkündür. Ata’mın anılarını, kişisel eşyalarını, kitaplarını, dünya görüşünü yansıtan özlü sözlerini beni dolaşırken her yanda görür, O’nu hissedersiniz.  Ben öyle sıradan bir anıt mezar değilim. Eşim benzerim yoktur. Aslında asırlardan beri süregelen “Kurgan Kültürü”nün  devamı niteliğini taşırım.  ‘Benim yaratılışımda bir fevkaladelik varsa o da Türk olarak dünyaya gelmemdir’ diyerek, Türk olmakla övünen bir lidere de ancak benim gibi kadim Türk tarihinin tüm özelliklerini yansıtacak bir anıt mezar yakışırdı. Ata’mızın kahramanlığını, soyluluğunu, üstün kişiliğini öne çıkaracak nitelikte olacak yapının, yüksek bir tepede inşasına karar verilmesi de işte bu kurgan özelliklerinden biriydi.  Kurganlarda ölen kişiye ait şahsi eşyalar, ya ölen kişinin yanına ya da hazine odasına konurdu. Yapının bir bölümünde yer alacak olan müzede, Ata’mızın şahsi eşyalarının sergilenmesinin planlanması, bu nedenle kurganlarda olduğu gibidir. Gerek tören meydanı, gerekse avlu çevresindeki galerilerin ve mozolenin tavanı, kulelerin tavan kısımlarında kullanılan halı motifleri, kurganlarda kullanılan halı desenleriyle benzerlik taşır. Nasıl ki kurganlarda ölen kişi toprakla temas halindeyse, Ata’mız da ülkenin dört bir yanından ve yavru vatan Kıbrıs’tan getirilen vatan toprağının bağrında yatmaktadır. Mezar alanına hatıra direği dikilmesi, ölen kişinin mezarının yanında kendisine en sadık kişinin de mezarının bulunması, kurganların özelliklerindendir. Bütün bunlar benim yapımımda da uygulanmıştır. Ben Anıtkabir’im! 10 Kasım 1953 Cuma günü Ata’mızı bana emanet ettiklerinde, çevremdeki ağaçlarla, çiçeklerle, kuşlar ve kelebeklerle birlikte, O’nu tekrar aramızda görmekten son derece mutluyduk. İlkbaharda kuşların ötüşleri, yazın ağustosböceklerinin şarkıları, sonbaharda düşen yaprakların hüznü, kışın yağan karın beyaz ve saf örtüsü Ata’mızı yalnız bırakmayacaktı. Ata’m, benim bağrımda her zaman huzur içinde uyuyacaktı. Bana emanet edilene dek neler yaşandığını, gecenin sessizliğinde el ayak çekilince O’na usul usul anlatacağım...”   ★★★ Yeniden bir uykuya daldım. Bu kez on beş sene sonrasına uyandım. Yanımda Münir Nurettin Selçuk vardı. Koluma girmişti.  Anıtkabir tamamlanmıştı. Atatürk’ün ebedi istirahati için Anıtkabir’deki son kontroller, İnşaat Başmühendisi Sabiha Rıfat Gürayman tarafından yapıldı. ★★★ 8 Kasım 1953, saat 23.00...  Ankara Üniversitesi Tıp Fakültesi Histoloji ve Embriyoloji Kürsüsü Başkanı Anatom Patolog Profesör Kamile Şevki Mutlu’nun ev telefonu çalmış, Ankara Valisi; “Atatürk’ün tabutunun açılması ve tahnit işleminin çözülmesi için, hükümet tarafından kendisinin görevlendirildiğini” bildirmişti. 9 Kasım 1953, saat 07.30...  Profesör Kamile Şevki Mutlu ile birlikte Etnoğrafya Müzesi’nde, geçici kabirden çıkarılan ve katafalkın üzerine konulan gül ağacı tabutun önündeydik, titriyorduk.  Münir Nurettin; “Galiba bayılacağım” diye mırıldandı.  Ben de aynı durumdaydım.  Fakat dayanmak zorundaydık.  Saygı duruşu yapıldı.  Profesör Kamile Şevki Mutlu; “Başlayalım lütfen” dedi.  Yardımcı olmaları için, Yüksek Teknik Öğretmen Okulu’ndan 10 öğretmen getirilmişti, öğretmenler gül ağacından yapılmış tabutun vidalarını söktüler. Kapak kaldırıldı, kurşun tabutun lehimleri söküldü, onun kapağı da kaldırıldı. Ortalığı tahnitte kullanılan solüsyonun kokusu sardı. Cenaze, kahverengi muşambaya sarılıydı. Taşınma sırasında zarar görmesin diye naaş ile tabut arasındaki boşluklar talaşla doldurulmuştu. Talaş ıslaktı, bu iyiye işaretti, koruyucu solüsyonun uçup gitmediğini gösteriyordu. Profesör Kamile Şevki Mutlu, muşambayı göğüs hizasına kadar açtı, Ata’mızın vücudu parafinli sargılarla örtülüydü, yüzü ise ıslak pamukla kaplıydı.  Adeta zaman durmuştu.  Çıt çıkmıyordu.  Nefesler tutulmuştu.  Profesör Mutlu, pamuk tabakasını yavaşça kaldırdı.  Aziz Atatürk’ün yüzü ortaya çıktı. Hiç bozulmamıştı... Teni bronzdu.  Altın saçları rengini kaybetmemişti.  Kalın kaşlarından iki tel sarı kuru yapraklar gibi kopmuş, sol göz kapağının üstüne düşmüş, sanki onun sevdiği sonbahar mevsimi olmuştu. Sakalı hafif uzamıştı.  Tuzla dolmuş, kurumuş dudakları, okyanusları aşmış kahraman bir teknenin yelkenleri gibi bir daha açılmamak üzere toplanmış, yapışmıştı. On beş sene önce Dolmabahçe Sarayı’ndaki yatağında daldığı uzun bir uykuda uyur gibiydi. Sanki doğduğu Selanik’i, öksüz çocukluğunu, askeri okul yıllarını, savaş meydanlarını, düşmanları yenmenin zaferini, cumhuriyeti kurmanın onurunu hissediyor gibiydi.  Ne bozulma ne kokuşma vardı.  İki sene önce rahmetli olan Profesör Lütfi Aksu’nun tahniti son derece başarılıydı.  Atatürk’le yüz yüzeydik.  Dayanamadım, gözyaşları içinde Ata’mızın yanağına dokundum, okşadım.  Bir alev fışkırdı sanki yanağından. Sönmüş bir yanardağ yeniden faaliyete geçti sanki. Sanki gözünü açıp bana baktı. Bir an için konuşacakmışız gibi hissettim. Salonda derin sessizlik hâkimdi, duygular darmadağındı. Atatürk’ün naaşı kurşun tabuttan çıkarıldı, dualarla yeniden kefenlendi, ceviz ağacından yapılan yeni tabuta kondu. Türk bayrağıyla örtüldü. Anıtkabir’de toprağa verilmek üzere, generaller tarafından ihtiram nöbetine başlandı. ★★★ Münir Nurettin Selçuk, koluma sıkıca girmişti.  Gözyaşları içinde; “Gördün mü bak Uğur” dedi ve devam etti.  “Bu milletin yetiştirdiği en büyük insan, vefat ettiğinde bir erkeğe, toprağa verileceği zaman ise bir kadına emanet edildi. 1938’de Atatürk’ün naaşını emanet edebileceğimiz en yetkin kişi bir erkek iken, 1953’te bir kadın oldu. Çünkü kadınlar Atatürk devrimleri sayesinde, sadece on beş sene gibi kısa sürede, erkeklerin önüne geçmeyi başardılar. İşte Profesör Kamile Şevki Mutlu, 1924’te İstanbul Üniversitesi Tıp Fakültesi’ne girdi, çok iyi tanıyorum ve takip ediyorum başarılarını. 1930’da mezun oldu. O tarihe kadar kadın hekimlere kamusal görev verilmiyordu, Sağlık Bakanlığı ilk kez 1930 mezunu kadın hekimlere kadro verdi, Kamile Şevki patoloji asistanı oldu. 1931’de Milli Tıp Türk Kongresi’ne tek başına bildiri sundu, bu bildiri kadın hekimlerimiz adına ‘ilk’ti. Türkiye’nin ilk kadın patoloji uzmanı oldu. Türkiye’nin ilk kadın tıp profesörü oldu. Türkiye’nin ilk elektron mikroskobu laboratuvarı, Ankara Üniversitesi Tıp Fakültesi’nde, Kamile Şevki’nin yönetimindeki histoloji kürsüsünde kuruldu. Ankara Üniversitesi Senatosu’nda ilk kadın öğretim üyesi oldu. Bugün bile hâlâ kendi adıyla anılan, böbreküstü bezi tedavisi için uygulanan ‘Şevki Metodu’nu geliştirdi.  Ta en başından en sonuna kadar, Atatürk devrimlerinin eseriydi, cumhuriyet kadınıydı. Bu cumhuriyet kadınlarından biri de Sabiha Rifat idi. 1927’de, bugünkü adıyla İstanbul Teknik Üniversitesi’ne girdi. O sene ilk defa kız öğrenci kabul eden üniversitenin, ilk kız öğrencisiydi. 1933’te mezun oldu, Türkiye’nin ilk kadın inşaat mühendisi oldu. TBMM binası dahil sayısız önemli projeye imza attı. Fenerbahçe’nin ilk kadın voleybolcusuydu. Ve bu konuda da erkeklerden daha başarılıydı. Üniversite öğrencisiyken, o tarihlerde karma oynanan, beş erkek ve bir kadından oluşan, İstanbul şampiyonu olan Fenerbahçe voleybol takımının kaptanıydı. En başından, en sonuna kadar, Atatürk devrimlerinin eseriydi.  Cumhuriyet kadınıydı. Dolayısıyla... 10 Kasım’ın özünü hissetmek, layıkıyla anlayabilmek için, 11 Kasım’a bu açıdan bakmak lazım. Atatürk varsa, kadın vardır. Kadın varsa, Atatürk vardır. Atatürk varsa bizler varız, Cumhuriyet var...… (Sevdamız Fenerbahçe, roman, Uğur DÜNDAR)",https://www.sozcu.com.tr/anitkabir-p103092
Uğur Dündar,Her gün denetlenen büyükşehir belediye başkanı olmak!..,15 Kasım 2024,"Artık alıştık. AKP iktidarı halk desteğini kaybettikçe, muhalefet üzerindeki baskıcı girişimlerini arttırıyor. Son olarak İstanbul Büyükşehir Belediye Başkanı Ekrem İmamoğlu ile Ankara Büyükşehir Belediye Başkanı Mansur Yavaş hakkında konser harcamaları nedeniyle inceleme başlatıldı. İstanbul ve Ankara Cumhuriyet Başsavcılıkları tarafından başlatılan süreçlerin İçişleri Bakanlığı müfettişleriyle koordineli olarak yürütüleceği açıklandı. ★★★ 31 Mart’taki yerel yönetim seçimlerinden 5 gün önce yaptığımız söyleşide İBB Başkanı Ekrem İmamoğlu; 5 yıl boyunca tam 1017 kez denetlendiğini söylemiş, ben de bunun 1,5 günde bir denetlenmek anlamına geldiğini belirtmiştim. Son uygulama ile bundan böyle bu sürenin daha da kısalacağı ve her gün denetim yapılacağı anlaşılıyor!.. Böylece denetimlerinin asıl amacının usulsüzlük bulmak olmadığı, itibar suikastı için sürdürüldüğü görüşü netlik kazanıyor. ★★★ Ankara Büyükşehir Belediye Başkanı Mansur Yavaş’a gelince... Hatırlayacaksınız... 2019 yerel seçim döneminde yandaş medya tarafından Mansur Yavaş aleyhine yürütülen karalama ve iftira kampanyasında Necmettin Kesgin isimli kişi “saygın iş adamı (!)” manşetleriyle tanıtılmış ve Yavaş’a yönelik itibarsızlaştırma ve algı operasyonunda baş aktör olarak kullanılmıştı. Peki sonra ne oldu? Saygın iş insanı olarak söz edilen bu kişinin; resmi belgede sahtecilikten 4 yıl, şantajdan 1 yıl 3 ay, özel hayatın gizliliğini ihlal etmekten 1 yıl 3 ay olmak üzere toplam 6 yıl 6 ay hapse mahkum edildiği, Ankara 8’nci Ağır Ceza Mahkemesi’nin bu kararlarının, İstinaf Mahkemesi’nce de onandığı ve kesinleştiği ortaya çıkmıştı. Ayrıca aynı saygın (!) kişinin “çocuklara ait müstehcen görüntü bulundurmaktan” 3 yıl hapis cezası aldığı da belirlenmişti. ★★★ Peki, bunlar neden yapılmış, Yavaş niçin hedefe oturtulmuştu? Hemen söyleyeyim: Şeffaf ve hesap verebilen bir Büyükşehir Belediye Başkanlığı anlayışını hayata geçirdiği...… “Ankara’nın rantı bundan böyle Ankaralıların olacak, rant baronlarının ceplerine gitmeyecek” dediği... Meclis toplantılarını ve ihaleleri canlı olarak yayınladığı ve böylece tüyü bitmemiş yetim hakkına sahip çıktığı...…Yurtdışı seyahatlerinde tek kuruş harcırah almadığı... İçin hedefe oturtulmuştu!.. ★★★ Ekrem İmamoğlu ve Mansur Yavaş’ın yerinde olsam makam odama bir masa daha koyar, müfettişin orada çalışmasını sağlardım!... Öyle ya; şeffaf ve hesap verebilir olduktan sonra her gün, her an müfettiş gönderseler ne fark eder?..",https://www.sozcu.com.tr/her-gun-denetlenen-buyuksehir-belediye-baskani-olmak-p104587
Uğur Dündar,Ümraniye Kent Lokantası’nda bir öğle yemeği...,30 Kasım 2024,"Uzun süredir bir Kent Lokantası’na gidip hem orada yemek yiyenlerle sohbet etmek, hem de yemeklerin kalite ve lezzetini tatmak istiyordum. Nihayet dün iki arkadaşımla, AKP seçmeninin çoğunlukta olduğu Ümraniye’deki “Kent Lokantası”na gittik. Sanayi sitelerinin bulunduğu semtteki lokantaya vardığımızda saat 11.30 idi. Yazarımız Uğur Dündar, Kent Lokantası’nda yemek servisi bekleyenlerle birlikte sıraya girerek yemeğini aldı 12.00’de başlayacak yemek servisini bekleyen emekliler ve işçiler, anlık 40 kişi kapasiteli lokantaya erkenden gelip kuyruk oluşturmuşlardı. Onlarla sohbet ederken hepsinin geçim sıkıntısı ve hayat pahalılığının yükünü taşımakta zorlanan yurttaşlar olduğunu, bu nedenle hep orada karınlarını doyurduklarını öğrendik. Aralarında günü tek öğünle geçiştirenler bile vardı. Kent Lokantası yetkilisi Sinan Engin, Dündar’a bilgi verdi ★★★ Lokantanın önüne konulan tabelada günün menüsünün; sultan çorbası, İzmir köfte, su böreği ve portakaldan oluştuğu yazılıydı. Saat 12.00’de kapılar açıldı ve bizim de aralarında olduğumuz sıradakiler lokantaya doluştu. Tertemiz giysili servis çalışanlarından yemeklerinizi alıp boş bulduğumuz bir yere oturduk. Herkes yemeğini bitirir bitirmez, dışarıda kuyrukta bekleyenleri düşünerek hızla çıkıyordu. Lezzete gelince... Konuklar çeşitlerin çok lezzetli olduğunda birleşiyor, özellikle emekliler, masadan “Allah razı olsun Ekrem Başkan’dan” diyerek kalkıyorlardı. Bize göre de yemekler kalite ve lezzet açısından çok başarılıydı. Dündar, işçilerle birlikte 4 çeşit yemeğini yedi ★★★ Ümraniye Kent Lokantası’nın Yöneticisi Sinan Engin’in verdiği bilgiye göre; her gün ortalama bin kişi burada yemek yiyor. 12.00’de başlayan yemek servisi saat 17.00’de sona eriyor. Cumartesileri ise hizmet yarım gün ile sınırlanıyor. Döner çıktığında kuyruk uzadıkça uzuyor. Ama menüde her gün mutlaka etli bir çeşit bulunuyor. 40 TL’lik ödemeler banka kartı veya İstanbulkart ile yapılıyor. ★★★ Yemek sonrası lokantadan çıktığımızda birbirimize bakıp aynı şeyleri söyledik: “Umduğumuzdan çok daha başarılıydı...”",https://www.sozcu.com.tr/umraniye-kent-lokantasi-nda-bir-ogle-yemegi-p108994
Uğur Dündar,Esenyurt!..,01 Kasım 2024,"Yıl 1989... TRT İstanbul Televizyonu için “Hodri Meydan” adlı televizyon programını hazırlıyoruz. Ankara’daki bir toplantı dönüşü, uçakta yanımda oturan bir yolcu kendisini tanıtıyor: “Adım Gürbüz Çapan. Doktorum. İstanbul’daki Esenyurt Belediyesi’nin kurucu başkanıyım. Bir yıl kadar önce göreve başladığım belde, öylesine ihmal edilmiş bir yerleşim bölgesi ki; Doğu’nun unutulmuş, ücra yörelerinden hiç farkı yok. Eğer ekibinizden bir kameraman ve muhabir arkadaşınızı gönderirseniz, söylediklerimin doğruluğunu göreceksiniz…” diyor. Ertesi gün ekibimiz Esenyurt’a gidiyor ve çamur deryası sokakların yanı sıra, çarpık kentleşmenin ve gecekondulaşmanın yarattığı sorunları görüntülüyor. Böylece “Hodri Meydan” seyircilerinin büyük çoğunluğu Esenyurt gerçeğiyle tanışmış  oluyor...… ★★★ Gürbüz Çapan, 2004 yılına kadar Belediye Başkanlığı yaptığı Esenyurt’u “çamur kent” olmaktan kurtarıp, modern bir yerleşke haline getirdi. Öyle ki kentsel dönüşüm projeleriyle “Habitat ve Dünya Kentleşme Ödülü”nü aldı. O yılki seçimde Belediye Başkanlığı el değiştirip AKP’li Necmi Kadıoğlu’na geçti. 2009 yılında da Esenyurt, Kıraç beldesiyle birleştirilerek ilçe yapıldı. Bu arada yeniden seçilmesine kesin gözle bakılan eski Başkan Gürbüz Çapan, 2008 yılında FETÖ’nün Ergenekon kumpasıyla Silivri Cezaevi’ne gönderildi. Böylece Esenyurt tarihinde eşi görülmedik bir rant yağması ve betonlaşma dönemi başladı. Kadıoğlu üçüncü döneminde istifa ettirilerek yerine yine AKP’li Ali Murat Alatepe getirildi. Alatepe, seçim propagandaları sırasında “Burayı kaybedersek, Kudüs’ü kaybederiz! Hiçbir yeri kaybetmeyiz, İslam’ı kaybederiz, Mekke’yi kaybederiz!..” diyerek tarihe geçti!.. Peki, Alatepe niçin söylüyordu akıllara durgunluk veren bu sözleri? Milyonlarca metrekarelik imar usulsüzlüklerinin bulunduğu, binlerce insanın yağmacı- dolandırıcı müteahhitlere paralarını ve umutlarını kaptırdığı, bırakın “Esenyurt” olmayı, yaşayanların heyula gibi yükselen beton yığınları nedeniyle nefes almakta bile zorlandığı ilçede seçimi kaybedeceklerini anladığı için!.. ★★★ “Biz bu kentin kıymetini bilemedik, yağmacılara parsel parsel peşkeş çektik! İmar usulsüzlüklerine göz yumarak Esenyurt’u Betonyurt’a çevirdik! Bu nedenle Cumhurbaşkanımız Tayyip Erdoğan’ın talebiyle eski Belediye Başkanı Necmi Kadıoğlu’nu istifa ettirdik. Bununla da yetinmeyip, 3 milyon metrekareyi bulduğu öne sürülen kaçak inşaatları yapan ve yaptıranlar hakkında yargıya suç duyurusunda bulunduk” demek yerine, “Burayı kaybedersek, Kudüs’ü, İslam’ı ve Mekke’yi kaybederiz” demeyi tercih etti. Sonuçta seçmen onu da devirip 2019 seçimlerinde CHP’den Kemal Deniz Bozkurt’u Belediye Başkanı yaptı. ★★★ Kastamonu’daki sel bölgesini ziyaret eden Bozkurt, yurttaşların yaşadıkları acıları dinlerken telefonu çalmaya başladı. Önce açmak istemedi. Ama ısrarla arayanın özel kalem müdürü olduğunu görünce, afetzedelerden izin isteyerek konuştu. Müdür ağlamaklı bir sesle “Başkanım hacizciler makam odanıza girdiler, ne var ne yok haczediyorlar” diyordu. Başkan biraz konuşunca makam odasındaki televizyon ve bilgisayarın yanı sıra 9 adet koltuk ve sandalyenin neden haczedildiğini anladı: Kendisinden önce seçildiği ilçeyi yıllarca yöneten AKP’li Belediye Başkanı Necmi Kadıoğlu döneminde bir vatandaşın arsasına kamulaştırma yapılmadan, bedeli ödenmeden el konulmuş, bunun üzerine mağdur yurttaş açtığı davayı kazanmış ve mahkeme, belediyenin kendisine faiziyle birlikte 200 bin lira ödemesine karar vermişti. Oysa belediyenin kasasında bunu ödeyecek parası yoktu. Hatta haciz işleminin yapıldığı dakikalarda vatandaşların Mali Hizmetler Müdürlüğü veznesine yatırdıkları 30 bin liraya da el konulmuş ve yediemine teslim edilmişti. ★★★ Son seçimlerde de DEM Parti’nin desteklediği Prof. Dr. Ahmet Özer, CHP’den Esenyurt Belediye Başkanı oldu. Yerel yöneticiliği, yükselmesine göz yumulan ürkütücü beton yığınlarından gelen inanılmaz rantları cebe indirmek olarak anlayan ve bu uğurda toplumun kutsal değerlerini bile sömürmekten çekinmeyen zihniyet yine kaybetti… Hatırlayacaksınız, Sedat Peker videolarını yayınladığı günlerde, Esenyurt’u 2004’ten itibaren yöneten Necmi Kadıoğlu ve daha sonra görevi devretmek zorunda kaldığı Ali Murat Alatape hakkında tüyler ürperten iddialar dile getirmişti. Kiralık mütevazi evlerden, ultra lüks villalara atlamalarını, seks kaseti kumpaslarını, üniversiteli kızları eskort olarak kullanmalarını, mallara çökmelerini, cinayetleri, tehditleri, gazetecilere sıkılan kurşunları, paravan kuruluşlar üzerinden sağlanan milyonlarca liralık rantları anlatmıştı… Muhataplarının reddettiği bu suçlamalar, ürkütücü olduğu kadar, birilerinin “Esenyurt’u kaybedersek Mekke’yi kaybederiz, İslam’ı kaybederiz!..” diyerek yırtınmalarının asıl nedenini gözler önüne seren ve savcıların derhal üzerine gitmesi gereken çok vahim iddiaları içeriyordu… ★★★ Birkaç gün önce Esenyurt”ta üç dönem Belediye Başkanlığı yapan Necmi Kadıoğlu “Esenyurt’a döneceğiz” mesajını paylaştı. Tesadüfe bakın ki hemen ardından Prof. Dr. Ahmet Özer, PKK/KCK silahlı terör örgütüne üyelik suçlamasıyla gözaltına alınıp tutuklandı. Yerine kayyum atandı. Böylece AKP zihniyeti, siyasallaşan yargı eliyle Esenyurt’a geri dönmüş oldu!..",https://www.sozcu.com.tr/esenyurt-p100401
Uğur Dündar,Yenidoğan Karan bebeğin mezarı!..,16 Kasım 2024,"“Uğur Bey, ‘Yenidoğan Çetesi’nin mağdur ettiği annelerden biriyim. İkiz hamileliğimi öğrendiğim günden itibaren gebeliğim Beylikdüzü Medilife Hastanesi’nde kadın doğum doktoru olan Ali Sunay tarafından takip edildi. Gebeliğimin 17. haftasına kadar her şey normal ilerliyordu. Fakat 17. haftasında muayeneye gittiğimde, doktorum Ali Sunay bebeklerimin birinde, yani Karan’da Hidrosefali ve Spina Bifida hastalığı bulunduğunu söyledi ve beni Medilife Hastanesi’ne ait yan binada bulunan Perinatoloji (Yüksek riskli gebeliklerle ilgili bilim dalı) doktoruna yönlendirdi. Perinatoloji doktoru bebeğimin hastalığını gördü ve teşhis koydu. (Orada bana sunulan evraklarla raporları, savcılık başvuruma ekledim, görebilirsiniz.) ★★★ Kadın doğum doktoruma her muayeneye gidişimde bebeğimin hastalığının daha da ilerlediğini belirtti. Bundan sonraki sürecin nasıl olacağını sorduğumda, ‘Doğumdan sonra bebeğimin beyin ve omurilik ameliyatı edileceğini, aksi takdirde yaşama ihtimalinin olmadığını, maksimum üç gün yaşayacağını’ söyledi. Doğumdan sonra bana bebeğimi göstermeyeceğini, zira psikolojimin olumsuz etkileneceğini söyledi. Ben bebeğimi yine de görmek istediğimi belirttim, ama kabul etmedi. Gebeliğimin 36. haftasında ağırlaştığım ve ağrı çektiğim için 16 Nisan 2023 günü Ali Sunay’a yine gittim. Muayene ettikten sonra beni 1 saat sonra sezaryen ameliyatına alacağını söyledi. Doğum ameliyatım için gerekli evrakları imzaladım ve yarım saat sonra ameliyathaneye aldılar. ★★★  17 Nisan 2023 günü saat 00:30’da doğumum gerçekleşti. Doğumdan sonra bebeklerimden biri olan Yankı’yı doğum esnasında gördüm. Dikişlerim atılırken birkaç dakika sonra bebeklerimin ikisini de yanıma getirdiler. Onları 1 dakika gördüm ve daha sonrasında yoğun bakım ünitesine çıkardılar. Ameliyatım bittikten sonra odaya yerleştirildim. Yatış sürem iki gündü. İki günün sonunda taburcu edildim. Bebeklerimi görmeye gittiğimde herhangi bir doktor ile karşılaşmadım. Sadece oradaki hemşireler benimle konuştu. Bebeklerimin durumunu öğrenmek istediğimde ‘normal’ dendi. Hemşireye Karan’ın ne zaman ameliyat edileceğini sorduğumda, ‘Bu hafta doktorun olmadığını, önümüzdeki pazartesi doktorun geleceğini ve o gün ameliyat edileceğini’ söyledi. Pazartesiye tam 7 gün vardı. Başka hastaneye götürmek istediğimde bunun mümkün olmadığını söylediler. O an mecbur doktorlara güvendim. O hafta içinde bebeklerimi görmeye gittiğim zamanlarda bebeklerimin durumunun nasıl olduğunu sorduğumda bana hep ‘İyiye gidiyor’ dendi. ★★★ 23 Nisan 2023 Pazar günü öğleden sonra Medilife Hastanesi’nden arayıp, bebeğimin fenalaştığından ama düzelttiklerinden bahsettiler. ‘Bebegimi görmeye gelebilir miyim?’ dediğimde ‘Akşam gelebilirsiniz’ dediler. Akşam bebeklerimi görmeye gittiğimde gün içinde fenalaşan yavrumun o anki durumunun nasıl olduğunu sorduğumda bana ‘Gayet iyi’ denilerek ameliyatı beklediklerini söylediler. Bebeğimi gördüğümde ilk defa gözlerini açmıştı ve gözlerinde yaş vardı. Ağlayarak hastaneden çıkıp eve gittim. Eve adımımı atmıştım ki, Medilife Hastanesi’nden tekrar arandım. ‘Bebeğimi kaybettiğimi ve beni hastaneye beklediklerini’ söylediler. ★★★ Ağlayarak hastaneye gittiğimde hâlâ durumu kabullenememiştim. Yenidoğan yoğun bakım ünitesine çıkıp kapının önünde beklerken içerden hemşire geldi ve ‘Başınız sağ olsun’ dedi. O an kriz geçirdim bebeğimi görüp göremeyeceğimi sordum. Bana ancak morgda görebileceğimi söylediler. Ben de bunların hepsini prosedür gereği zannettim. O anki acımla hiçbir şeyi sorgulayamadım. Sabah defnedileceğini söyleyip bizi eve gönderdiler. 24 Nisan 2023 günü bebeğimi morgda gördüm. Acilde beklerken ölüm belgesini imzalattılar. O an acım olduğu için ölüm belgesini inceleyemedim. Sonrasında bebeğimi bana teslim ettiler. İstanbul-Çatalca, Çakıl Köyü mezarlığına defnettik. Diğer bebeğim Yankı hala kuvözdeydi. Toplam 20 gün kuvözde kaldı. ★★★ ‘Yenidoğan Çetesi’ olayı patlak verince bebeğimi kaybettiğim hastanenin bu iddianamede yer aldığını gördüm. Sonrasında bebeğimin ölüm belgesine baktığımda soruşturmada adı geçen Ahmet Atilla Yılmaz’ın ölüm belgesinde ıslak imzasının olduğunu gördüm. Böylece bebeğimin 7 gün süreyle ameliyat edilmeyip neden bekletildiğini anlamış oldum. Bebeğim Karan, ihmalin kurbanı oldu. Bebeğimi Medilife Hastanesi doktorları ameliyat etmeyip ölüme terk ettiler. Bu hastalığa sahip olup da hayatına devam eden yüzlerce bebek var. Karan da ameliyat edilseydi hayatta kalabilirdi. Bunu yapmadılar. Diğer bebeğim Yankı’nın ise 20 günün sonunda kuvözden çıkışı verildi. Hastane çıkış birimine gittiğimde, yenidoğan yoğun bakım ünitesinde bir cihaz kullanıldığını, bunun ücretli olduğunu ve sadece nakit ödeme aldıklarını söylediler. İkiz doğum yaptığım için bebek başına ödeme alacaklarını, ancak fatura veremediklerini belirttiler. Bebeğimi oradan çıkarabilmek için ödemeyi yaptım. Yaptığım tutarı hatırlamıyorum. Neden fatura verilmediğini sorduğumda farklı bir kuruma ödeme yaptıklarını, bu yüzden nakit aldıklarını ve aynı nedenle fatura kesmediklerini söylediler. ★★★ 20 Ekim 2024 tarihinde eşim, epikriz raporu için Medilife Hastanesi’ne gitti. Ancak kendisine raporu verebilecek bir yetkilinin olmadığını ve veremeyeceklerini söylediler. Bu yüzden elimde bir epikriz raporu yok. Medilife Hastanesi ile bebeğimi ameliyat etmeyen doktordan ve yenidoğan yoğun bakım ünitesindeki bebeklerimle ilgilenen hemşirelerden ve aynı zamanda ölüm belgesinde imzası bulunan Başhekim Ahmet Atilla Yılmaz’dan şikayetçiyim. Gereğinin yapılmasını arz ederim...” ★★★ Adı soyadı bende saklı olan “Yenidoğan Çetesi” mağduru annenin savcılığa verdiği şikayet dilekçesini okudunuz. Yorum yapmıyor ve acılı anne ile eşine sabırlar ve baş sağlığı diliyorum. Karan “melek” cennette rahat uyusun...",https://www.sozcu.com.tr/yenidogan-karan-bebegin-mezari-p104837
Uğur Dündar,Türklerin çoğu her şeyin bittiği anda düşmana süngüyle saldırdılar!..,29 Kasım 2024,"Ülkemİzİn ünlü beyin ve sinir cerrahlarından, hocaların hocası Prof. Dr. Cengiz Kuday’ın dedesi Çanakkale şehitlerindendir. Hocamla arada görüşür, bende derin izler bırakan sohbetler yaparız. Son konuşmamız, unutulmuş Kore şehitlerimizle ilgiliydi. İşte o sohbetten yazıya dökülen satırlar… ★★★ “1950 yılının 25 Haziran günü, Kuzey Kore aniden Güney Kore’ye saldırdığında tüm bakışlar bu bölgeye çevrildi. Olayın hemen ardından ABD, Birleşmiş Milletler (BM) örgütünü harekete geçirdi ve savaşı başlatan Kuzey Kore’nin cezalandırılması için önlemler almaya başladı. Bu gayretlerin sonunda BM ordusu kuruldu. BM’nin üye 56 devlete yaptığı Güney Kore’ye yardım çağrısına Sovyet Rusya, Çekoslovakya ve Polonya (Doğu Bloku) dışında aralarında Türkiye’nin de bulunduğu 53 devletten prensip olarak olumlu yanıt geldi. Böylece Kore Savaşı kısa zamanda bir BM savaşı haline dönüştü ve 18 Batılı ülkenin askeri, Güney Kore ordusunun yanında yerini aldı. ★★★ Dönemin Dışişleri Bakanı Fuat Köprülü, çağrının yapıldığı 28 Haziran günü United Press Ajansı’nda görevli bir muhabirin sorusuna, ‘Türkiye, BM çerçevesi içinde kendi hissesine düşen bütün sorumlulukları yerine getirmekle yükümlüdür’ dedi. Kore Savaşı’ndan bir ay önce seçimle iktidara gelen DP hükümeti, 18 Temmuz’da Yalova’da bir toplantı yaparak 25 Temmuz’da Kore’ye 4500 kişilik bir askeri tugay gönderme kararını aldı. Bu kararla Türkiye, Amerika’dan sonra Kore’ye kara kuvveti göndermeye karar veren ilk devlet oldu. Türkiye, Kore’ye asker göndermesinden yaklaşık iki yıl sonra, 1952’de NATO üyeliğine kabul edildi. ★★★ Denizaşırı bir savaşa asker gönderilmesi gibi önemli bir kararın, Meclis’e danışılmadan sadece Demokrat Parti (DP) hükümeti tarafından alınmış olması muhalefetin tepkisini çekti. Fakat Adnan Menderes’in başbakanlığını yaptığı hükümet ile Meclis’te büyük çoğunluğa sahip DP, muhalefetin itirazını dikkate almadı. İktidara göre bu bir harp ilanı değildi ve Meclis yerine hükümetin kararı yeterliydi!.. ★★★ Karar sonrası hemen harekete geçildi ve Genelkurmay Başkanlığı’nın 3 Ağustos 1950 tarihli emriyle Kore’ye gidecek tugayın kurulmasına başlanıldı. Hareket günü olan 18 Eylül 1950’ye gelindiğinde 259 subay, 22 sivil ve askeri memur, 395 astsubay ve 4.414 er olmak üzere 5.090 kişilik tugay göreve hazırdı... 20-21 Eylül’de İskenderun’da toplanan Kore Tugayı, limana gelen Amerikan gemilerine bindirilmeye başlandı. İlk gemi 24 Eylül’de, ikinci gemi de 29 Eylül’de hareket etti. Savaş eğitiminin sürdürüldüğü 21 günlük bir deniz yolculuğu sonrasında gemiler, 16 Ekim günü Güney Kore’nin Pusan Limanı’na varmıştı. Tugay daha sonra trenlerle Kore’nin başka bir şehrine getirilecek ve burada 20 günlük ikinci bir eğitim gördükten sonra 8 Kasım’da, 25. Amerikan Tümeni’nin emrinde cephedeki yerini alacaktı. ★★★ Tugay Komutan Yardımcısı Albay Celal Dora emrindeki birliklerin, 22 Kasım akşamı Kunuri’ye doğru hareketi, iki defa gerilla taarruzuna uğradı ve iki erimiz yaralandı.  23 Kasım günü tugayımız artık Kunuri mevzilerindeydi. Ancak 26 Kasım akşamı sayıları en az 300 bini bulan Kuzey Kore ordusu gece yürüyüşleri ile cepheye yaklaşmayı başardı ve daha ilk hamlede 2. Güney Kore Kolordusu’nu paramparça ederek ilk günün sonunda BM kuvvetlerini yarmış oldu. Böyle bir taarruzu beklemeyen BM ordusunda panik baş gösterdi. Cepheyi yaran düşman durdurulmalıydı ama nasıl? Bunun için hazır kuvvet olarak 9. Amerikan Kolordusu’nun ihtiyatındaki Türk Tugayı ile 8. Ordu’nun ihtiyatındaki 1. Amerikan Süvari Tümeni ve 38. İngiliz Tugayı’ndan başka kuvvet yoktu. Türk Tugayı hemen hareket etti. 38. İngiliz ve Amerikan Tümeni ise ancak bir gün sonra harekete geçebilecekti. Yani Türk Tugayı en az 1.5 gün boyunca tek başına savaşacak ve sel gibi akan Çin ordusunun üzerine yalnız yürüyecekti... Sağında ve solundaki dost kuvvetlerin nerede olduğunun ve düşmanın ne kadar kuvvetle, nereden geldiğinin bilinmediği, özetle dostla düşmanın seçilemediği bir kör yolculuktu bu!... ★★★ İşte bu bilinmezlik içinde yarılan bölgeyi tıkama görevini alan Türk Tugayı hızla yürüyüşe devam etti. Sonradan bu ani karar ve hızlı uygulamanın 8. orduyu bir kuşatmadan kurtardığı, dolayısıyla BM ordusunun yok olmasını önlediği anlaşılacaktı. Çünkü 8. Ordu, BM Ordusunun en büyük gücünü oluşturmaktaydı. Bütün gün ve geceyi kuzeye yürüyerek geçiren Türk Tugayı, 27 Kasım sabahı sağ ve solunda dost birlikler olmaksızın, yalnız başına, meçhuller içinde ilerliyordu. BM ordusunun 26-27 Kasım günlerinde ne derece güç bir durumda kaldığı, birlikler arasında irtibatın kopuk, haberleşmenin gayet düzensiz olduğu ve Türk Tugayı’nın da bu mevkide, dipsiz bir karanlıkta yalnız başına bırakıldığı sonraki günlerde anlaşılacaktı... ★★★ Kurmayları ile durumu tartışan Tugay Komutanı, daha ileri gitmenin tehlikeli olacağını düşünerek bu koşullarda zor olmasına rağmen geriye dönüp, boğazdan sıyrılmaya karar verdi. 28 Kasım gecesi saat 04.00’te başlayan geri dönüş yürüyüşü sonlanıp, Türk Tugayı tekrar eski yerine vardığında, ‘Bulunduğunuz yerde durun ve orayı savunun’ diyen 9. Amerikan Kolordusu’ndan tek kişinin olmadığını gördü. Böylece Türk Tugayı, doğasını, yaşantısını, dilini hiç bilmediği Kuzey Kore’nin bir dağ köyünde kendini kaderi ile baş başa bırakılmış buldu. ★★★ 28 Kasım günü saat 03.00’te tugayın artçı bıraktığı yerlerden, giderek artan silah sesleri gelmeye başladı. Saat 04.00’te Tugay Keşif Takım Komutanı, yanında bir subay ve 4 er ile perişan bir şekilde çıkageldi. Zira bulundukları araç arızalanmış, tamir sırasında düşmanın baskınına uğramışlardı. Birlikten iki subay ve birkaç er dışında kurtulan olmamış, yaralılar ve sağ kalanlar düşmana esir düşmüşlerdi. Kore’deki ilk kayıplarımızdı bu kahramanlar… 28-29 Kasım günleri tarifsiz zorluklar ve acılarla süren kanlı savaşın sonunda, 30 Kasım sabahı Türk Tugayı ölüm tuzağı haline gelen Kunuri Boğazı’nı aşıp düzlüğe çıkmayı başardı. Sonradan anlaşıldı ki Tugay kendini kurtarırken, 8. Ordu’yu da kurtarmıştı... Ne var ki Türk Tugayı çok ağır kayıplar vermişti. Acı bilanço şöyleydi: 26 Kasım-1 Aralık 1950 tarihleri arasında büyük bölümü 28-29 Kasım Kunuri Savaşı’nda olmak üzere 12 subay, 7 astsubay, 199 er, toplam 218 şehit; 5 subay, 10 astsubay, 440 er, toplam 455 yaralı ve 7 subay, 2 astsubay, 85 er, toplam 94 kayıp... ★★★ Daha sonraları Amerikalı bir savaş muhabiri bu ağır tabloyu şöyle anlatacaktı: ‘Güney Kore Kolordusu dağılınca 9. Kolordu Komutanı kendi yanını korumak üzere Kore’ye yeni gelmiş Türk tugayını Kunuri yolu ile Tukcon’a sevk etti. Türkler Kore’de ilk defa muharebe ediyorlardı ve ne tarafın aşağı ne tarafın yukarı olduğunu dahi bilmeden savaşa girmişlerdi. Bunu gören Çin birlikleri Türklerin üzerine yüklendiler. Buna rağmen uzun boylu, soluk benizli esmer Türkler geri çekilmediler. Düşmanla çevrildikleri halde ölünceye kadar mücadele ettiler. Hatta bir çoğu her şeyin bittiği anda süngü ile düşmana saldırdı... Çok kayıp verdiler... Türk Tugayı’nın fazla kayba uğraması yüzünden Türk halkının üzüntülerini hesaba katan Amerikan hükümeti, sessiz sedasız Türk makamlarından özür dilemek zorunda kaldı, ancak Türkler Amerikalıların ne demek istediğini pek anlayamadılar; oraya vuruşmak için gitmişlerdi ve vuruşmuşlardı!..” ★★★ Kunuri Savaşı’nın yıldönümünde, hem Kore’de hem de aziz vatan topraklarını savunurken şehit düşen tüm kahramanlarımızı minnet ve rahmetle anıyorum.",https://www.sozcu.com.tr/turklerin-cogu-her-seyin-bittigi-anda-dusmana-sunguyle-saldirdilar-p108687
Uğur Dündar,Demokrasilerde her siyasi iktidarın bir ömrü vardır!..,02 Kasım 2024,"İktidarda kalmanın süresi başarı ya da başarısızlığa göre uzar veya kısalır. Ancak ne kadar uzarsa uzasın gün gelir, iktidarı sandıkta devretmek kaçınılmaz olur. ★★★ Ülkemize bakacak olursak;           AKP kendisinden önceki koalisyonun ekonomiyi krize sürüklemesi üzerine, antidemokratik seçim sisteminin de sağladığı ayrıcalıkla tek başına iktidar oldu. İlk kazandığı 2002 Kasım seçimindeki oy oranı yüzde 36 idi. Yani toplumun yarısından fazlası bu partiye oy vermemişti. Dediğim gibi; temsilde adaletsizlik yaratan sistem AKP’nin işine yaramıştı. ★★★ 2002-2007 arasındaki süreçte kendi siyasal İslamcı tabanına ilaveten “yetmez ama evet”çi olarak tanımlanan liberal kesimin de geniş desteğini alan ve bu çevrelerce “reformist” bir parti olarak tanımlanan AKP, oy oranını giderek arttırdı ve yüzde 50’lere yaklaştırmayı başardı. Abdullah Gül’ün Cumhurbaşkanlığına yapılan muhalefet ve dönemin Genelkurmay Başkanı Yaşar Büyükanıt’ın 27 Nisan 2007’de yayımladığı e-muhtıra sonrası AKP’nin liberallerce yere göğe sığdırılamayan politikaları sertleşmeye, Tayyip Erdoğan o güne kadar bırakmaya çalıştığı hoşgörülü muhafazakar-demokrat lider izleniminden hızla uzaklaşmaya başladı. ★★★ İktidarın sertleşme eğilimini dikkatle gözleyen FETÖ’cü yargı mensupları bu iklimden yararlanarak 2008 yılında ilk Ergenekon operasyonlarının düğmesine bastılar. Dönemin Başbakanı Tayyip Erdoğan’ın zırhlı makam otomobilini tahsis ederek açıktan destek verdiği Zekeriya Öz’ün başını çektiği FETÖ’cü savcılar, Türk Silahlı Kuvvetleri’nin yurtsever, pırıltılı komutanlarını, muhalif Atatürkçü aydınları, gazetecileri sırayla zindana atmaya başladılar. Dalga dalga gelen ve şüphelilerin (!) sabahın 06.00’sında evlerinden alındıkları Balyoz, Askeri Casusluk ve Fuhuş, Amirallere Suikast, Poyrazköy gibi operasyonların hedefi, coğrafyasının en caydırıcı gücüne sahip olan Türk Silahlı Kuvvetleri’nin kolunu, kanadını kırmak ve daha sonra uygulanacak Büyük Ortadoğu Projesi’nin (BOP) Türkiye ayağı için uygun zemin hazırlamaktı. Zekeriya Öz ve ekibi öylesine sınırsız bir cüretle hareket ediyorlardı ki; tutukladıkları TSK’nın 26. Genelkurmay Başkanı Orgeneral İlker Başbuğ’u sanık, onun yıllarca canını ortaya koyarak mücadele ettiği, elinde Mehmetçik’in kanı bulunan PKK’lı terörist Şemdin Sakık’ı tanık sandalyesine oturtabiliyorlardı!.. Kontrolsüz bir güç haline gelen FETÖ, kırmızı çizgileri aşıp dönemin MİT Müsteşarı Hakan Fidan’ı tutuklama amaçlı sorguya çağırıp, 17/25 Aralık operasyonlarına başlayınca, Tayyip Erdoğan tarafından ipleri çekiliverdi. O tarihe kadar aynı menzile yürüyen iki grup artık kanlı bıçaklı olmuşlar, Cumhurbaşkanı Tayyip Erdoğan ve çevresi, FETÖ’nün amacının Türkiye’ye ve kendilerine kötülük yapmak olduğunu anlamışlardı. Nitekim FETÖ’cü askerler, 15 Temmuz 2016 gecesi yaptıkları hain darbe girişimiyle de bu niyetlerini sahnelemişlerdi. ★★★ Hızlıca yazımın özüne dönmek istiyorum. AKP artık 2002’deki muhafazakar-demokrat söylemleriyle tüm dünyanın dikkatle izlediği bir siyasi parti olmaktan çıkmış, totaliter eğilimli ve baskıcı bir siyasi iktidar hüviyetini almıştı. Referandumlar da iktidara yürüdüğü yolda yeni güçler kazandırıyordu. MHP’nin “Cumhur İttifakı”nda yer alması da bunlardan biriydi. Daha önceleri yolsuzluk, yoksulluk ve yasaklarla mücadele vaadini sık sık dile getiren iktidar, sözünü tutamadığı gibi, giderek bunlarla anılır olmuştu!.. Ülkede liyakatin yerini biat almış, nepotizm tüm kurumları sarmıştı. Hukukun üstünlüğü ayaklar altına alınıyor, bağımsız olması gereken yargı, her geçen gün biraz daha siyasetin emrine girmeye zorlanıyordu. Yargıya güven maalesef dibe vurmuş, Anayasa Mahkemesi kararlarına uymamak spor haline gelmişti. Her hükümet değişikliğinde Milli Eğitim Bakanı değişiyor ama yeni gelen isimler eğitimin kalitesinin gerilemesinin önüne geçemiyorlardı. Üniversite tabela sayıları sürekli artıyor, ancak daha önce dünya sıralamasında ilk 500 arasında yer alan güzide üniversitelerimiz ilk bin içinde zorlukla tutunabiliyorlardı. ★★★ “Ben ekonomistim, en iyisini ben bilirim” diyen Cumhurbaşkanı Erdoğan’ın ekonomiye müdahaleleri içinden çıkılması zor bir süreci başlatmış, son dakikada yetişen Mehmet Şimşek’in kritik müdahalesiyle ekonomi biliminin “yap” dediklerine dönülmüştü. Ama bu arada paramızın değeri çok düşmüş, enflasyonun sebep olduğu hayat pahalılığı, ülkemizi dövizle bile zor yaşanır bir eşiğe getirmiş, asgari ücretle çalışanlar ve emekliler çaresizliğe mahkum olmuşlardı. Üzülerek ifade ediyorum ki dış politikada alınan kararlar da uzun süredir yanlışta ısrar anlamını taşımaktan öte gidemiyordu. Daha çok yazacak şey var ama şimdilik burada kesiyorum. ★★★ Millet AKP’ye ve iktidarına eşi görülmedik bir kredi açtı. Ama ne yazık ki o yandaşlarını kayırdı, kendisine oy vermeyenleri yok saydı, ötekileştirip, kutuplaştırıp hırpaladı. Dedik ya... Demokrasilerde her iktidarın bir ömrü vardır... AKP iktidarının ömrü ne kadardır bilemem. Ama zamanı geldiğinde emaneti sandıkta devretmeyi demokratik bir olgunlukla kabullenmek gerekir. Gerilim dolu şu günlerde bunları hatırlatmayı bir yurttaşlık görevi olarak gördüm.",https://www.sozcu.com.tr/demokrasilerde-her-siyasi-iktidarin-bir-omru-vardir-p100701
Uğur Dündar,Efsanevi halk önderi Hikmet Sökmen’in iyiliğe adanmış yaşam öyküsü...,17 Kasım 2024,"Gördüğümüz zaman gözlerimizin sevgi ışıltısıyla dolmasına sebep olan güneş aydınlığında insanlar vardır. Bazen melek gibi yetişirler ve bizi iyilik denen bir şeyin gerçekten olduğuna inandırırlar. Merhum dilbilimci Armağan Ethemoğlu, yaşamı “iyiler ligi ve kötüler ligi arasındaki mücadele” olarak özetlerdi. Fakat iyiler liginin yedek kulübesinin kötüler ligi olduğunu da eklerdi. İyiler liginin yedek kulübesine hiç düşmedi Hikmet Sökmen. Hep iyiler liginde forvet oynadı. Ünlü düşünür Demokritos; “Hekimlik; bedenin hastalıklarını iyileştirir, bilgelik ise ruhun hastalıklarını” demiş.  Hikmet Sökmen ruhun hastalıklarını iyileştiren bir bilge adamdı. Ayrıca Voltaire’in; “Her şeyden önce insan olunmalı; ondan sonra başka şey” dediği gibi Hikmet Sökmen, insanı duygu seline sürükleyen kendiyle, aşkla ve halkla sonsuz bir kavgada birlikte olmuş efsanevi bir halk önderiydi.  Enternasyonal marşında “Hayat denilen kavgaya girdik, çelik adımlarla yürüyoruz” sözleri, onun hayatla olan kavgasını en sade biçimiyle anlatırdı ve bunu yakınen gördüm ben. Bornova CHP İlçe Başkanlığı’nı tam çeyrek asır boyunca aralıksız sürdürdü. Sadece sosyal demokrat kimliğiyle halk önderliği yapmakla kalmadı, aynı zamanda toplumun sosyal ve kültür hayatını zenginleştiren Bornova’nın ilk sinemacılarındandı.  Sökmen, Bornova CHP İlçe Başkanlığı yapmıştı. ★★★ İyi insanların yanında olursanız, iyiliği taklit edersiniz ve kısa zaman içinde iyiliği benimser, iyi olursunuz. Kötü insanlarla birlikte olursanız kötülüğü taklit edersiniz ve bir zaman sonra kötülüğü benimser kötü olursunuz. Ben ilk gençlik yıllarımda Hikmet Sökmen abiyi örnek aldım. İyilerle beraber iyi olunur, kültürlülerle beraber kültürlü olunur, bunu öğrendim. Elbet bir gün kazanacaktım, iyi olmanın karşılığını alacağımı biliyordum. Kültüre değer verdim, insana değer verdim ve yazar oldum.   Göstermelik iyiliklerden bahsetmiyorum. Yıkmadan yapabilmeyi, eğer yıkmak zorunluysa tepene yıkmadan yapabilmeyi, eğer tepene yıkılması zorunluysa tepene yıkıp, seni öldürmeden enkazı kaldırabilmeyi, “tercih edebilme” kapasitesi ve insaniyetini gösterebilmeyi o halk önderi Hikmet Sökmen’den öğrendim.  “İnsan kötülük yapabilme gücüne sahipken yapmıyor, yapmayı reddediyor ise, iyi insan adlandırması yapılabilir” derler. İyi insan olma irade sahibi bireylerin göstereceği tutumdur. Bu tutum Hikmet Sökmen’de bir pınar suyunun hiçbir beklenti olmaksızın kendiliğinden kaynaması gibi doğal olarak içinde o özü taşıyordu. Hikmet Sökmen; “Ben iyiyim onun için kötülükten uzak durayım” demezdi, onun yaratılışı zaten iyilik üzerineydi. İnanç ve ahlak öğretilerinin amacı da; “iyi insan” olmak değil miydi? İşte beni en çok etkileyen özelliği buydu... ★★★ Hikmet Sökmen kendisinin iyi bir insan olduğunu bile düşünmezdi, bilmezdi kendisinin iyi olduğunu bile, bunu ona insanlar söylerdi.  Ben okula giden ve okul haricinde harçlığını çıkarmak için kimi zaman ‘Gençler Pastahanesi’nde bulaşık yıkayan, garsonluk yapan, kimi zaman onun yanındaki ‘Saran Emlak’ bürosunda yardımcı eleman olarak çalışan, kimi zaman okullar açılacağı zaman Çetin Kırtasiye’de ders kitapları ve okul defterlerinin satış yoğunluğunda yardımcı olan, ‘Mustafa Parfümeri’nin bir işi çıkıp oğulları Ali ile Yusuf’la birlikte gittiğinde parfümeri dükkanını bekleyen ve tam karşıdaki ara dar sokağın girişinde bulunan CHP ilçe binasının çay ocağına yardım eden gariban bir gençtim. Hikmet Sökmen parti binası çıkışında; “Hasan, nasılsın evlat?..” diye gür sesiyle seslenirdi; sanki seslenmezdi de, şarkı söylerdi dalgalardan dalgalara. Azametli bir kaptan gibi dikilip bir geminin pruvasında. Sanki masallardaki büyülü bir insandı da içimi okur, derdimi sıkıntımı duyardı uzaktan, beni uzakta görse bile uçup gelirdi gözleri. Erinmez gelirdi yanıma, dev eliyle omzumu sıvazlar ve elimi sıkar gibi yapıp, avucuma kağıt para sıkıştırırdı. Umutla sevinç dolu gerçeğe çağıran bakışıyla beni süzer; “Sen okumayı ve çalışmayı seviyorsun, senin geleceğinden çok umutluyum” diyerek beni yüreklendirirdi. Tüm esnafa, bana sahip çıkmalarını tembihler, ”insanı anlamayan, iyi insan olamaz” dercesine adeta insanlık dersi verirdi.  18 yaşıma girdiğimde CHP gençlik kollarına kendi eliyle üye yapmıştı beni ve ben o üyelik kartını hâlâ sevinç ve gururla saklarım.  ★★★ Bir acıyı dindirmek, derdine derman olmak nasıl bir yüceliktir, nasıl büyük bir kıymettir, bunu ancak yaşayanlar bilir. Dostoyevski’nin bir sözü vardır; “Bir insan bazen bir şehri sevdirir.”  Sait Faik, “Bir insanı sevmekle başlar her şey...” der, sanki bu sözler Hikmet Sökmen için söylenmiş gibidir.  Yaşamımızı aydınlık- karanlık; iyi -kötü ve cennet- cehennem terazisinde dengelemeye çalışırken, asla ‘kötü’ olduğumuzu düşünmeyiz. Fakat Hikmet Sökmen gibi insanları tanıyınca iyi insan olmanın başka bir şey olduğunu fark ederiz. ★★★ Hikmet Sökmen’de beni en çok etkileyen şey, belki de bu karşılık beklemeden iyilik yapmanın erdemiydi. Bu dev yapılı adam tevazu simgesiydi, sert gözükse de vicdanı hassastı, dil, din, ırk, fakir-zengin, ne olursa olsun insan ayırmazdı.  Kültüre emeğe saygılıydı. Hak yemez ve yiyenin de karşısında dururdu. Halka ve emeğe olan düşkünlüğünü, belki de bir işçi emekçisi olmasından alıyordu.  Küçüklüğünden beri işçi sınıfı içerisinde büyümesinden dolayı hakkını ve kavgasını savunmayı öğrenmişti. 25 yıl süreyle Bornova CHP ilçe başkanlığını yapmasından dolayı da, en başta Karaoğlan diye dağlara taşlara ismi yazılan Kıbrıs Fatihi Bülent Ecevit’i ve birçok siyasetçiyi tanımış, onlarla dost olma fırsatı yakalamıştı. 80 yıllık hayatına bir sürü işçi hakları, öğrenci hakları eylemini sığdırmış ve halk yığınları arasında bir efsane olmayı başarmıştı. Ecevit, kendisinin milletvekilli olmasını istediğinde kabul etmemiş; “Ben Bornova halkının zaten vekiliyim Bornova’dan ayrılamam” demişti.  80 yıllık hayatı Bornova’ya, insana, özgürlüğe adanmış erdemli, onurlu bir hayattı.  Evet, kavgayı severdi Hikmet Sökmen ve kötülüklere, sömürülere, adaletsizliklere, yanlışlıklara, haksızlıklara, zorbalığa ve zulme karşı çıkar ve bunları yapanlarla mücadele ederdi. ★★★ Bu gönlü zengin halk önderini tanıdıkça; “Ayinesi iştir kişinin, lafa bakılmaz” sözünün doğruluğunu daha iyi anlıyordum.  Hikmet Sökmen, üzerinde çiçeklerin fışkırıp açtığı, ekinlerin ışığa ulaşmak için toprağı delip filizlendiği, tavşanların koşuşturduğu, kartalların ve kelebeklerin uçuştuğu, arıların ışık gibi çiçeklere yayıldığı, canlılık dolu, gökyüzünün esnekliğinde sakin bir dağa benzerdi. Fakat bu sakin dağ haksızlıklar ve bencillikler karşısında kızgın bir volkana, ateşe dönüşebilirdi. Mantığın sınırlarını aşan ve yüreğin naifliğini kıran anlamsız bencilliklerle, ağır kış gibi soğuk insanlar ve yapılan haksızlıklar karşısında bir volkan gibi patlayıp içindeki ateşi püskürtmesi de kaçınılmazdı. Ruhunda, yani üzerinde yabani sümbüllerin ve kekiklerin büyümesini bekleyen bir dağdı, ama insan iklimi izin vermezdi onun hep böyle yaşamasına, volkan yanını da patlatıp lavlarını püskürtürlerdi.  Hikmet Sökmen sakin bir yüce dağdı. Fakat onu bazen volkana dönüştüren etkenler, tüm bu bozuk düzenin insanı baş kaldırıya dönüşümünü başlatan kıvılcımlanan öfkesi, sakin dağındaki baharı bitiren, çiçeklerini solduran ve börtü böceğini basiretsizce öldürenlerin gereksizliğineydi. Öylesine basiretsiz ve öylesine körlerdi ki dağı volkan yapanlar, hep onu volkan olarak her an patlayacakmış gibi görürler ve korkarlardı. Kötüler, yüreği çirkin düzen şarlatanları, ahlaken çökmüş insanlar çok korkarlardı ondan. Oysa onda ateşle su karışıktı, istediği an volkanından kabaran ateşi söndürürdü.  Garibanlara, dürüst, kültürlü, iyi insanlara bir pınar suyu gibi şefkatliydi, garibanlar onu çok severdi. “Gariban ve iyi insanlara iyi ol, iyilik yap” kuralını bana o öğretti. Hayatım değişti. Onu örnek aldım. Onu halk zekâsını, mücadele gücünü, her zaman ruhunu şad ediyorum. Teşekkürler ediyorum türkülere benzeyen ölümsüz bir ateş yaktığı için. Hiçbir şey beklemeden, düşünmeden, bir insana basit ya da karışık bir konuda yardım etmenin insanı nasıl geliştirdiğini öğrendim o efsane insandan. Bu yaşıma kadar da her güne bir iyilik koymaya çalıştım, çalışıyorum da. Bu yaştan sonra iyilikten kaçmak da zaten kendimize ihanet olmaz mı? İyi olmak bir tercihti. İyi olmak çıkar gözetmeksizin yardım edebilmekti. İyi olmak hep iyiyi düşünmekti. İyi olmak iyi insanları çekebilmek demekti. İyi olmak birine karşılıksız yardım edince mutlu olabilmekti. İyi olmak egoyu ve kibri yenip iyi olduğuna inanılan insan için çaba gösterebilmekti. İyi olmak Hikmet Sökmen’di. İçimde iyilik yap diyen Hikmeti Sökmen’in sesi artık bir ses değil, bir şarkıydı. Ona olan sevgimi saygımı sonsuzlaştıracak bir yolculuğa yeniden başlamak için söylediğim bir yol şarkısı. Kapatıyorum gözlerimi bazen, o şarkıyı dinliyorum… (Değerli roman yazarı kardeşim Hasan Baran’ın yakında yayımlanacak olan “BORNOVA” romanından…)",https://www.sozcu.com.tr/efsanevi-halk-onderi-hikmet-sokmen-in-iyilige-adanmis-yasam-oykusu-p105120
Uğur Dündar,Biz bu filmi daha önce görmüştük!..,09 Kasım 2024,"Son gelişmeler üzerine bugün sizi 8 yıl öncesine götürüp, önemli olduğunu düşündüğüm bazı hatırlat malarda bulunacağım. 7 Haziran 2015 seçimlerinden sonra bu köşede “Koalisyon Tiyatrosu” başlığı altında iki yazı yayımlamıştım. Yazılarımda oyu düşen AKP’nin, CHP ile sürdürdüğü hükümet kurma görüşmelerinin bir tiyatrodan ibaret olduğunu belirtmiş, Kemal Kılıçdaroğlu liderliğindeki CHP’yi, bu oyunun figüranı olmaması konusunda uyarmıştım. Görüşlerimi de tahminlere ve dedikodulara değil, dönemin Saray Sözcüsü Binali Yıldırım’ın siyaset sahnesinde pek sık rastlamadığımız çok net açıklamalarına dayandırmıştım. Zira Binalı Yıldırım, 7 Haziran seçimlerinden önceki açıklamalarında “Koalisyon tablosu ile karşılaşmaları halinde hükümetin kurulmayacağını, en kısa sürede yeni bir seçime gideceklerini” söylemişti. Hiç kuşkunuz olmasın ki Yıldırım bu açıklamaları, Cumhurbaşkanı Tayyip Erdoğan’ın isteği ve onayı doğrultusunda yapmıştı. Ama CHP’nin çok bilenleri (!) bu çıplak gerçeğe rağmen AKP ile koalisyon hükümeti kurma görüşmelerini sürdürdüler! Hem de haftalarca!.. Peki sonunda ne oldu? Binali Yıldırım’ın dediği gibi 1 Kasım’da erken seçim oldu!.. ★★★ Devletin tüm gücünü sonuna kadar kullanan AKP, korkunç katliamlarla hortlayan terörün yarattığı korku atmosferinde kendisine dönen milliyetçi oyları da toplayarak, yeniden tek başına iktidar koltuğuna oturdu. “Aman kamuoyunda uzlaşmaz bir parti izlenimi yaratmayalım, görüşmelerden kaçmayalım” diyerek koalisyon masasında haftalarca “istikşafi” müzakereler yapan ve böylece çok değerli bir süreyi boşa harcayan CHP yönetimi ise, giden seçim gemisinin ardından bakakaldı!. Parti yüzde 25 oyu zor buldu! Yani Dimyat’a pirince giderken az daha evdeki bulgurdan olunuyordu!.. ★★★ 1 Kasım’da alınan sonuçla “Koalisyon Tiyatrosu” perdelerini indirmiş, AKP için “Yeni Anayasa Görüşmeleri” adlı yeni oyunu sahnelemenin zamanı gelmişti! Bu oyunun nasıl biteceği de, tıpkı 7 Haziran öncesinde olduğu gibi çok net biçimde belli oldu ve senaryo şöyle yazıldı: “Mevcut anayasa ‘darbe ürünü’ olduğu gerekçesiyle değiştirilecek, yerine, başkanlık rüyası gören Tayyip Erdoğan’ın istediği ‘tek adam anayasası’ getirilecek. Bu amaçla başlangıçta CHP’ye uzlaşmacı mesajlar verilecek. ‘Anayasa Uzlaşma Komisyonu’ masasına oturtulduktan bir süre sonra da maddelerde ters düşmeler gerekçe gösterilerek ‘Bunlarla anayasa yapılmaz’ denilerek referanduma gidilecek...” ★★★ Sevgili okurlarım, Atı alan Üsküdar’ı geçmek üzere. Adamlar niyetlerini açık açık yazıp söylüyorlar. Rejimi değiştirerek tek adam yönetimini getireceklerini tüm dünyaya ilan ediyorlar. CHP’nin çok bilenleri ise partiyi hâlâ “Aman toplumda bu CHP de mızıkçı, uzlaşılmaz bir parti imajını yaratmayalım, anayasa görüşmelerinden kaçmayalım” diyerek, tıpkı “Koalisyon Tiyatrosu”nda olduğu gibi, “yeni anayasa” oyununun figüranı yapmakta ısrar ediyorlar. CHP’nin kurtuluş yolunun, AKP ile uzlaşmaktan değil, uzlaşmamaktan geçtiğini görmemizi istemiyorlar. Bu nedenle kaybettikçe kaybediyorlar!.. Umutlarımızı bile yok ediyorlar!..” ★★★ Günümüze gelirsek; Cumhurbaşkanı Erdoğan’ın yeniden aday olmasını sağlamanın amaçlandığı “yeni anayasa” tartışmalarının hız kazandığı şu günlerde, özetle alıntıladığım yazımda dile getirdiğim gerçekleri hatırlatayım dedim. Bakarsınız bu kez tarih tekerrür etmez!..",https://www.sozcu.com.tr/biz-bu-filmi-daha-once-gormustuk-p102841
Uğur Dündar,Yaşam bize öğretmenlerimizin verdiği en büyük armağandır...,24 Kasım 2024,"“Küçülen dünyanın en büyük sorunlarından biri, büyümesi gereken çağdaş eğitimdir. En önemli öğesi de; bireyin, ulusun ve devletin teminatı olan çağdaş öğretmendir.” Bilme zorunluluğu olan, sonuçtan çok nedenlerini önceleyen bir meslek grubudur öğretmenlik. Öğrenen ve öğreten, şekillendiren ve şekillenen erdemleri ile nitelikli yurttaş yetiştiren insandır öğretmen. Pedagojik ilkeleri bilen ve uygulayan nesnel bir halk kahramanıdır. Meslek hayatı boyunca, dileyenin hayallerine kanat takandır. Bu bağlamda herkesin bir kahramanı, onu da yetiştiren kahramanları vardır. İzleyen ve hatta daha çok izlenen bir konumdadır. Başöğretmenimizin de dediği gibi, öğretmen, kendini tüketerek başkalarına ışık verir. Takdiri, şükranı ve minneti en çok hak eden bir mesleğin kutlaması var bugün. Ama ne yazık ki; mum gibi olmakla, mum gibi erimenin de karıştığı bir gün bugün...” ★★★ “Böyle olmamalıydı... Benim için bir adı da güneş olan Başöğretmenimiz Mustafa Kemal Atatürk’e rağmen Araf’ta bir toplum olmamalıydık. Bir sohbette, Fikret’in şairliğine laf eden birine; ’’O karanlık içinde bir nur gören ve halkı o nura doğru götürmeye çalışan Fikret bu feryadı koparırken sizler nerelerdeydiniz?’’ diye sorar. Ne muhteşem bir deyiş; “Sizler neredeydiniz?..” Bir toplantıda gençlerden izin alarak Fikret’in Ferda’sını okur; Ferda; gelecek demektir, yarınlar demektir. Bir bölümünü günümüz Türkçesi ile aktarmak isterim; ★★★ Unutma, asrın şimşeklerle (aydınlanan) ilerleme çağıdır Her yıldırımda bir gece, bir gölge devrilir, Bir yükselme ufku açılır,  yükselir hayat; Yükselmeyen düşer, ya ilerleme ya gerileme! Yükselmeli, dokunmalı alnın semalara; Doymaz insan dedikleri kuş yükselmeye... Uğraş, didin, düşün, ara, bul, koş, atıl, bağır; Durmak zamanı geçti, çalışmak zamanıdır! ★★★ Bizler, Tevfik Fikret’in şiirindeki temel amacı, yaşamının her aşamasında aynı heyecanla aktaran Mustafa Kemal Atatürk’ün çocuklarıyız. Bu nedenle... İlkokul öğretmeni Şemsi Efendi’ye... Rüştiyedeki matematik öğretmeni Yüzbaşı Mustafa Bey’e... Fransızca öğretmeni Yüzbaşı Nakiyüddin Bey’e... Yazı ve tarih öğretmeni Osman Tevfik Bey’e... Harp Okulundaki hocaları.. Necip Asım Bey’e, Rahmi Paşa’ya ve Yüzbaşı Naci Bey’e... Ve onu bize armağan eden tüm öğretmenlerine şükranlarımızı sunuyoruz. Vicdan, insanın sorumluluklarını test etme zamanıdır. Özgür irade ve akıl gibi iki temel koşulu vardır. Oluşumun bir tarafı eğitim, diğer tarafı bunu sağlayan öğretmen ise eğer; değişim ve dönüşüm için okuyan, yazan, düşünen ve konuşan herkesin büyük borcu vardır. ★★★ Unutulmamalıdır ki; Yaşam; bize öğretmenlerimizin verdiği en büyük armağandır. Sorgulanması gereken, bizim onlara ne verdiğimizdir. Gök kubbeyi yıkacaksanız; vakit kaybetmeden bunu onlar için yapın! Borçlu kalmak insanı çok yorar! Son söz; Neyzen Tevfik’e bir gönderme olsun; Hiçlikten hepliğe giden yolda tüm bilge öğretmenlere selam olsun... Askeri olmaktan gurur duyduğumuz Başöğretmenimiz Mustafa Kemal Atatürk başta olmak üzere tüm öğretmenlerimize şükran ve minnetle... Öğretmenler Günü kutlu olsun… (Değerli okurum Kemal Yalnız’a sonsuz teşekkürlerimle-U.D.)",https://www.sozcu.com.tr/yasam-bize-ogretmenlerimizin-verdigi-en-buyuk-armagandir-p107124
Uğur Dündar,Anomi nedir?..,03 Kasım 2024,"Ünlü Fransız Sosyolog Emile Durkheim’e göre “anomi” tanımı, bireylerin ve toplumun anlam kaybına uğramasını anlatır... İnsanlar normlarını, içinde yaşadıkları toplumlardan alırlar. Onları bir arada tutan ortak ahlaki değerler ve hukuk kuralları işlevsiz hale geldiğinde, bu normlar dağılır ve “anomi” oluşur. Şöyle ki; n Hayatın anlamsızlaşması, değersizlik duygusu, heyecan yitimi, hedef belirleyememe, hiçbir şeyin hiçbir zaman düzelmeyeceğine olan inanç, umutsuzluk ve çaresizlik, görünmez bir zehirli gaz gibi bilinci yavaş yavaş istila eder. ★★★ ■  Böylesi toplumlarda, kurallar birbiriyle çelişir. Bir gün alınan karar veya söylenen söz, ertesi gün inkâr edilir. Kanun ve kurallara uymamanın yaptırımı olmaz. Uygulamalar keyfidir; akıl erdirilemez! ■  Giderek ilkesiz, sorumsuz davranmak sıradanlaşır; kuralsızlık, yerleşik kültür halini alır. Ortak değerlerin kaybı, insanların birbirine olan duyarlılığını ve saygısını da azaltır. ★★★ ■ Dayanışma ortadan kalkar. Paylaşım duygusu yok olur, bencillik artar. Cehalet, bilime, akla ve aydınlığa fütursuzca saldırma cesaretini bulur... Çünkü “anomi” halindeki toplumlarda ileriye ve aydınlığa yönelik ortak bir başarı umudu, bir ülkü yeşeremez... ■ Bunlara paralel olarak eğitimin önemi de azalır... ★★★ ■ Eğitim, hayatı keşfetme heyecanını yitirir; yerini bir yerlere girip para kazanmak için bir kâğıt parçası edinme telaşına bırakır. “Anomi” bazen anarşi ile karıştırılır ki bu tamamen yanlıştır! Anarşide, siyasi bir otorite veya yönetime başkaldırı vardır. “Anomi”de ise bir hedef yoktur. Pusulasız gemi gibidir, anomik toplumlar. Yönünü yitirmiştir! ■ Kanaat önderlerinin birbirlerini çağrıştıran ortak söylemleriyle yaşanan tuhaflıklar normalleştirilir. Böylece, eğitimsiz ve birey olmanın bilincine erişememiş kitleler, kısa sürede benzer davranışlar sergilemeye başlarlar. ★★★ ■  Bu durum, toplumda moral çökmesi ve hukuk eksikliğine yol açar. Bireyler birbirlerine yabancılaştığından, ilişkilerini nesnelleştirerek kurmaya başlarlar. Birbirlerini nesne olarak görmelerinin kaçınılmaz sonucu olarak da şiddet artar ve şiddetin önüne geçilmesi giderek zorlaşır. ★★★ Değerli okurlarım, Durkheim’in bu tanımlamalarının günümüz toplumlarından hangisini çağrıştırdığını bulmak da pazar gününüzün ev ödevi olsun!..",https://www.sozcu.com.tr/anomi-nedir-p100963
Uğur Dündar,Türk askerinin Ebedi Başkomutana bağlılığı!..,23 Kasım 2024,"“Biliyor musunuz Türk askeri nasıl harp eder? Ayağı, sırtı giyinik olmayabilir. Bazen gıdası bile az olur; fakat “O”, daima ileri gitmek ister ve o eğilimdedir. Ayağı aksar, yorgundur. Görürsünüz ki yine yürür ve daima ileri gider. Sorarsınız, “İzmir’e gidiyoruz!” der. Askerimizin çoğu herhalde İzmir’e gitmek istediği için deniz kıyısına varmadıkça kanmamış, durmamıştır. Çünkü “O”na verilen emir: “Ordular, ilk hedefiniz Akdeniz’dir!..” ★★★ Türk askerinin sinesi yalnız kararlılıkla ve imanla doludur. “O” göründüğü gibi perişan değildir. “O”, kabuğu siyah ve içi bembeyaz olan kestaneye benzer. Yani; “Bir cevherdir...” “O”nunla sohbet ederseniz, “O”nun mayasını, huyunu anlar görebilirsiniz; fakat biliniz ki “O”, herkese açılmaz... Derdine yakın, derdini anlayan olarak çıkabilirseniz görürsünüz ki cahil sandığın “O” Mehmet, neler bilir, kalbinde ne büyük emeller, fikirler besler!.. Onun için iddia ediyorum ki: Harpte zafer, kararlı ve imanı kuvvetli olan tarafındır. Ve biz onunla zafer kazandık.” (Gazi Mustafa Kemal Atatürk’ün 21 Ekim 1922’de, İstanbul Üniversitesi’nde gençlere hitaben yaptığı konuşmadan.) ★★★ Ordu, Türk ordusu!.. İşte bütün milletin göğsünü güven, gurur duygularıyla kabartan şanlı ad! “O”nu, bu yıl içinde kısa aralarla iki defa, büyük kitleler halinde, yakından gördüm; Trakya ve Ege büyük manevralarında… Disiplinini, enerjisini, subaylarının anlayışlı gayretini, büyük komutan ve generallerimizin yüksek yönetim yeteneklerini gördüm. Derin övünç duydum, takdir ettim. Ordumuz, Türk birliğinin, Türk kudret ve yeteneğinin, Türk vatanseverliğinin çelikleşmiş bir ifadesidir. Ordumuz, Türk topraklarının ve Türkiye ülküsünü gerçekleştirmek için harcamakta olduğumuz sistemli çalışmaların yenilmesi imkânsız güvencesidir.” (“Nutuk”, Atatürk) ★★★ Atatürk, İstanbul Üniversitesi öğrencilerine hitaben yaptığı konuşmada, Nutuk’ta ve her yerde Türk ordusunu, Türk askerini hep yüceltiyor. Türk askeri de onu “Ebedi Başkomutan” olarak baş tacı ediyor. Türk Silahlı Kuvvetleri’ne katılan genç teğmenler de mezuniyet töreninden sonra “Mustafa Kemal’in askerleriyiz” diyerek, “Ebedi Başkomutan”a bağlılıklarını belirtiyorlar. Bunu emirle değil, gönülden, sevgi ve saygıyla yapıyorlar. Böylece disiplin soruşturmasını değil, takdiri hak ediyorlar…",https://www.sozcu.com.tr/turk-askerinin-ebedi-baskomutana-bagliligi-p106886
Uğur Dündar,Terörle mücadelenin efsanevi komutanı Osman Pamukoğlu teğmenlerle ilgili soruşturmaya ne diyor?..,20 Kasım 2024,"Terörle mücadelenin efsanevi komutanlarından emekli Tümgeneral Osman Pamukoğlu, daha önce yayımladığı 30’u aşkın kitabına ilaveten 2022 yılında “III. Dünya Savaşı” adlı eserini yazdı. Kitap yayımlanmasından kısa süre sonra 30 ülkenin medya kuruluşlarında 408 kez konu edildi. Rusya’da 144, Çin’de 82 haber yapıldı. Amerika Birleşik Devletleri, Almanya, Makedonya, Hollanda, Tayvan, Arnavutluk, Kosova, Ermenistan, Çekya, Sırbistan, Azerbaycan, Bosna Hersek, Bulgaristan, İsviçre, Kırgızistan, Ukrayna, Vietnam, Kazakistan, Yunanistan, Romanya, Belarus, Letonya, Hırvatistan, Slovakya,  Moğolistan, Polonya, Arjantin ve Tacikistan kitabın haberleştirildiği ülkeler arasında yer aldı. Türkiye’de de birçok basımı yapılan kitabın yazılışının üzerinden geçen zaman içinde “Büyük Savaş”ın olacağı öngörüsünü destekleyen hamlelerin arttığı gözlendi. Pamukoğlu’na göre; bunlar devam edecek. Bu arada Asya-Pasifik bölgesinde ABD lehine iki askeri ittifak yapıldı ve dünyanın en büyük nüfusuna sahip ülkesi olan Hindistan, yeni siyasi ve askeri koşullar nedeniyle ABD koalisyonuna katıldı. Pamukoğlu’nun gerçekleşen bir başka öngörüsü ise, kitabın ilk bölümünde hassas ve kırılgan olarak söz ettiği Baltık, Doğu Avrupa ve Balkan hattının 24 Şubat 2022’de, Rusya-Ukrayna Savaşı ile kırılması  oldu. ★★★ Emekli Tümgeneral Pamukoğlu, bu akşam 20.10’dan itibaren Sözcü Televizyonu’nda ekrana gelecek olan ARENA’ya katılarak hem mezuniyet töreninin ardından kılıçlarını çekip “Mustafa Kemal’in askerleriyiz” diyen teğmenlere yönelik disiplin soruşturması ve hem de dünya enerji rezervinin yüzde 65’ini bulunduran coğrafyamızda emperyalizmin yeni hamleleri konusundaki görüşlerini açıklayacak. Ayrıca “Rusya-Ukrayna savaşında neler oluyor?”, “ABD liderliğindeki Batı ittifakı Asya-Pasifik’te adım adım nasıl ilerliyor?”, “Ve en nihayetinde sıra Kıbrıs”a mı geliyor?” sorularına cevap verecek… ★★★ ARENA’nın ikinci bölümünün konuğu ise Gelecek Partisi Genel Başkanı Prof. Dr. Ahmet Davutoğlu. Zira kendisi Başbakan olduğu dönemde (2015), Kadın Doğum Uzmanı olan eşi Dr. Sare Hanımın uyarısıyla “Yenidoğan Çetesi” ile ilgili ilk soruşturmanın başlamasını sağlayan kişi. Programda konudan nasıl haberdar olduğunu, çetenin ortaya çıkarılması için neler yaptığını ve görevden ayrıldıktan sonra dosyanın neden sonuçsuz kaldığını anlatacak.… ★★★ İlerleyen dakikalarda ise “Yenidoğan Çetesi” mağduru bir anne, ikiz evlatlarından birinin kaybına neden olan ihmali ve yaşadıkları acıları dile getirecek. ARENA’nın başarılı soruşturmacı habercileri Gökmen Ulu ile Hazar Dost da iki çarpıcı dosya ile ekranlarınızda olacak. Gereksiz dava reddedildi... Bu arada size bir de haberim var: 2022 yılında D.G. isimli kişi tarafından şahsıma açılan babalık davasında Adli Tıp Kurumu DNA incelemesi yapmış ve biyolojik babalık iddiasını kesin olarak reddetmişti. Dün de mahkeme kararını verdi ve bu gereksiz davayı reddetti. Değerli Avukatım Murat Ergün’e çok teşekkür ederim.",https://www.sozcu.com.tr/terorle-mucadelenin-efsanevi-komutani-osman-pamukoglu-tegmenlerle-ilgili-sorusturmaya-ne-diyor-p105973
Uğur Dündar,Yaşı küçük kızları fuhşa sürükleyen seks ajansları dosyası ARENA’da!..,27 Kasım 2024,"Bir tarafta uluslararası kırmızı bültenle aranan zehir tacirleri, ülkemizi güvenli bir liman olarak gören kaçakçılar, hemen her gün bir yenisi yakalanan suç örgütleri, mafyalar...… Diğer tarafta da yoksulluk ve eğitimsizlik nedeniyle suç bataklığına düşüp, bu kötülük gruplarıyla birlikte yol yürümek zorunda kalanlar ya da bunlara karşı çıktıkları için yaşamları tehdit altında olanlar...… ★★★ ARENA bu akşam, Türkiye’nin içler acısı gerçeklerine özel haberlerle ışık tutmaya devam edecek. Bu çarpıcı haberlerden biri, SÖZCÜ TV İstanbul Haber Müdürü Cem Özkeskin’in imzasını taşıyor. Ayrıntılara geçersek; Her şey 2007 doğumlu bir kız çocuğunun İstanbul Anadolu Cumhuriyet Başsavcılığı’na verdiği ifade ve yaptığı itiraflarla ortaya çıktı. ★★★ Adını gizlediğimiz o çocuk, ifadesinde; eğitimini lise 2. sınıftan terk ettiğini, annesinin bir eğlence mekanında konsomatris olarak çalıştığını, 1.5 yaş küçük kız kardeşinin de Antalya’da fuhuş bataklığına sürüklendiğini anlatıyor. Daha da acısı, kendisinin de 1 yıldır fuhuş yaptığını, hatta fuhuş için son buluşmasının bu ifadeden 2 gün önce olduğunu itiraf ediyor. Yani ifadesine göre; henüz 16’sında bu bataklığa saplandığı anlaşılıyor. ★★★ İfadesinin devam eden bölümünde kız kardeşinin şoförlüğünü yapan 27 yaşındaki T.A.’nın kendisini fuhşa başlattığını, ama kazancının iyi olması ve ayrı bir eve taşınmasına imkan sağlaması nedeniyle devam ettiğini söylüyor. Kızın savcılık ifadesinden fuhuş pazarının bazı ajanslarca kurulduğu ortaya çıkıyor. İddiasına bakılırsa İstanbul’da bu işi yapan bin civarında ajans bulunuyor! Kendisinin İstanbul’un Anadolu yakası ile İzmit ve Bursa’da fuhuş yaptığını belirtiyor. ★★★ T.A. isimli kişi de bu fuhuş çarkında ifade sahibi çocuğun yanı sıra arkadaşlarının da şoförlüğünü üstleniyor. Yani sözde müşterilere kız çocuklarını T.A. servis ediyor!.. Bursa’da fuhşun aracılığını O.S.N., A.A. ve K. İsimli 3 kişinin yaptığını iddia ediyor. Fuhuş pazarında kendilerine 40’lı yaşlardaki Özbek uyruklu bir kadının eşlik ettiğini, 18 yaşın altında 3 kızla daha karşılaştığını, ancak onların kimlik bilgilerini bilmediğini vurguluyor. Henüz 17 yaşındaki kızın ifadesinin en acı bölümünü; her ay 150-180 arası kişiyle cinsel ilişkiye girdiğini söylediği satırlar oluşturuyor. Bunlara ilaveten fuhuş bataklığına düştüğü bu 1 yılın sonunda cinsel yolla bulaşan enfeksiyona yakalandığını da itiraf ediyor. Savcılığın girişimiyle kız çocuğu Sosyal Hizmetler Müdürlüğü’nün takip ve koruması altına alınıyor. Ayrıca eğitimine devam etmesi de sağlanıyor. Savcılık soruşturmasının genişletilerek sürdüğü olayda, Cem Özkeskin ve ARENA ekibi, mağdurenin yaşadıklarından yola çıkarak küçük yaştaki kızların nasıl ve kimler tarafından fuhuş bataklığına sürüklendiklerini gözler önüne seriyor. ★★★ Birbirinden çarpıcı soruşturmacı gazetecilik örneklerinden birini de Gökmen Ulu’nun imzasını taşıyan “Yenidoğan Çetesi” konusundaki dosya oluşturuyor. Hatırlayacağınız gibi Sağlık Bakanı Prof. Dr. Kemal Memişoğlu, bu çete hakkındaki ilk ihbarın 2023 yılında CİMER’e yapıldığını, kendisinin göreve geldikten sonra hızla olayın üzerine gittiğini açıklamıştı. Ancak ARENA, Bakanın bu sözlerinin gerçeği yansıtmadığını, ilk ihbarın 2015 yılında olduğunu ve dönemin Başbakanı Prof. Dr. Ahmet Davutoğlu’nun (Eşi Kadın Doğum Uzmanı Dr. Sare Hanım’ın uyarısıyla) üzerine giderek soruşturma başlattığını ortaya çıkarmıştı. Soruşturma sonucunda çete belirlenmiş, ancak Ahmet Davutoğlu’nun görevden ayrılmasıyla konu küçük para cezalarıyla geçiştirilmişti. ARENA bu akşam bir adım daha atıyor ve çetenin varlığının ilk olarak 2014 yılında Sağlık Bakanlığı’na (SABİM) ihbar edildiğini, ilk savcılık soruşturmasının da 2015 yılında yapıldığını, ancak yine geçiştirildiğini gözler önüne seriyor. Saat 20.10’da SÖZCÜ Televizyonu’nda ekrana gelecek olan gerçeklerin er meydanı ARENA’yı kaçırmayın, derim.",https://www.sozcu.com.tr/yasi-kucuk-kizlari-fuhsa-surukleyen-seks-ajanslari-dosyasi-arena-da-p108044
Uğur Dündar,Başkan Trump’ı hatırlayalım!..,08 Kasım 2024,"Trump yeniden ABD Başkanı seçildi ya, bizimkilerde bir sevinç, bir sevinç, sormayın!.. Oysa Türkiye’yi tehdit eden, “Rahip Brunson’ı serbest bırakmazsanız ekonominizi batırırım” diyen, Cumhurbaşkanı Erdoğan’a hitaben yazdığı ağır ifadelerle dolu mektubu çerçeveletip New York’taki Trump Tower’da teşhir eden kişidir Donald Trump!.. ABD Başkanları ve derin devletinin Türkiye’ye bakış açıları, Büyük Ortadoğu Projesi’nin Irak ayağıyla bağlantılı olan ünlü 1 Mart Tezkeresi’nin Türkiye Büyük Millet Meclisi’nde reddedilmesi sonrasında hiç değişmemiştir. 2003 yılındaki o tezkere ki; TBMM’nin onurlu duruşuyla, “ABD Silahlı Kuvvetleri’nin Türkiye’de konuşlanmasına ve ülkemiz toprakları üzerinden Irak’a geçmesine” izin vermemiştir. O tarihten sonra yaşadıklarımızı, örneğin Irak-Süleymaniye’de görev yapan askerlerimizin başlarına çuval geçirildiği olayı hatırladığınızda, siz de bana hak vereceksiniz. ★★★ Tarih: 4 Temmuz 2003... Tezkerenin TBMM’de reddinden 4 ay sonra... Saat: 14.00 civarı... Kuzey Irak’ın Süleymaniye kenti kavurucu güneş altında yanıyor. Bu nedenle sokaklarda adeta in cin top oynuyor. Her tarafa sessizlik hakim. Tam bu sırada uzaklardan bir helikopter sesi duyuluyor. Ayrıca Türk Özel Kuvvetleri’nin görev yaptığı karargahın çevresinde, beklenmedik bir hareketlilik başlıyor. ★★★ Karargah deyince gözünüzün önüne yüksek duvarlarla ve tel örgülerle çevrili, kapısında silahlı askerlerin nöbet tuttuğu kale gibi bir yer gelmesin. Tam tersine, bir binbaşı komutasında 3 subay ve 8 astsubaydan oluşan Türk Özel Kuvvetler Timi, ikişer katlı, tabanları 90 metrekarelik, birbirine irtibatlı iki küçük binada görev yapıyor. Dikkat çekmesin diye, bahçe duvarlarının üstünü tel örgüyle örtme gereği bile duyulmuyor. ★★★ Helikopter sesi daha yakınlaşınca, bu hareketliliğin bir kuşatmanın ön hazırlığı olduğu anlaşılıyor. Bunun üzerine askerlerimiz hemen silahlarına sarılıp mevzi alıyorlar. Timin komutanı durumu anında bağlı oldukları komuta kademelerine bildirip, ne yapmaları gerektiğini soruyor. Onlar da “Sakın ateş etmeyin, serinkanlı olun biz durumu yakından takip ediyoruz” cevabını veriyor. ★★★ Çok geçmeden ABD Ordusu’na ait, uçaksavar ve tanksavar gibi ağır silahlarla donatılmış 35 askeri araç, binaların çevresinde konuşlanıyor. Araçlardaki Amerikan askerlerinin yanı sıra 200’e yakın peşmerge de onlara eşlik ediyor. Helikopter de sürekli olarak binaların tepesinde dolanıyor. Silahların binalara çevrilmesi tamamlanınca, hiçbir anons yapılmaksızın ön ateşler başlıyor. ★★★ Askerler üstlerinin son kararını beklerken kendi aralarında da tartışıyorlar. Bir ara tümüne “Onursuzca teslim olmaktansa çarpışa çarpışa ölelim” düşüncesi hakim oluyor. Ama içlerinden biri “Tamam belki onlara ağır zayiat verdiririz ama, bu orantısız silah gücü karşısında yerle bir olmaktan kurtulamayız. Sonra da çıkarlar ‘Pardon, biz orada, dost ve müttefik Türk askerlerinin değil, teröristlerin bulunduğu ihbarını almış ve operasyonu onlara karşı yapmıştık. Çok üzgünüz, özür dileriz!’ şeklinde bir açıklamayla geçiştirirler” diyor. Bunun üzerine çarpışarak ölme fikrinden vazgeçiliyor. Amerikan askerleri de kapıları ve camları kırarak içeri dalıp, sanki birer teröristmiş gibi, hepsini teslim alıyor. ★★★ Kahraman subay ve astsubaylarımız sadece esir düşmüyorlar. Daha sonra ABD Kara Kuvvetleri Komutanlığı’na kadar yükselen General Raymond Odierno’ya bağlı askerlerin ellerindeki çuvallara başlarını uzatmak zorunda kalıyorlar. (Hulusi Akar Kara Kuvvetleri Komutanı iken “çuvalcı” Odierno’dan “Liyakat Lejyonu” madalyası almıştı-UD) Böylece tarihe, başları çuvallı Türk askerleri olarak geçiyorlar. ★★★ Günümüze dönersek, ABD ve İsrail, Suriye’nin Kuzeyinde YPG/PYD’den oluşan garnizon devletçiği kurma aşamasını hızlandırmış bulunuyorlar. Büyük İsrail projesinin güvenliğini sağlamak amacıyla inşa edilen ve Türkiye için beka tehdidi olan bu devletçiğin yakında pazarlık masasına getirileceği ve ABD yetkililerinin; “Size F-16”ları ve yenileme kitlerini teslim ederiz ama YPG/PYD’ye saldırmama güvencesi verirseniz” diyecekleri öne sürülüyor. Trump’ın seçilmesi üzerine bayram yapanlara duyurulur...",https://www.sozcu.com.tr/baskan-trump-i-hatirlayalim-p102488
Uğur Dündar,Adam kazanmak!..,22 Kasım 2024,"Emin Arslan, Emniyet Genel Müdür Yardımcılığı’na kadar yükselmiş, yaptığı başarılı operasyonlar nedeniyle meslektaşları arasında “efsane” olarak anıldığı için FETÖ kumpasının hedefi haline gelmiş emekli bir polis şefidir. Emin Bey, 1972 yılında Balıkesir’de komiser yardımcısı olarak görev yaparken yaşadığı ders niteliğindeki bir olayı şöyle anlatıyor: ★★★ “O tarihlerde yeterli amir olmadığı için geceleri nöbetçi amirliği nöbetini komiser yardımcıları da tutuyordu. Bir gece nöbetinde Gönen İlçesi’nde 5 kişinin öldüğü trafik kazasını bildirdiler. Bunu hemen nöbet defterine yazdım, başka kimseye de haber verme ihtiyacını hissetmedim. Halbuki böyle durumlarda hem il Emniyet Müdürünü haberdar ediyormuşuz hem de Genel Müdürlüğe mesaj çekiyormuşuz. Ölenlerden biri de İçişleri Bakanı’nın yakınıymış. Bakan, İl Emniyet Müdürü Nevzat Ayaz’ı aramış ve sitem etmiş. O da ‘Akşamki nöbetçi amirini acele bana getirin’ diye emir vermiş. Ben sabah nöbetten çıktığım ve istirahatli olduğum için bir arkadaşımın dükkanına uğramıştım. Orada kahve içip sohbet ederken Balıkesir teşkilatı bütün her yerde beni arıyormuş. Bulunca da büyük bir endişeyle beni Emniyet Müdürü’ne götürdüler. Herkes bana kurbanlık bir koyun gibi bakıyordu. Zira Emniyet Müdürü çok kızmış ve bir an evvel beni bekliyormuş. ★★★ Nevzat Ayaz Bey’in odasına girdiğimde gerçekten çok sinirli olduğunu gördüm. Bana böyle bir hatayı nasıl yaptığımı, kazayı neden Ankara’ya, Emniyet Genel Müdürlüğü’ne ve kendisine bildirmediğimi sordu. Ben de nöbet defterine yazdığımı ama kendilerine haber vermek gerektiğini bilmediğimi söyledim. Bir süre düşündü, masasının üzerindeki evrakları karıştırdı ve sonra bana dönerek; ‘Demek ki okulun eğitim sisteminde uygulama eksiklikleri var. Sen sınıf birincisi olarak buraya geldin ama görüyorum ki bazı durumlarda ne yapman gerektiğini bilmiyorsun!’ dedi. Sakinleşmiş bir tavırla sözlerine devam etti: ‘Biliyorsun, her gün saat 11.00’de Vali Bey’in yanına asayiş toplantısına gidiyorum. Sen 10.30’da benim yanıma geleceksin. Elinde bir defter olacak ve ben sana bir komiser yardımcısının böyle durumlarda neler yapması gerektiğini öğreteceğim…’ Gerçekten de öyle yaptı ve bana bir aya yakın ders verdi... ★★★ Yıllar sonra Emniyet Genel Müdür Yardımcısı görevindeydim ve Polis Koleji’nin mezuniyet törenine gidecektim. Eski Polis Koleji mezunu bürokratlar, vali ve siyasetçiler de bu törene davet edilmişlerdi. Nevzat Ayaz da Polis Koleji mezunu olduğu için davetliler arasındaydı. Onun törene geleceğini öğrenince, Balıkesir’de ders notlarını tuttuğum defterimi alarak yanına gittim. Tören öncesi kendisine defteri göstererek o günleri anlattım. Hemen hatırladı. ‘Sayın müdürüm, siz o zaman bana ceza vermiş olsaydınız ben bu teşkilattan soğuyacak ve asla bu makamlara gelemeyecektim. Benim bu makamlara gelmemin en önemli etkeni sizin o günkü anlayışlı ve ders verici tutumunuz oldu’ dedim. Sevecenlikle bana baktı ve nemlenen gözlerini silerek şunları söyledi: ‘Adam harcamak kolaycılıktır, ama adam kazanmak önemlidir” ★★★ Diplomalarını aldıktan ve resmi tören bittikten sonra vatana ve millete bağlılık yemini eden, vatan uğrunda seve seve ölmeyi göze alacaklarını söyleyen, ebedi başkomutanlarını ‘Mustafa Kemal’in askerleriyiz’ diyerek anan teğmenlerle ilgili disiplin soruşturması sürecinde merhum Nevzat Ayaz’ın genç bir komiser yardımcısına açtığı meslek kredisinin büyük önemini anlatmak istedim. Adam harcamak gerçekten kolaydır, değerli olan ise adam kazanmaktır!..",https://www.sozcu.com.tr/adam-kazanmak-p106595
Uğur Dündar,Bu akşam ARENA’da Dr. Turhan Çömez’i izledikten sonra gözünüzü uyku tutmayacak!..,13 Kasım 2024,"Yaklaşık 12 yıl süreyle İstanbul’daki Vakıf Gureba Hastanesi‘nde genel cerrahi uzmanı olarak çalıştı. AKP‘nin kuruluş sürecinde görevinden ayrıldı. Partinin Genel Başkanı Tayyip Erdoğan’ın bir yıl kadar özel kalem müdürlüğünü yaptı. Daha sonra Balıkesir’den milletvekili seçildi. Toplumsal sorunlara ilgisi, aktif ve haksızlıklara karşı çıkan kişiliği nedeniyle kısa sürede yıldızı parlayan milletvekillerinden biri oldu. Ancak her şey, 5 milyon dolarlık bir rüşveti önce dönemin Başbakan Yardımcısı Abdullah Gül’e, sonra da Başbakan Tayyip Erdoğan’a iletmesiyle değişmeye başladı. Yolsuzluklarla mücadelesi ve toplumsal sorunların çözümü için direnmesi, siyasi hayatında sonun başlangıcı oldu. Milletvekilliği sona ermeden önce kendisini Meclis‘e gönderen seçmenlerine bir mektupla seslendi. Mektupta onlar için neler yaptığını ve çabaları sırasında karşılaştığı zorlukları anlattı. ★★★ Milletvekilliğinin ardından siyasete ara verip, Vakıf Gureba Hastanesi‘ndeki görevine dönmek istedi. Zira bu onun yasal hakkıydı. Ancak yönetim talebini reddetti. Bunun üzerine İngilizcesini ilerletmek amacıyla 6 aylık vize alıp, İngiltere‘ye, lisan kursuna gitti. Türkiye‘den ayrılmadan bir gün önce de dönemin Gümrüklerden Sorumlu Devlet Bakanı Hayati Yazıcı‘yı ziyaret ederek yabancı dil projesini anlattı. Kendisini hekimlik yıllarından tanıyan Bakan “Çok iyi yaparsın” diyerek destek verdi. Ertesi sabah Atatürk Havalimanı VIP salonundaki uğurlayıcılarıyla vedalaşarak, THY ile Londra’ya uçtu. Yolculuk sırasında kendisini kokpite davet eden kaptan pilot, uçakta onun da bulunduğu anonsunu yaptı. Yani kaçmadığı gibi, Türkiye’den göstere göstere ayrıldı... ★★★ Londra‘da yaşlı bir kadının evinde ancak karyolasının sığabileceği küçücük bir odaya yerleşti. Günde 16 saat ders çalışıyor, uyurken bile kulaklıkla İngilizce dinliyordu. Parası olmadığı için evde yaptığı sandviçi okula götürüyor, öğle yemeğinde onu yiyordu. Hatta kahve içecek parayı bulamadığı günler yaşıyordu. İngiltere’ye gittikten bir ay sonra, Ergenekon operasyonunda evi ve bürosu arandı. O artık bir Ergenekon sanığıydı!.. Ailesinin özellikle hasta evladının operasyon sırasında yaşadığı ağır travmayı öğrendiğinde şok geçirdi. Ama yılmadı. Akademik İngilizcesini hızla ilerleterek 44 yaşında tıp fakültesi bitirme sınavlarına yeniden girdi ve başarıyla mezun oldu. Ancak avukatları, tüm çabalarına karşın Sağlık Bakanlığı‘ndan 12 yıllık mesleki geçmişini gösteren bir belgeyi alamamışlardı. Bunun üzerine İngiliz makamlarına başvurarak “Ülkemde 12 yıl süreyle genel cerrahlık yaptım. Ama ne yazık ki bunu kanıtlayan bir belgeyi bana vermiyorlar” dedi. Aldığı cevap şaşırtıcıydı. Yetkililer “Siz çok başarılı bir sınav verdiniz. Burada bir hekimin maliyeti 300 bin pound. Oysa siz bize bedavaya geldiniz. Beyanınızı esas alıyor ve size İngiltere’de hekimlik yapma iznini veriyoruz” dediler. Dr. Turhan Çömez’den bazı yakınlarının bile adeta bir vebalı gibi kaçtığı süreçte, 2014 yılının Mart ayında İngiltere‘ye gidip Basildon‘daki 55 metrekarelik evinde SÖZCÜ için bir röportaj yapmıştım. Zira o sırada ülkenin saygın bilim kurumlarından Basildon Üniversitesi Hastanesi’nde genel cerrahi uzmanı olarak görev yapıyordu. İşte o röportajdan bazı satır başları: ★★★ UĞUR DÜNDAR (U.D.): Siz AKP kurulduğu zaman Başbakan Tayyip Erdoğan’ın özel kalem müdürlüğünü yaptınız. Yaklaşık bir yıl kadar... TURHAN ÇÖMEZ (T.Ç.): Aşağı yukarı... (U.D.): Ve çok yakınında bulundunuz. Daha sonra milletvekili olduğunuzda, bir yatırımcı büyük bir hastane yapabilmek için bazı girişimler başlatıyor. Yasal hakları doğrultusunda Maliye Bakanlığı‘ndan bir talepte bulunuyor. Ancak o süreçte bu kişiden yüklü miktarda rüşvet isteniyor. Siz bunu önce Sayın Abdullah Gül‘e iletiyorsunuz. Daha sonra da Sayın Başbakan’a... Fakat sonuçta müthiş bir hayal kırıklığı yaşıyorsunuz. Sizin kader çizginizi etkileyen en önemli olaylardan biri budur diye düşünüyorum. Anlatır mısınız ayrıntılarıyla?.. (T.Ç.): Çok önemli bir dönüm noktası oldu. Bu konu davada yer alıyor ve siz iddianameyi okuduğunuz için teşekkür ederim. Maalesef Türkiye‘de bu konuyu yazan çizen insanların tamamı bir kere olsun iddianameyi açıp da “Ya bunun içinde ne var? Bu insanlar ne ile suçlanıyor? Savcılık ne bulmuş bunlar hakkında?” diye merak etmemiş. Şimdi bahsettiğiniz konu, (iddianamedeki) en önemli konulardan bir tanesi. Ben milletvekiliyken bir işadamı geldi. Bir hastanenin sahibi olduğunu, yabancı yatırımcılarla Ankara’da büyük bir hastane kurmak istediklerini söyledi. O dönemde de AKP bir yasa çıkarmıştı. Belli bir sayıdan fazla işçi çalıştırmayı taahhüt eden veya belli bir rakamın üzerinde yabancı sermayeyi Türkiye’ye getirmeyi taahhüt eden kişilere seçebilecekleri Hazine arazilerini, Hazine bedeli üzerinden vermeyi taahhüt eden bir yasa... Çok da güzel bir yasaydı bu. Teşvik eden bir yasaydı. Söz konusu yatırımcı, bu yasaya da güvenerek arazi bulmuş ve Maliye Bakanlığı‘na müracaat etmiş. (U.D.): Tamamen yasal girişim... (T.Ç.): Tabii, tabii... Maliye Bakanlığı kendisine uzunca bir süre karşılık vermemiş. Aradan birkaç ay geçtikten sonra Maliye Bakanlığı’ndan bir telefon almış. “Beyefendi dosyanız şu anda elimizde, inceliyoruz. Bir talebiniz var. Bu konuyu, sayın bakanın oğlu ve temsilcileriyle falanca yerdeki otelde şu odada görüşür müsünüz?” (U.D.): Yani Sayın Bakan Unakıtan‘ın oğlu mu?.. (T.Ç.): Evet!.. İşadamı kalkmış gitmiş. Çaresiz, çözüm arıyor. Kendisine denilmiş ki “Bize 5 milyon dolar para verirsen bu iş çözülür biz işini hemen hallederiz!” İşadamı çok büyük bir hayal kırıklığı yaşamış. (U.D.): Bu teklif sayın bakanın oğlu tarafından mı yapılıyor? (T.Ç.): Oğlu ve temsilcileri tarafından... İşadamı bunu bana anlattı. Ben de gerek mesleğimden, gerek kişisel özelliğimden kaynaklanan disiplinle sayın bakana telefon ederek “Böyle bir durum varmış ne diyorsunuz?” demek yerine, işadamına dedim ki “Bunları bana ayrıntılı bir şekilde lütfen yaz ve altına imzanı at.” (U.D.): Peki neye güvenerek yapıyorsunuz bu girişimi?.. Sayın Başbakan’ın Meclis grubunda yaptığı bir konuşma var. Örneğin “Yolsuzlukların damarına girdik, dolayısıyla bir yolsuzluk ihbarı aldığınızda bize bildirin ki bunun üzerine kararlılıkla gidelim” şeklinde... Mealen böyle hatırlıyorum... (T.Ç.): Sayın Başbakan partinin yolsuzlukla mücadele ettiğini, yolsuzlukların partinin kapısından giremeyeceğini, çok ciddi adımlar atıldığını hep söylerdi. Hatta bu olaydan hemen önceki grup konuşmasında, “Biz, bütün yolsuzluklara damardan girdik” şeklinde bir ifadesi oldu. Tabii o zamanlar ben çok samimi duygular taşıyordum. (U.D.): İnanıyordunuz gerçekten damardan girdiklerine... (T.Ç.): İşadamı bütün detayları yazdı. Ben mektubu o dönem Dışişleri Bakanı ve Başbakan Yardımcısı olan Sayın Gül’e bizzat verdim. (U.D.): Elden?.. (T.Ç.): Evet... Sayın Gül “Ben ilgileneceğim” dedi. Belli ki mektubu Sayın Unakıtan’a teslim etmiş. Ertesi gün sabah 8’de telefonum çaldı. İşadamı, “Efendim, sayın bakan cep telefonumdan aradı, derhal beni bakanlığa bekliyor. Ne yapayım” dedi. Panik haldeydi. Ben de “Elbette gideceksin. Konuşursun sayın bakanla, ‘Evet ben böyle bir şey yaptım. İşlerim çözülmeyince olayı Çömez’e aksettirdim. Çözüm istiyorum deyip medenice konuş” dedim. O da gitti. Daha sonra yine çok derin bir hayal kırıklığıyla bana geldi. Sayın bakan şunu söylemiş, “Benim arkamda Sayın Başbakan var. Onun bilgisi olmadan bir şey yapabilir miyim? Neden beni Çömez’e şikayet ettin? Bundan sonra işini çöz de göreyim” tarzında!.. (U.D.): Yani öyle bir imada bulunuyor ki parayı istiyorsam arkamda Başbakan var!.. (T.Ç.): Bu, işadamının bana naklettiği intiba... (U.D.): Kimseye burada bir isnatta bulunmak istemiyorum ama konuşma öyle bir yorumu da peşi sıra getirebilir... (T.Ç.): Ben de aynı intibayı aldığım için hepsini yeniden yaz dedim. İşadamı, sayın bakanın kendisine neler söylediğini, nasıl bir süreç yaşadığını yazdı ve imzaladı. Bu sefer aldım bu mektubu Başbakan’a götürdüm. Arkasından hiçbir adım atılmadı. İktidar partisi içinde tek başınıza mücadele ediyorsanız yapacağınız şeyler sınırlıdır. (U.D.): Peki derin bir hayal kırıklığı yaşadınız mı? (T.Ç.): Tabii ki... Siz milletin oylarına talip olurken dürüstlükten, ahlaktan, namustan bahsedeceksiniz, “Dicle’nin kenarında kuzuyu kurt kapsa bundan Ömer sorumludur” diyeceksiniz, “Yolsuzluk bizim kapımızdan giremez” diyeceksiniz ve ondan sonra bakacaksınız etrafınızdaki insanlar iliklerine kadar yolsuzluğa bulaşmış. Size samimi olarak şunu söyleyeyim, ben milletvekiliyken her gece derin bir hayal kırıklığı, üzüntü ve endişe içerisinde başımı yastığa koyuyordum. Çünkü milletin sorumluluğu vardı. Ama burada her gece başımı huzur içerisinde yastığa koyuyorum ve Allah’a hamd ediyorum. Ben doğru olanı yaptım. ★★★ FETÖ kumpasları çökünce Dr. Turhan Çömez de diğer kumpas mağdurları gibi, aleyhinde “ömür boyu ağırlaştırılmış hapis” talebiyle açılan düzmece davadan aklandı. Aradaki yaşanmışlıkları özetlersek; İngiltere’de aranan bir hekim olmasına, iyi paralar kazanmasına, bu ülkede yaşayan en başarılı yabancı kökenli 50 kişiye verilen “Siz Bize Armağansınız” ödülünü almasına, bu kapsamda ünlü Trafalgar Meydanı’nda fotoğraflarının sergilenmesine ve ilk Türk Özel Sağlık Merkezi’ni kurmasına rağmen, bir süre sonra hasretiyle yanıp tutuştuğu vatanına döndü. Siyasete ve her türlü yolsuzluğun üzerine cesaretle gitmeye İYİ Parti çatısı altında devam etti. Cem Özkeskin, Gökmen Ulu, Fırat Fıstık ve Hazar Dost kardeşlerimin başarıyla hazırladıkları haberleri ekrana getireceğimiz ARENA’da, İYİ Parti Grup Başkanvekili ve Balıkesir Milletvekili Dr. Turhan Çömez de konuğum olacak. Şu kadarını söyleyeyim; Turhan Bey, öylesine çarpıcı, öylesine ürkütücü belgeler açıklayacak ki, bunları izleyecek seyircilerimizin gözlerine uyku girmeyecek!..",https://www.sozcu.com.tr/bu-aksam-arena-da-dr-turhan-comez-i-izledikten-sonra-gozunuzu-uyku-tutmayacak-p103960
Uğur Dündar,TikTok çetesi ARENA’da!..,18 Aralık 2024,"Bu akşam, her Çarşamba olduğu gibi televizyon haber kanallarının en özgün programı ARENA var. Sözcü Televizyonu’nda saat 20.10’da başlayacak programın ilk bölümünde, birbirinden çarpıcı haber dosyalarını ekrana getireceğiz. Saat 22.00-23.00 arasında ise, İYİ Parti Genel Başkanı Müsavat Dervişoğlu’nu konuk ederek, gündemdeki yakıcı konuları konuşacağız. Sizin de kendisine yöneltmemizi istediğiniz sorularınız varsa, buradaki mail adresime yazabilirsiniz... ★★★ Ekibimizin üzerinde çalıştığı soruşturmacı gazetecilik örnekleri arasında biri var ki, burada ayrıntılı bilgi vermeden geçemeyeceğim. O da Fırat Fıstık kardeşimin imzasını taşıyan “TikTok Çetesi” dosyası… Fırat’ın savcılık iddianamesinden yola çıkarak hazırladığı dosyada 56 şüpheli yer alıyor. Şüphelilerin aralarında sosyal medya fenomenleri de bulunuyor.  Aylar süren bir soruşturma sonucunda düzenlenen iddianame, 1460 sayfadan oluşuyor… ★★★ Şüphelilere isnat edilen suçlar ise; kara para aklama, dolandırıcılık ve örgüt (çete) kurma… İddiaya göre vurguncular şöyle çalıştılar; - Örgüte dahil olduğu öne sürülen isimler bankamatiklere cihaz koyarak, vatandaşların kart bilgilerini kopyaladılar. Daha sonra da bu kartlarla “TikTok “ üzerinden jetonlar satın aldılar. *Örgütçe “TikTok” yayıncıları için farklı araçlarla jetonlar alındı. Daha sonra o yayıncılar, jetonların karşılığı kadar parayı tekrar örgüt üyesi olduğu düşünülen kişilere geri gönderdiler… ★★★ - “TikTok’ta jeton alımı yapılırken, geri ödeme yöntemi kullanılarak bu harcamalara itiraz edildi. Bunun üzerine bankalar paraları iade ederken, TikTok yayını için alınan jeton tutarını o yayıncıların hesaplarına yatırdı. - Bu süreçte “TikTok” hesaplarına kaynağı anlaşılamayan para girişleri yaşandı. Bu paraların da uyuşturucu, dolandırıcılık gibi illegal yollardan elde edilmiş gelirler olabileceği değerlendirildi.  - Bazı şüpheliler de kendilerine ait kredi kartları ve banka hesaplarını bu şebeke için para karşılığı kullandırdılar. Daha geniş bilgiyi programa bırakalım ve şüphelilerin yakında hakim karşısına çıkacaklarını belirterek konuyu noktalayalım… ★★★ Yazımın girişinde de belirttiğim gibi dopdolu ARENA’da; Cem Özkeskin, Gökmen Ulu ve Hazar Dost, soluk soluğa seyredeceğiniz soruşturmacı gazetecilik örneklerini sunacaklar. Onlara ilaveten Suriye’de, kameraman arkadaşı İlyas Yiğit ile birlikte canlarını tehlikeye atarak medya tarihine geçecek cesur ve başarılı yayınlar yapan Gülnur Saydam kardeşimizin ARENA’ya hazırladığı tüyler ürperten bir özel haber de yer alacak. Program sona erdiğinde zaman ayırıp izlediğinize pişman olmayacaksınız...",https://www.sozcu.com.tr/tiktok-cetesi-arena-da-p116912
Uğur Dündar,Melen Barajı’nın bitirilememiş olması İstanbul’un su güvenliğini tehdit ediyor...,06 Aralık 2024,"İstanbul, Melen Barajı’nın bitirilmemiş olmasından dolayı ciddi bir su güvenliği riski ile karşı karşıya. Baraj gövdesinde oluşan çatlaklar, İstanbul’un su güvenliğini, uzun süre tehdit edebilecek yeni bir boyuta taşımış durumda. Çünkü Melen Projesi’nin Melen Barajı’ndan başka su kaynağı yok. Birinci aşamanın geçici su kaynağı olan Melen regülatöründen gelen su, bu aşamada alınması öngörülen miktarı bile karşılayamamakta. Oysa konu, şansa bırakılamayacak kadar ciddi boyutta.  ★★★ İstanbul’un su sorununun temelinde yatan gerçek neden, var gibi gösterilen 4 aşamalı Melen Projesi’nin birinci aşamadan sonraki 3 aşamasının yokluğudur. Melen projesi DSİ ve İSKİ master planlarının gösterdiği yolda ilerleyememiştir. Projenin çok geriden gitmesinin başlıca nedenlerine gelirsek: 1 - Birinci aşama 3 yılda bitirilmesi gerekirken, 13 yılda bitirilebildi. Yüklenicilerle yapılan sözleşmelere göre, birinci aşama ünitelerinin 2004 yılında bitmiş olması gerekiyordu; ancak 2013 yılında bitebildi. 2 - İkinci aşama yapısı olan Melen Barajı çok geç ihale edildi. Bu da yetmiyormuş gibi yapılan yanlışlar nedeniyle de hâlâ bitmedi, ne zaman biteceği de belli değil. Sonuçta artan nüfus ve kurak periyoda hazırlık olarak, İstanbul için yeterli su biriktirme kapasitesi oluşturulamadı... ★★★ Oysa master planlara göre Melen Projesi’nin ikinci aşamasının ve Melen Barajı’nın işletmeye hazır olma tarihi 2005 yılı idi. (Melen Sistemi Fizibilite Etüdü İnceleme Raporu, DSİ Ocak 1997) Barajın işletmeye alınabilmesi, neredeyse şimdiden 20 yıl gecikti. İstanbul’un su sorununa çare olacağı düşünülen Melen Barajı senelerdir bir türlü bitmiyor. Bitip bitmeyeceği veya ne zaman biteceği de belli değil.  1 - Planlamaya göre en geç 2004 yılında ihale edilmesi gereken Melen Barajı, 8 yıllık gecikme ile 2012 yılında ihale edildi. 2 - Yapılan proje değişikliği nedeniyle, Melen Barajı’nda beton gövdede çatlaklar oluştu ve gövde, su tutamayan, hiçbir işe yaramayan bir baraj haline dönüştü. Melen Barajı’nın gövdesi, zemin şartlarına en uygun tip olan “kil çekirdekli kaya dolgu” olarak projelendirilmiş iken, yeterince teknik inceleme yapılmadan, ikaz ve itirazlar dikkate alınmadan değiştirildi ve bu zemin yapısının taşıyamayacağı tip olan “Silindirle Sıkıştırılmış Beton” (SSB) gövde tipine dönüştürüldü. Gövde inşaatı tamamlandığında, derzlerde açılmalar ve gövdede çatlaklar oluştu. Bu deformasyonlar, zeminin taşıma gücünün bu ağırlıktaki baraj gövdesini taşıyamamasından kaynaklanıyor. Uzmanlara göre baraj gövdesindeki proje değişikliği kesinlikle yanlıştı. Bu yanlış değişiklik dönemin Orman ve Su İşleri Bakanı Veysel Eroğlu’na bağlı DSİ tarafından uygulamaya konularak, İstanbul susuzluk tehlikesiyle yüz yüze bırakıldı. ★★★ DSİ Melen Barajı Güçlendirilmesi İhalesini, 28 Şubat 2020 tarihinde yaptı. 1 Haziran’dan itibaren 3 yıllık sözleşme imzalandı. Güçlendirme adı altında çıkılan onarım ihalesinde yapılması gereken iyileştirme işlerinde hiçbir ilerleme sağlanamadan, 8 Temmuz 2022 tarihinde tasfiye kararı alındı. Tasfiye işlemlerinden sonra DSİ, 11 Ocak 2023 tarihinde yol göstermesine gereksinim duyulan “Melen Barajı Revize Rehabilitasyon Proje Yapımı” adlı danışmanlık hizmeti işi için açtığı ihale ile yeterli tecrübeye sahip adayları, teklif vermek üzere ön yeterlik başvurusuna davet etti. Bu işi alacak olan yükleniciye ‘danışman’ denildi. Başvuruların ardından değerlendirmesini tamamlayan DSİ, yeterliği tespit edilen adayları da 17 Mart 2023 tarihinde teklif vermeye davet etti. Buna göre işin ihaleyi alan yüklenici tarafından 488 günde tamamlanması öngörüldü. DSİ ile yüklenici arasında 5 Haziran 2023 tarihinde sözleşme imzalandı. DSİ, 18 Mayıs 2023 tarihinde bir ihale daha yaptı. Adı “Melen Barajı Revize Rehabilitasyon Projesi Yapımı ve İnşaatı İşleri Müşavirlik Hizmetleri”. Bu işi alacak olan yükleniciye de ‘müşavir’ denildi. Müşavirlik ihalesinde yeterlikleri tespit edilen adaylar da 3 Temmuz 2023 tarihinde teklif vermeye davet edildi ve 30 Kasım 2023 tarihinde sonuçlandı. İhaleyi kazanan yüklenici ile sözleşme imzalandı. Böylece son bir yıllık teminat süresi ile birlikte müşavirin hizmet süresi 118 ay, yani yaklaşık 10 yıl oldu. Oysa zemin şartlarına en uygun tip olan kil çekirdekli kaya dolgu bir barajın sıfırdan yapılması ise en fazla 4 yıllık bir süreyi gerektiriyor!..  ★★★ Son iki senede İSKİ, Melen regülatörünün yakınına ilave pompalar koyarak 2023 yılı yazını kurtardı. 40-50 yıllık veriler Melen Çayı’nda 2023 yılı yazı kadar su olmayacağını gösteriyor. Yani İSKİ’nin Melen ve Yeşilçay’da aldığı önlemlere rağmen tehlike devam ediyor. Bir sene kadar önce İSKİ, hedef yılı 2053 olan yeni Master Plan’ını açıkladı. Bu planın da ana su kaynağı yine Melen Barajı. Melen sistemine ilave olabilecek bir tek Bulgaristan sınırındaki Rezve Deresi (Mutlu Dere) var. Fizibilite çalışmaları devam ediyor. Ancak sınırda olduğu için baraj yapılamıyor. Su regülatörle başka bir yerde depolansa bile yılda en fazla 60-70 milyon metreküp alabilmek mümkün. Diğer potansiyel su kaynakları ise küçük ve çoğu da ekonomik değil. Özetle İSKİ’nin yeni Master Plan’ı, Melen Barajı’nın ne kadar önemli olduğunu, İstanbul ve çevresinde başka su kaynağının bulunmadığını bir kez daha gözler önüne seriyor. (Kaynak: Mehmet Nuri Kiriş. Emekli DSİ İçme Suyu Dairesi Başkan Yardımcısı ve İstanbul İçme Suyu Projeleri Yöneticisi)",https://www.sozcu.com.tr/melen-baraji-nin-bitirilememis-olmasi-istanbul-un-su-guvenligini-tehdit-ediyor-p112952
Uğur Dündar,"Timur, Nasrettin Hoca, kitap okuyan eşek ve berber aynası!..",13 Aralık 2024,"Bir görüşme esnasında Timur, Nasrettin Hoca’nın hocalığına laf eder. Hoca buna kırılır ve “Hünkarım, ben sizin şu yanınızdaki eşeği bile okuturum” der. Sertliğiyle bilinen Timur gülerek eşeğin yularını Hoca’nın eline tutuşturur: “Madem öyle diyorsun, sana üç ay mühlet, götür eşeği okut. Üç ay sonra, meydanda eşek kitap okuyacak. Okuyamazsa hiç acımam alırım kelleni, ona göre!..” ★★★ Hoca, eşeğin boyuna göre bir masa ve bir de kalın kocaman bir kitap bulur. Eşeği yemleme zamanı gelince sayfaların arasına birer avuç arpa serpip önüne koyar. Kitabı açınca eşek arpaları görür ve yemeğe başlar. O sayfanın arpaları bitince diğer sayfayı, o da bitince ötekini açar. Nihayet kitabın sayfaları biter, böylece eşeğin karnı doymuş olur. ★★★ Hoca haftalar boyunca eşeği böyle yemler. Öyle ki eşek ne zaman masayı ve kitabı görse kulaklarını diker, kuyruğunu sallar. Üçüncü ayın dolmasına kısa süre kala kitabın sayfalarını Hoca’nın çevirmesine de gerek kalmaz. Eşek diliyle sayfaları tek tek çevirip arpaları mideye indirir. ★★★ Hoca, Timur’un belirlediği günün bir gün öncesinden eşeği aç bırakır. Nihayet beklenen gün gelmiştir. Hoca eşeği meydana getirir. Masayı eşeğin önüne, kitabı da masanın üstüne yerleştirir. Koca bir gün boyunca bunun özlemini çeken eşek derhal diliyle kitabın kapağını kaldırır. Dudaklarıyla bir ileri bir geri yoklar, fakat arpa bulamaz. Hemen diğer sayfayı çevirir, yoklar, orada da arpa bulamaz. Diğerini çevirip, yoklar, orada da arpa yoktur. Böyle böyle tüm sayfaları çevirip yoklar, hiçbirinde arpa bulamaz!.. Arpa bulamadıkça garip sesler çıkarır, derin derin tıslar, her seferinde homurtuları, artar. Kitabın bütün sayfalarını bitirmesine rağmen tek bir arpa tanesi bile bulamayan eşek, bu duruma iyice sinirlenir ve uzun uzun anırır!.. ★★★ Eşek anırırken Hoca Timur’a döner ve şöyle der: “Bu da kitabın özeti hünkarım!..” Timur bir kahkaha patlatır ve alaycı bir ifadeyle: “Hoca yani şimdi eşek kitabı okudu mu?..” diye sorar. “Okudu hünkârım, bakın sonunda uzunca biçimde özetini de yaptı!..”  -İyi ama ben eşeğin okuduğundan hiçbir şey anlamadım! Hoca bu fırsatı kaçırır mı, hemen taşı gediğine koyar; “Bu normal hünkârım. Zira eşek kitabı kendi diliyle, yani eşekçe okudu. Anlayabilmeniz için eşek olmanız gerekir!..” ★★★ Timur günün birinde, Hoca yanında iken saçlarını kestirir. Traştan sonra berber, her zamanki gibi eline bir ayna verir. Timur aynadaki görüntüsünü çok çirkin bulur ve ağlamaya başlar. Hoca durur mu, o da ağlar. Yanındakiler Timur’u avutmak için onun güzelliğinden, büyük işler yaptığından söz ederler. Böylece Timur’un ağlaması geçer ama Hoca’nınki bir türlü kesilmez. Bunun üzerine Timur ona dönerek “Dinle!” der: “Ben kendimi çirkin bulduğum için ağladım, peki sen niye hâlâ ağlıyorsun?” Hoca düşünmeden cevap verir: -Sen aynaya bir kez baktın ve çirkinliğini görünce dayanamayıp ağladın. Ya bizler ne yapalım? Sürekli senin yüzüne bakması gereken bizler ağlamasın da kimler ağlasın?..",https://www.sozcu.com.tr/timur-nasrettin-hoca-kitap-okuyan-esek-ve-berber-aynasi-p115273
Uğur Dündar,Şövalye ruhlu semt çocukları beraat ettiler!..,25 Aralık 2024,"Bir Pazar günü, diğer kardeşlerimle buluştuğumuz uzun öğle yemeğinin ardından ailece evimize dönüyorduk. Arabayı ben kullanıyordum. Yol planımıza göre; Dolmabahçe Sarayı’nın önünden geçip, Yıldız Yokuşu’nu çıkacak ve Fatih Sultan Mehmet Köprüsü üzerinden oturduğumuz semte ulaşacaktık...… Beşiktaş’a geldiğimizde trafik durdu. Çünkü Beşiktaş taraftarları meydanda ve Akaretler Caddesi’nde toplanmış, gruplar halinde maça gidiyorlardı. Yer gök, onların takımları için yaptıkları tezahüratla inliyordu. Arka koltukta kızımızla birlikte oturan iki oğlum tam “Baba neden buradan geldin, ya bizi görürlerse...” diyorlardı ki, korktukları başımıza geldi. Bizi gören bir grup hızla arabaya doğru ilerlemeye başladı. Ben çok rahattım. Çocuklara da sakin olmalarını söyledim. Bu arada ön camı açıp beklemeye başladım. İlk gelen “Abi sen koyu Fenerlisin ama biz seni severiz...” dedi, diğeri sarılıp öpmek istedi, üçüncüsü birlikte fotoğrafımızı çekti!.. Onlara o günkü maçta başarılar dileyip ilerlerken arkamızdan “Uğur Dündar oley...… Uğur Dündar oley!..” diye bağırıyorlardı. Önceki gün “Gezi Olayları” nedeniyle müebbet hapis istemiyle yargılanan çArşı taraftar grubunun beraat ettiğini duyunca, hem o günü, hem de bu dava açıldığında çArşı’yı anlattığım yazımı hatırladım. Bakın 2014 yılı Eylül’ünde “Şövalye Ruhlu Semt Çocukları” kitabından alıntılarla onlar için neler yazmışım? ★★★ Müebbetle yargılayıp, susturmak istiyorlar. Ama bilmiyorlar ki bu çocuklar, haksızlık karşısında asla susmaz. Hiçbiri Hazreti Ali’nin “Haksızlık karşısında eğilmeyin. Aksi takdirde hakkınızla birlikte şerefinizi de kaybedersiniz” deyişini unutmaz. Gezi’de tek yürek olan ve “Hepimiz çArşı’yız” diye bağıran diğer kulüplerin taraftarları da onları yalnız bırakmaz. Hele “Gezi” tarihine tanıklık edenlerin şimdi anlatacaklarından sonra...… ★★★ “...Zaten göz gözü görmüyor bir yandan da pat pat sesleri yaklaşıyor, geliyorlar. Koşmayı geçtim, öksürmekten artık nefes alacak halim kalmamış. Akaretler’deki Migros’un orada bir yerde çöktük kaldık gazın ortasına, artık ne olacaksa olsun diye!.. Arkadaşım bana sarılmış ağlıyor, ben de artık buraya kadarmış diye düşünürken, o gazın dumanın arasından üç tane Beşiktaş formalı çocuk çıktı...…O kargaşada bizi nasıl aldılar, oradan nasıl çıkarıp taaa Yıldız’a götürdüler, hâlâ bilmiyorum, ama o formayı görünce yaşadığım hissi hayatım boyunca unutmayacağım...” ★★★ Sırada bir başka tanık, Cihan Aslan var: “Bugün Beşiktaş’ta sağlık okuyan gençler sırtlarında çanta ile ilk yardıma koştu. “Astımı olanlar var mı” diye bağırıyorlardı. Bugün Beşiktaş’ta esnaf kapılarını halka açtı, çay ikram etti. Bugün Beşiktaş’ta ailesine ulaşamayana telefonunu uzattı herkes. Soruyorum: Bir semtin esnafıyla, sakiniyle, erkeğiyle kadınıyla, yaşlısı ve genciyle dayanışması ve semtlerini sevmeleri suç mu?..” ★★★ Bir başkası da şunları söylüyor: “Şöyle diyeyim sana; Bu bizim antrenmanımız, biz antrenmanlıyız. Halk bilmiyor, polisle karşı karşıya gelince, ne yapacağını bilmiyor. Biz yine antrenmanlıyız, maçlarda olsun, 1 Mayıs’ta olsun bunlar sayesinde antrenmanlıyız. Gezi eylemlerinde de bizden satırla saldıran, döner bıçağıyla saldıran olmadı. Biz sadece polisin, gazın, neyin nereye etki edeceğini bildiğimizden, insanların biber gazından nasıl korunacağını gösterdik. Biz biber gazından korunmayı normal vatandaştan daha fazla biliyoruz. çArşı’nın yaptığı da budur işte, fazla ileriye gitmeden geri planda kaldık. Yine soruyorum: Delici, kesici alet kullanmamak, sadece biber gazından korunmak ve bunun yöntemini gaza maruz kalan yurttaşlara anlatmak suç mu?..” ★★★ Burak Kuru’ya gelince; “çArşı’yı bu denli sıra dışı yapan şey, polis şiddetine maruz kaldığı anda ‘Biber gazı oley’ tezahüratını yapıyor oluşu bence. Sorarım size… Gecenin bir vakti polis şiddetine saatlerce direnmişsiniz ve biber gazı bulutundan göz gözü görmüyor. O ortamda kalkıp ‘biber gazı oley’ diye bağırmak nasıl bir meydan okumadır?..” Eee ne var bunda? ‘Biber gazı oley’ diye bağırmak müebbetlik suç mu?..” ★★★ Elbette değil, hatta suç değil! Nitekim yıllar süren yargılama sonunda beraat ettiler. Ama bu süreçte ne oldu, neler yaşandı? çArşı sustu. çArşı susunca, tribünlerdeki mizah dolu sloganlar, toplumsal mesajlı tezahüratlar, belki de dünyada bir benzeri olmayan iğneli seslenişler de sustu. çArşı’nın futbolu sevmeyenleri bile sevindiren, zorda kalmış kimsesizlere, yüreği onlar için çarpan birileri olduğunu düşündüren sosyal sorumluluk projeleri son buldu. çArşı siyah ve beyazın arasında Beşiktaşlı olmayanları bile kucaklayan anonim bir renkti, o soldu. çArşı futbolun sadece futbol olmadığını, yaşama dair her şeyi kapsayabilen güçlü bir etkinlik ve çağdaş bir şenlik olduğunu anlatıyordu. Bu algı kayboldu. çArşı özgürlüğün, özgünlüğün, dostluğun, barışın ve evrensel demokratik hoşgörünün simgesi olan şövalye ruhlu semt çocuklarının topluluğuydu. Onların eskiden sloganları “çArşı herşeye karşı!..” idi. Ancak yargı sürecinde yaşanan acılar nedeniyle onun yerini “çArşı her türlü haksızlığa karşı!..” aldı.",https://www.sozcu.com.tr/sovalye-ruhlu-semt-cocuklari-beraat-ettiler-p119254
Uğur Dündar,Bir asgari ücret hikâyesi!..,27 Aralık 2024,"Asgari ücret, gelişmiş ülkelerde, çalışanların yaşamlarını onurlu biçimde sürdürmeleri için gereken alt sınırı ifade eder. Bizdeki son asgari ücret artımı ise, bırakın onurlu bir yaşamı sağlamayı, sefaletin alt sınırını gösteriyor. Bu gerçeği değerli meslektaşım Sedat Kaya, sosyal medya hesabında çarpıcı bir dille anlatmış. Ben de ondan esinlenerek bu yazıyı kaleme aldım: ★★★ İstanbul’da bir kış sabahıydı. Deli bir rüzgar sokaklarda kol geziyor, zor ısınan eski binaların pencerelerinden sızarak, insanları uykularından uyandırıyordu.  Ali, zamana direnen evin küçük bir odasında hem üşüyor hem de elindeki kâğıt parçasına bakmaktan kendini alamıyordu. Ali’nin durup durup baktığı kağıtta 22.104 lira yazıyordu.  Yeni yıl boyunca alacağı maaş buydu!.. Gayrı ihtiyari mırıldandı: Yirmiikibinyüzdört lira... Yani yıldızlar kadar para!.. Bozdur bozdur harca!.. ★★★ Buğulanan gözlerini kaldırdı, duvardaki haritaya baktı. Avrupa’nın yeşil ve maviyle işaretlenmiş sınırları ona gerçek yaşamda erişilmez, masalsı bir dünya gibi görünüyordu. “Acaba Lüksemburg’da asgari ücret ne kadar?” diye düşündü. Masanın üzerinde açık duran bilgisayarda birkaç arama yaptı. 2.571 Euro... İçi burkuldu. Düşünmeden edemedi: Aynı dünyada, uçakla birkaç saatte ulaşılabilecek bir başka ülkede, insanın emeği gerçekten bu kadar mı farklı değerlenebilirdi?..  ★★★ Sonra Fransa’ya takıldı bakışları. Yeni yıl şarkılarının söylendiği, şenlik dolu Paris sokaklarını hayal etti. Belki bir fırında kruvasan pişiren bir işçinin elindeki aynı hamur ona, Türkiye’dekinden çok daha fazlasını kazandırıyordu. Merakını yenemeyip yine bilgisayara baktı: Orada da asgari ücret 1.767 Euro idi. Ali’nin cebindeki paraya çevirdiğinde, neredeyse üç katıydı!.. Oysa Ali de sabahın ilk ışıklarından gecenin karanlığına kadar çalışıyor, ona göre; bu parayı alan Fransız işçiden daha fazla emek harcıyordu. ★★★ Ali, hayatını 20.104 liraya nasıl sığdıracağını düşünürken bunalmış, ter içinde kalmıştı. Zira ekonomik kriz savrulmalarından yeni çıkmış Yunanistan bile 910 Euro ödüyordu işçisine… Pencereden dışarı baktı. İri çekirdekli, bol şıkırtılı bir yağmur başlamıştı. Sokakta yaşlı bir simitçi, omzunda güçlükle taşıdığı, üzeri naylon örtülü tepsiyle ağır ağır yürüyordu. Ali, bu yaşlı adamın belki kendi kazandığından bile daha az para için bu yükü taşımak zorunda kaldığını düşündü. “Peki ya adalet? Evet, adalet bunun neresinde?” diye mırıldandı… ★★★ Yaşlı simitçi ağır aksak yürürken, karşıdan bir grup işçi tulumlu insan, yağmura rağmen şarkılar söyleyerek geliyordu. Ali şaşırmıştı. “İnsanı sefaletin alt sınırına mahkum eden bu asgari ücrete bir işçi nasıl sevinebilir?” diye düşündü. Dikkatlice bakınca işçilerin tutumlarının üzerinde “Hitachi Energy” yazdığını fark etti. Aralarındaki işçi temsilcisi, Ali’nin şaşkın bakışlarla pencereden kendilerini izlediğini fark etmişti. Ona seslendi: “Bize kimse zam vermedi. Biz onu emekten gelen gücümüzle ve yasaların sağladığı hakla aldık. 20 gündür grevdeydik. Bu sabah işveren istediğimiz yüzde 85 zammı verdi. Çünkü şikayetle, serzenişle hak verilmiyor, demokratik direnişle alınıyor!..”",https://www.sozcu.com.tr/bir-asgari-ucret-hikayesi-p119942
Uğur Dündar,Ah güzel İstanbul!..,22 Aralık 2024,"Dün uzun erimli hava tahminlerine baktım. İnternetteki meteoroloji sitelerine göre İstanbul’da Ocak ayının 15’ine kadar kar yağışı görünmüyor. Kar denildiğinde aklıma hemen amansız 1987 kışı gelir. Mart ayı başında Balkanlar’dan gelen soğuk hava dalgası iki hafta süreyle kenti esir almış, hayatı felç etmişti. Sadece okullar değil, bazı resmi daireler bile kapatılmıştı. Şebeke donduğu için birçok semtte sular akmamış, sık sık elektrikler kesilmişti. İstanbul 1987 kışında yoğun kar altında kalmıştı.  ★★★ Karın atıştırmaya başladığı 4 Mart akşamı, Boğaz’dan, Yaşilköy’deki evime dönüyordum. Karlı havalarda araç kullanmayı sevmem. Bir hatayla trafiği engellemekten ya da başkalarına zarar vermekten korkarım. O gece de yollardaki buzlanmayı görünce, arkadan çekişli arabamı Baltalimanı’ndaki akaryakıt istasyonuna park edip, güçlükle bulduğum taksiyle Yeşilköy’e döndüm. Sabah kalktığımda kar kalınlığı yarım metreye yaklaşmış, yüksek yerlerde ise bir metreyi bulmuştu. Taksiler çalışmıyordu. Bedrettin Dalan’ın Başkanı olduğu İstanbul Belediyesi’nde hizmet durmuştu. Evim tren istasyonuna çok yakın olduğundan sabah, görev yaptığım Hürriyet Gazetesi’nin Cağaloğlu’ndaki binasına ulaşabilmek için banliyö trenine bindim. Bulunduğum vagon hıncahınç doluydu. Bir ara gözüm beni kızgın bakışlarla süzen yaşlı birine takıldı. Önce fazla önemsemedim. Ama bakmada ısrar edince dayanamayıp sordum: “Amca hayrola, bir derdin mi var? Neden öyle bakıyorsun?” Ne dese beğenirsiniz. “Sen Uğur Dündar değil misin?” Evet Uğur Dündar’ım!.. “Koca Uğur Dündar olmuşsun, ama bir araba sahibi olmayı becerememişsin!..” Gülüp geçtim. Her gün Sirkeci’de trenden inip, yürüyerek Bab-ı Ali yokuşunu tırmanıyor, düşe kalka da olsa işime gidiyordum. Yaşlıların “İstanbul’da kar yerde 3 günden fazla kalmaz” demelerine rağmen hayatı durduran kar, 17 Mart’a kadar koca kenti esir almayı sürdürdü. 17 Mart günü arabamı bıraktığım Baltalimanı’ndaki akaryakıt istasyonuna gittiğimde, aracım hâlâ karların içine gömülmüş durumdaydı. ★★★ O yıl yaşadığımız kar çilesine rağmen İstanbul’un güzel zamanları azalmış ama sona ermemişti. O yıllarda İstanbullu olmak; Türkçesi, görgüsü, nezaketi ile ayrıcalıklı olmaktı ve başka bir şeydi. Eminönü gündüz milyon nüfuslu, gece mültecilerin, Arapların fink attığı bir semt haline dönüşmemişti. Azak yokuşunda tiyatro vardı. Kocamustafapaşa’da merhum Nejat Uygur’un Çevre Tiyatrosu, tiyatro bitişiğinde zamanın assolisti Alâaddin Şensoy’un kafeteryası vardı ve daha da önemlisi o tiyatroyu her akşam dolduracak, o tiyatroyu ayakta tutacak kadar da seyirci vardı.  Şehzadebaşı’nda, Çemberlitaş’ta sinema vardı.  Gedikpaşa’da cadde üzerinde bir bakkalın önünde bütün dekoru bir sandık üzerinde mavi muşamba ve camekan olan kimsenin ismini bilmediği “pala” namıyla maruf biri, torik lakerda satar, kunduracı kalfası öğle yemeğinde torik lâkerda-mor soğan yerdi. O zamanlar Marmara’da torik olurdu, lakerda da bir ayakkabıcı kalfasının yiyebileceği fiyattan satılırdı.   Çarşıkapı’da Kubbealtı sebilinde börekçi İzmirli Cemal’de kuşüzümü ve fıstıklı kıymalı börek, Bulgar sütçü Nedelko’da bal-kaymakla kahvaltı edilirdi. Su deyince aklımıza, “Hamidiye ya da Taşdelen” suyu gelirdi, su da henüz pet şişeye girmemişti, “Cam sağlığı can sağlığıydı.” Naylon poşet, pet şişe ve gürültü kirliliği yoktu.  Devir kese kâğıdı, file zembil, sepet devriydi. Cami avlularında güvercin, her yerde ağaç, ağaçta serçe, denizde yelkovan kuşları ile martı sesleri olurdu.… ★★★ Yedikule’de marul, Çengelköy’de salatalık, Arnavutköy’de çilek, Langa’da bostan, Kanlıca’da yoğurt, Beykoz’da paça, Emirgân’da çay, Sarıyer’de börek, Vefa’da boza zamanlarıydı. (Neyse ki bozacımız hâlâ yerinde ve tarihi binasında bozasını satmaya devam ediyor.) Vefa denildiğinde insanların aklına semt adının gelmediği zamanlardı. Merhum Selahattin Pınar’ın tamburu elindeyken kalbinin durduğu Kalamış’ta Todori, Beyoğlu Balık pazarında “Krepen’deki İmroz”, Kumkapı’da Kör Agop, Tarlabaşı’nda birçok Yeşilçam filmine sahne olmuş İmrozlu Nikoli’nin işlettiği Hasır, Yedikule’deki Safa, Kurtuluş’ta adına şiirler yazılan ilk kadın meyhaneci, Madam Despina’nın meyhaneleri, neredeyse birer dünya markası gibiydiler. ★★★ Samatya’da İstanbul’un belki de son koltuk meyhanesi Küçük Paris; şarabın bardakla satıldığı, birkaç leblebi iki dilim elmayla ayaküstü içen müdavimlerinin hizmetindeydi. Ve İstanbul’un siluetinde gök kubbeyi delen gökdelenler de, gürültü kirliliği de, tabelalardaki dil ve görüntü kirliliği de yoktu.  Cami avlularında güvercin, caddede ağaç, ağaçta serçe, denizde yelkovan kuşları ile martı sesleri olurdu.… İstanbul’un güzel zamanları azalmış, ama henüz sona ermemişti...…",https://www.sozcu.com.tr/ah-guzel-istanbul-p118268
Uğur Dündar,Esad rejiminin hızlı çöküşünün ve HTŞ lideri Colani’nin bilinmeyenleri!..,11 Aralık 2024,"Suriye’de muhalifler topyekûn harekete geçti. Esad’ın düşük maaşlı askerleri direnemedi. Rus hava gücü yeterli destek vermedi. İran çekimser kaldı. Hizbullah yardıma koşmadı ve nihayetinde Esad ülkeden kaçtı.  Ama bu sürecin ardında çok önemli hazırlıklar vardı. HTŞ lideri Ebu Muhammed Colani, yakın zamana kadar El Kaide ve IŞİD’le bağlantılığı selefi militandı. Fakat hayatı birkaç yıl önce değişmeye başladı. Önce sarığını çıkardı. Askeri üniforma giymeye başladı ve selefi söylemlerini olabildiğince yumuşattı. Niyeti, ABD için tehdit olmaktan kurtulmaktı. ★★★ Colani, Suriye’de Arap milliyetçisi bir babanın oğlu olarak dünyaya geldi. Nispeten zengin bir yaşamı vardı. Fakat onun fikirleri babasının aksine İslam’ı, Araplığın önüne koyuyordu. 18 yaşından itibaren katıldığı grupların etkisiyle cihatçılığa yöneldi. 11 Eylül saldırılarıyla birlikte El Kaide’ye katıldı. ABD işgalinden kısa süre önce Irak’a gitti. Bir süre işgale direndikten sonra hapse düştü. Colani, hapiste geçirdiği sürede selefilikten kopmaya başladığını ve ılımlı görüşlere yöneldiğini söylüyor. ★★★ Zamanla sivil katliamları, intihar bombacılığı, tekfircilik, farklı mezhepteki insanlara yönelik şiddet gibi selefi uygulamalara karşı çıkmaya başladı. Hapiste kendi fikirlerine yakın insanları örgütledi. 5 yıllık tutsaklıktan sonra serbest kaldı. Buna karşılık El Kaide’de bulunmaya devam etti. Hapiste tanıştığı “çok önemli” bir isim sayesinde El Bağdadi ile tanıştı ve ona 50 sayfalık nitelikli bir rapor sundu. Raporunun beğenilmesi sayesinde 6 militanla birlikte Suriye’de görevlendirildi. Aslında onun da niyeti buydu. ★★★ Colani, Suriye’de Esad’a karşı faaliyete geçti. Bir yılda 2 bin civarı militanı çevresinde topladı. Nusra Cephesi’ni kurdu. El Bağdadi, onun örgütünün başarısını sahiplenmek için bazı liderler gönderdi. Bu gerilim neticesinde Colani daha bağımsız hareket etmeye başladı. 2013 yılına gelindiğinde IŞİD’den ayrıldı. 2015’te Nusra’nın Batılı ülkelere saldırmayacağını ilan etti. Ve böylece Colani’nin değişimi başlamış oldu. Dünyaca ünlü Rand Düşünce Kuruluşu, Ağustos 2016’da, Nusra Cephesi’nin yeniden markalaştığını yazdı. ★★★ 2017 yılında El Kaide’den ayrıldığını açıkladı ve örgütünü HTŞ olarak yeniden kurdu. İdlib çevresindeki farklı örgütleri bünyesine katarak büyümeye başladı. Batı, önceleri Colani’nin selefilikten kopuşuna şüpheyle yaklaştı. Henüz ikna olmamışlardı. HTŞ, 2017’nin yaz aylarında Batı ile temas yolları aramaya başladı. Aynı dönemde eski bir İngiliz diplomat Jonathan Powell’ın yardımıyla bir toplantı düzenlendi. Rand Düşünce Kuruluşu, Ekim 2017’de HTŞ için “El Kaide’nin Ilımlı Yüzü” başlığını attı. ★★★ Colani’nin niyeti, HTŞ’yi küresel cihat örgütü olmaktan çıkarıp, Suriye Direniş Örgütü haline getirmek, Batı’dan sağlayacağı destekle Suriye’nin geleceğinde siyasi pozisyon elde etmekti. 2020 yılında Uluslarası Kriz Grubu ile görüşerek amacına bir adım daha yaklaştı. Uluslararası Kriz Grubu tarafından hazırlanan bir rapor, Beyaz Saray’a HTŞ’nin gözden geçirilmesini tavsiye etti. ★★★ Mart 2020’de Suriye’de yaşanan bir gelişme, Colani’ye hiç beklemediği bir fırsat sundu. Zira Türkiye ve Rusya, İdlib’de ateşkes ilan etti. Amaç, yeni bir insani göçün önüne geçmek ve ulaşım yollarını güvence altına almaktı. Colani bu gelişmeye uyum sağladı. El Kaide’ye yakın grupları sindirip liderlerini tutuklattı. Böylece işbirliği mesajını verdi. Attığı adımlarla İdlib’de hakimiyet sağlayan HTŞ’nin Dini Konsey Lideri Atoun, Eylül 2020’de Le Temps’e verdiği demeçte; HTŞ’nin Batı için tehdit oluşturmadığını ve kontrol ettiği bölgede uluslararası yardıma ihtiyaç duyduğunu söyledi. ★★★ Colani aynı dönemde İdlib’de halkın desteğini kazanabilmek için yeni bir iletişim modelini hayata geçirdi. Halkın içine karıştı. Medya kurdu. Tartışmalar düzenletti.  Ocak 2021’de Batı basını ile ilk kez röportaj gerçekleştirdi. Colani 31 Ocak günü bir grup Batılı gazeteci ile görüştü. Şubat ayında da ABD’li gazeteci Martin Smith’le fotoğraf çektirdi. Böylece imajını düzeltmeye ve ABD’nin terör listesinden çıkmaya çalışıyordu. Smith’e yukarıda bahsettiğim hayat hikayesini anlattı. Bu görüşmede selefiliğe karşı olduğunu, sadece Suriye ile ilgilendiklerini, gayrimüslimlerin ibadetlerine karışmadıklarını söyledi. Böylece ABD’ye şu mesajı gönderdi: “Size karşı herhangi bir tehdit oluşturmuyoruz. Terörist ilan etmenize gerek yok!..” ★★★ HTŞ’nin ABD’nin terör listesinden çıkarılmasını istiyordu. Kellesi için 10 milyon dolar ödül konmuştu ve bundan kurtulmaya çalışıyordu. Bu nedenle HTŞ’nin cihatçılarla yaptığı mücadeleden bahsetti. Batılı kuruluşları ziyarete ve incelemeye davet etti. HTŞ, Şubat 2023 depreminden istifade ederek Azez’e yürümeye kalktı. Fakat Suriye Milli Ordusu tarafından engellendi. Aynı günlerde Lübnan merkezli El Ahbar Gazetesi, HTŞ’nin uluslararası meşruiyet kazanabilmesi için Katar ve ABD tarafından teşvik gördüğünü yazdı. ★★★ Temmuz 2023’te HTŞ’de şok bir gelişme yaşandı. Örgüt içinde Rusya, Suriye, İran ve ABD’ye casusluk yapan bir ağ çökertildi. Aralarında yöneticilerin de bulunduğu 300’den fazla militan tutuklandı. Colani, bu süreçte örgütün önde gelen isimlerinden Kahtani’yi dışlamaya başladı. İddiaya göre HTŞ, bir süre önce bir PYD liderini serbest bırakmış ve kısa süre sonra casus ağı çökertilmişti. Bu belki de ABD’nin bir hediyesiydi.  Aynı dönemde bir istihbarat anlaşması da Fransızlarla gerçekleşti. Bu aşamada bazı hücreler deşifre edildi. ★★★ Ağustos 2023’te örgütün kurucularından ve önde gelen isimlerinden Kahtani tutuklandı. Başka bir önemli isim olan Zakour da dışlandı. Kasım 2023’te ise HTŞ’ye bağlı bir yönetici, telegram kanalında Hamas’ı İran’a yakın durmakla itham etti. O yönetici, Hamas’ın 7 Ekim saldırısı sonrasında yaşanan süreç konusunda uyarıda bulunuyor ve yaşananları Neo-Safevilerin kendi yıkıcı gündemine hizmet eden ve Filistin kanıyla yapılan bir ticaret olarak niteliyordu. Tavsiye edilen şey İran’dan uzaklaşmaktı. ★★★ 2023’ün son günlerinde Zakour, HTŞ’den kaçtı. Nisan 2024’te ise Kahtani öldürüldü. Örgüt içi çekişmeler neticesinde İdlib’de Colani aleyhine protestolar yaşanmaya başlandı.  Buna karşılık Colani, Haziran 2024’te HTŞ askeri kanadının başına geçti. Esad, HTŞ’nin dağılma tehlikesi yaşadığını düşünerek Ekim 2024’te İdlib bölgesinde saldırıya geçti. Aynı günlerde Çin basınında son derece kritik bir başlık atıldı: Haberlerde HTŞ’nin Esad’a köklü bir saldırı başlatacağı bilgisi veriliyordu. Bu amaçla İdlib’de asker alımları başlamıştı. Körfez basınına göre hazırlıklar neredeyse tamamdı. İngiliz merkezli gözlemci kuruluşuna göre Colani, İsrail’in saldırılarını hesaba katarak Esad’ın zorda kalacağını düşünüyordu. ★★★ Colani’nin saldırı planı birçok ülke tarafından destekleniyordu. HTŞ işte bu şartlar altında rejime güçlü bir saldırı başlattı. Esad’ın altı çoktan oyulmuştu. Ordusunun ayda 30 dolar maaş alan subayları erkenden pes etti. Hizbullah, İran yanlısı milisler ve Rus hava gücü ortada yoktu. Esad, İran Dışişleri Bakanı ile görüşmesinde ordusu hakkında olumsuz yorumlarda bulundu. HTŞ, şehirlerdeki ufak tefek direnişleri kırarak Şam’a doğru yürüdü. ★★★ New York Times’a göre; Biden yönetimi HTŞ dahil tüm gruplarla irtibat halindeydi. ABD Colani’den “Rejime karşı IŞİD gruplarını kullanmamasını” istedi. HTŞ de bu konuda Biden yönetimine güvence verdi. Şam’ın düşmesiyle birlikte Körfez ülkelerinden ismi açıklanmayan bir üst düzey Arap yetkili, Colani’nin kellesi için konan 10 milyon dolarlık ödülün kaldırılması için ABD’yle görüşmeye başladı. ABD istihbaratı halihazırda HTŞ terör örgütünün radikal dincilikle bağını koparıp koparmadığı konusunda değerlendirme yapıyor. ★★★ İsrail bu süreçte Golan tepelerini aşarak Suriye’nin bazı bölümlerini ele geçirmeye başladı ve Suriye’ye ait silah depolarını vurdu.  HTŞ ise kadınların giyimine müdahale edilmeyeceği ve özgürlüklerin garanti altına alınacağı konusunda güvence verdi. Yaşanan tüm bu gelişmeler gösteriyor ki IŞİD ve El Kaide geçmişi olan HTŞ ve Colani, son birkaç yılda “ılımlı” bir örgüte dönüştürülmüş durumda. Her iki taraf karşılıklı çıkar ilişkisine dayanarak ilerliyor. İki taraf da birbirine güvenmiyor. Ama pragmatik yaklaşıyor. ★★★ ABD geçmişte de Afganistan’da Sovyet işgaline karşı cihatçıları kullanmış ve Pakistan’dan istifade etmişti. Daha sonra o cihatçıların hem Afganistan’da hem de Pakistan’da nasıl belalara neden olduğunu unutmamak gerekir. Tarih acı örneklerle doludur. Bana göre ABD’nin çıkarı, İsrail’in güvenliğini sağlama almak ve Suriye’nin hemen hemen yarısında özerk Kürt yönetimi kurmak. HTŞ, bu çıkarlarına dokunmadığı sürece onları sorun olarak görmeyecekler. Çünkü ABD için asıl hedefi, İsrail’in güvenliğini Kürt yönetimiyle sağlama almak. Bu amaçla PYD’yi silahlandırıp güçlendirerek özerkliğe hazırlıyor. Bu arada İran’ı Suriye’den çıkarıp Rusya’nın Orta Doğu’daki sıçrama rampasını bloke etti.  Her zaman belirttiğimiz gibi Türkiye’nin çıkarları PYD’yi yok etmek, Suriye’deki Türkmenleri desteklemek ve radikal grupları mümkün mertebe sınırlarımıza yaklaştırmamaktan geçiyor. Zira, biliyoruz ki selefilerle komşu olmak, ancak dert getirir. ★★★ İnternetteki açık bilgi kaynaklarının yanı sıra, sosyal medyadaki Con Sinov profilinden alıntıladığım bu bilgileri ve coğrafyamızda gelecekte nelerin yaşanacağını bu akşam, 20.15’ten itibaren, SÖZCÜ Televizyonu’ndaki ARENA’da Zafer Partisi Genel Başkanı Prof. Dr. Ümit Özdağ ile değerlendireceğiz. Programda ayrıca çok başarılı savaş muhabirliği örnekleri sergileyen Gülnur Saydam’a bağlanarak Suriye’deki son dakika gelişmelerini ve özel haberleri alacağız. ARENA’da ayrıca ekibimizin değerli soruşturmacı gazetecileri Cem Özkeskin, Gökmen Ulu, Fırat Fıstık ve Hazar Dost’un çarpıcı haberlerini ekrana getireceğiz. Kaçırmamanızı öneririm.",https://www.sozcu.com.tr/esad-rejiminin-hizli-cokusunun-ve-hts-lideri-colani-nin-bilinmeyenleri-p114524
Uğur Dündar,Mustafa Kemal’in askeri olmak!..,08 Aralık 2024,"Gazi Mustafa Kemal Paşa anlatıyor: “Bu taarruz gününde (Büyük Taarruz) en sol taraftaki 57. Tümen’imiz taarruzlarını yöneltirken, kuvvetlerini biraz birbirinden uzakça bulundurmuştu. Bu yüzden düşman üzerinde etkili bir sıkıştırma yapamıyordu. O tümenin komutanı Reşat Bey adında bir kişiydi. Onu çok eskiden tanıyorum. Muş’ta beraber savaştık, Suriye’de çok savaşlar yaptık. Çok değerli bir askerdi, kendisinin bana çok sevgisi ve güveni vardı. ★★★ Telefonla sordum: “Niçin hedefinize ulaşamadınız?” dedim. Cevap olarak dedi ki; “Yarım saat sonra bu hedeflere ulaşacağız.” Halbuki, yazık ki, yarım saatte bu hedefler ele geçirilememişti. ★★★ Tekrar sorduğum zaman, telefonda Reşat Bey’in son bir veda mektubunu okudular. Orada diyordu ki; “Yarım saat içerisinde size o mevzileri almak için söz verdiğim halde, sözümü yapamamış olduğumdan yaşayamam.” ★★★ Bu örneği Reşat Bey’in o hareketini övmek için söylemiyorum. Doğal olarak öyle bir durum ve öyle bir hareket, bizce kabule değer değildir. Yalnız ordumuzda subayların, komutanların kendilerine verilen vazifeyi yerine getirirken ortaya koydukları fedakarlığı ve namus hissini göstermek isterim. Gerçekten ordumuzdaki subaylar ve yüce komuta heyeti, birbirine karşı böyle bir sevgiyle, saygıyla, güvenle bağlıdırlar ve yukarıdan aldıkları emri namus kabul ederek yerine getirirler…” ★★★ 57.Tümen, hedefi olan Çiğiltepe’yi saat 17.30 civarında ele geçirir. Yani Tümen Komutanı Albay Reşat’ın şehit düşmesinden yaklaşık 7 saat sonra... Albay Reşat Bey’in cebinden çıkan küçük bir kağıtta “Başarısızlık beni hayatımdan usandırdı” yazılıdır… ★★★ Cenazesi şehadetinden 1 gün sonra Afyon’un Sandıklı ilçesine defnedilir. Naaşı 1988 yılında Ankara Devlet Mezarlığı’na taşınır. Sandıklı’daki anıt mezar boş olmasına karşın günümüzde de koruma altındadır. Çiğiltepe’de onun ve yaşamını kaybeden diğer kahramanlarımızın anısına yaptırılan şehitlik, 22 Haziran 1996’da ziyarete açılır. Şehitliğin girişine Albay Reşat Bey’in büstü konulur. Afyon ovasından kopup gelen rüzgarda onun sesi yankılanır… (Kaynak: Naim Babüroğlu- “Büyük Taarruz- Sarışın Kurt” İnkılap Kitabevi) ★★★ Bu alıntıyı neden yaptığıma gelince… Türk askeri “Ebedi Başkomutanı”na öylesine bağlıdır ve onu öylesine sever, sayar ki; kendisine verdiği sözü tutamadığında şehit düşmeyi bile göze alır. Harp Okulu mezuniyet törenlerinden sonra kılıçlarını çekip “Mustafa Kemal’in askerleriyiz” diyerek vatana bağlılık yemini eden genç teğmenlerin bu hareketini soruşturanlara hatırlatmada bulunmak için!..",https://www.sozcu.com.tr/mustafa-kemal-in-askeri-olmak-p113579
Uğur Dündar,Babalarına hasret büyüyen çocuklara adanmış bir yılbaşı yazısı!..,29 Aralık 2024,"Bugün 2024 yılının son Pazar günü. Neresinden baksanız maalesef kötü bir yıl geçirdik. “Ben ekonomistim” zihniyetinin ekonomiyi savurduğu enflasyon sarmalı, dar ve sabit gelirli kesimi “Survivor” yarışmacısı gibi yokluk içinde yaşamaya mahkum ederken, yerel yönetim seçimlerinin kaybından sonra, muhalif kesim üzerindeki baskıları daha da artıran iktidarın, düşüncelerimizi cendereye sokmaya uğraştığı uygulamalarla geçti 365 günümüz. Gözaltılar, tutuklamalar, ev hapisleri ve zindanlara mahkum edilen yaşamlar... Dışarıyı, Suriye’de oluşan belirsizliklerle dolu tabloyu ve bu sürecin ülkemize yarar mı, yoksa zarar mı getireceğine yönelik sorular üzerinde durmak istemiyor, bunların cevabını zamana bırakıyorum. Bu tatil gününde sizi karamsar duygulara sürüklemek değil niyetim. O halde haydi gelin, biraz gülümseyelim: ★★★ Biz aile olarak yılbaşı geceleri, dışarıda lüks bir mekanda vur patlasın, çal oynasın diyerek eğlenenler kervanına hiçbir zaman katılmadık. Hep PTT”ci (pijama, terlik, televizyon) olduk!.. Bir yılbaşı gecesi bütün kardeşler, ailelerimizle ablamızın Bakırköy’deki evinde buluştuk. Yemekler yenildi, televizyon seyredildi, çocuklar ve torunlar kendi aralarında oynadılar. Milli Piyango çekilişine de biraz baktıktan sonra ayrılık saati geldi. Herkese güzel yıllar dileyerek direksiyonun başına geçtim. Alkolle aram iyi değildir. Hele o gece araç da kullanacağımdan, ağzıma alkol koymadım. İş Bankası Evleri’nden ayrılıp, İncirli Caddesi’ne çıktık, oradan da E-5’e geçtik. Yol boyunca sağımdan solumdan otomobiller ok gibi fırlıyor, bazıları yarış yapıyor, kimiyse slalom çekiyordu. Belli ki sürücüleri aşırı alkollüydü... Çılgınca hızdan ürktüğüm için hem sağ şeritten dikkatlice gidiyor, hem de içimden “Bir çevirme olsa da bu trafik canavarları, başkalarına zarar vermeden yakalansalar” diye geçiriyordum. Neyse Levent’te, Fatih Sultan Mehmet Köprüsü yol ayrımına geldiğimizde, beklediğim çevirme karşımıza çıktı. Hemen sağa çekip, sıraya girdim ve ehliyetimi, ruhsatımı hazırladım. Derken Hulusi Kentmen’i andıran babacan görünümlü bir polis memuru, elinde alkolmetre ile göründü. Ardında da çevre güvenliğini sağlayan, otomatik silahlı diğer polisler vardı. Memur beni görünce “Abi siz içmezsiniz ki!..” deyip, alkolmetreyi üfletmek istemedi. Ben de; “Kardeşim bu gece yılbaşı, belki içmişimdir, lütfen kontrol eder misiniz?” diye ısrar ettim. Bu kez “Abi siz yalan söylemezsiniz ki!..” dedi ve ekledi: “Üstelik ben Galatasaraylıyım!..” O an ne diyeceğimi bilemedim. Hemen arabadan inip, Yeşilçam filmlerindekine benzer babacan memuru kucakladım. Kendisine, meslektaşlarına, ailesine, çocuklarına güzel yıllar diledim. Eve doğru hareket ettiğimizde çocukluğumun yılbaşı geceleri adeta bir film şeridi gibi gözümün önünden geçmeye başladı. Çanakkale’deki tek katlı evimizde 5 kardeş, radyodaki (o zamanlar televizyon yoktu) programları dinler, uyumamak için mücadele ederek tombalaya babamızın gelmesini beklerdik. Annem yemekleri ve çaydanlığı sobanın üstünde tekrar tekrar ısıtır, ama babamız bir türlü gelmezdi. Bizler de tombalayı oynayamadan uyur kalırdık. Polislerin çalışma koşullarında o yıllardan bu yana değişen pek bir şey olmadı. Adım gibi biliyorum ki çevirmedeki babacan polisin çocukları da babalarını bekleyerek geçireceklerdi yılbaşı gecesini. Ve onlar da gece yarısı sonrasında, tombala oynayamadan uyuyup kalacaklardı. Anneleri çaydanlığı tekrar tekrar ısıtacaktı... Ama özlemle beklenen “baba”, ancak günün ilk ışıklarıyla eve dönebilecekti!.. Polis çocukları babalarına hasret büyürler. Çünkü bayramlarda ve resmi tatil günlerinde herkes bir yerlere gidip eğlenirken, polisler çalışır ve yurttaşların huzur ve güven içinde dinlenmelerini sağlar. Öyle ki tüm kamu görevlilerinin tatilde oldukları günlerde bile polisler mesaidedirler. Diğer zamanlar da ise zaten hep çalışırlar!.. Babalarına hasret büyüyen tüm çocuklara gönül dolusu sevgilerim ve en güzel yeni yıl dileklerimle...",https://www.sozcu.com.tr/babalarina-hasret-buyuyen-cocuklara-adanmis-bir-yilbasi-yazisi-p120571
Uğur Dündar,Gülnur...,21 Aralık 2024,"6 Şubat 2023, saat 04:30... Telefonu çaldı. Baktı, haber müdürü arıyordu. Hayatının en acı çağrısına cevap vereceğini bilmeden açtı telefonu. Kahramanmaraş’ta deprem olduğunu, hızlıca yola koyulması gerektiğini söylüyordu. Aceleyle toparlandı. Henüz İstanbul’dan çıkmamıştı ki yine bir telefon geldi. Bu kez ablası arıyor ve ‘Hatay yerle bir oldu...’ diyordu. Annesine ulaşamadığını anlatıyordu... Hemen annesini aradı. Şebeke kesik kesik çalışıyor, cılız, güçlükle işitilen bir ses tonuyla konuşuyordu. Sadece ‘Deprem oldu, ben evde mahsur kaldım’ dediğini duyabildi. Basınçla kapılar şişmiş, elektrikler kesilmiş, binadaki komşular kaçışmış, duvardan parçalar üzerine düşüyormuş. O an ne diyeceğini bilemedi. Canından çok sevdiği annesi çaresizdi, enkazın içinde tek başınaydı. Hat kesilince ona ulaşamadı bir daha... Ama kararını vermişti: Dünya yansa, anneciğine koşacak ve onu sıkıştığı yerden kurtaracaktı!.. Arkadan feryat figan sesler geliyordu... ★★★ Kameraman arkadaşıyla birlikte yolda hiç durmadan tam gaz gidiyorlardı. Şans eseri 7. saatte annesinin evden salimen çıkarıldığı ve kurtarıldığı bilgisine ulaştı. Bir nebze olsun rahatlamıştı ama ya diğer akrabaları? Sevdikleri? Depreme sıcak yataklarında yakalanan hiç tanımadığı diğer masumlar? Analar, babalar, çocuklar... Öylesine hızlı gittiler ki, akşam saatlerine yakın İskenderun’a ulaşmayı başardılar. Karşılaştıkları görüntü tek kelimeyle korkunçtu. Limandan gökyüzünü delen bir alev topu yükseliyordu. Yanan limandan çıkan kara dumanlar İskenderun’u sarmıştı. ★★★ İlçenin girişindeki Mete Aslan Bulvarı’na geldiklerinde arabadan, kendisini atarcasına indi. Aman Allah’ım, burası onun güzel İskenderun’u olamazdı. Çünkü küçük cennet enkaz yığını halindeydi.. Kalbi artık patlayacak gibi atıyordu, eli ayağı boşalmıştı. Gördüğü manzara kıyametti, cehennemdi... Sanki yer yarılmış, İskenderun içine girmişti. Her yer enkazdı, her yer karanlıktı, insanlar kendilerinden geçmiş, gözyaşları ve feryatlarla koşuşturuyorlardı. Yıkılan binalar yolları kapatmıştı. Zifiri karanlıkta enkazlardan yükselen alevler, İskenderun’u mahşer yerine çevirmişti... ★★★ Sağa sola koştururken şans eseri kuzeni Aynur’un içinde olduğu enkazı buldu. Kim bilir ne durumdaydılar, çocuklarıyla birlikte nasıl dayanıyorlardı? Bunları bilememenin aczini yaşıyordu. Dikkatlice bakınca, binanın tuzla buz olduğunu fark etti. Ve o anda zihninde şimşekler çaktı: Acaba yaşıyorlar mıydı hâlâ? Dualar ediyor, ‘Allah’ım, lütfen yaşat onları, bütün çaresizleri yaşat’ diye yalvarıyordu. İliklerine kadar acılara gark oluyor, durmaksızın ağlıyordu. ★★★ Depremin üzerinden 16 saat geçmişti ancak; ne bir arama kurtarma ekibi, ne itfaiye, ne asker, ne de ambulans gelebilmişti. Sadece halktan gönüllüler vardı enkazların başında ve göçük altındakilerin yakınları. İlk kez yetkili kurumun 2 görevlisi geldi! Ama öylece durup bakmaktan başka bir şey yapamadılar. Çünkü enkaza müdahale edecek ekipmanları yoktu yanlarında!.. İlk canlı yayınını o an yaptı ve Hatay’a acilen kurtarma ekiplerinin gelmesi gerektiğini söyledi. Ama ne yazık ki hala hiçbir medya kuruluşunda Hatay’ın adı geçmiyordu. Oysa bir mahşer yaşanıyordu ve bundan kimsenin haberi yoktu. Kulaklar sağır, gözler kör olmuştu sanki. Herkes çaresizce bekliyordu ateşlerin başlarında. O da ateşlere yaklaşıyor ve utanarak ısınıyordu. Utanıyordu, çünkü canı kadar sevdikleri enkaz altında donuyorlardı!.. İlk canlı yayını bitip kamerayı kapatınca, onlarca insan yanına koştu. ‘Yardım iste kızım televizyondan, bebeğim enkazda, annem enkazda, yalvarırım yardım iste, bırakma bizi’ diye çaresizce ağlayan, elini tutan yaşlı teyzeler, gözyaşları sel olan hiç tanımadığı insanlar doluşmuştu çevresine... ★★★ Kararını vermişti. Acıyı kalbine gömdü, yaralarına tuz bastı ve devam etti yayınlara. Bunları yaparken de hem enkaz altındaki yakınlarına, hem de hiç tanımadığı insanlara söz verdi: ‘Sizi kurtaracağız, enkaz altında kalan herkesi kurtarmak için yayın yapacağız. Ama biz de ekipler gelinceye kadar güçlü durmalıyız. Tek kurtuluşumuz güçlü duruşumuzu sürdürmektir...’  ★★★ Hatay günlerce elektriksiz ve susuz kaldı. O kadar çok enkaz vardı ki; anneannesinin yaşadığı bina hangisiydi, onu bile bulamıyordu! Her sokaktan, her enkazdan canlı yayın yapmaya devam etti. Zira gördü ki bu iş umuda yolculuğa dönüşmüştü. Kamerayı, mikrofonu görenler, sesimiz duyuluyor diye enkaz başlarında daha bir umutla bekliyordu. Yayınların hemen ardından depremzedeler, ellerinde kazma-küreklerle enkaz temizlemeye çalışıyor, yolda ekiplerin geldiğini hayal ediyorlardı. “Geliyorlar, devam edin” deyip umut veriyordu hem kendisine, hem de onlara... Acıları ortaktı çünkü... Artık onların kırmızı montlu kızları, kardeşleri, ablaları, arkadaşları olmuştu. Hemşerileriydi. Kendi acılarını bazen kenara koyup, onları teselli ettiği de oluyordu, ağladığında hiç tanımadığı bir omuza başını yaslayıp sakinleştiği de... ★★★ GSM şebekesi o kadar sorunluydu ki; sosyal medyadan gelen imdat mesajlarını görmesi günler alıyordu! Acaba şebekenin çöküşü enkaz altında yaşama tutunmaya çalışan kişilerin de acı sonlarını getirmiş olabilir miydi? Belki iletişim kurulsa, en azından hangi odada olduklarını öğrenirdi yakınları, konumunu saptar ve kurtarabilirlerdi o kıymetli canları. Teknolojinin bu denli geliştiği çağda ilkelliği iliklerine kadar yaşıyordu depremzedeler. Ve Hatay, her an biraz daha ölüyordu!.. Binlerce yıllık medeniyetlere ev sahipliği yapan bu şehir, acımasız müteahhitlere, sorumsuz yetkililere yenik düşmüştü. Neredeydi onlar? O imzaları atanlar? Bunlar yetmiyormuş gibi dev GSM şirketleri tarafından da çaresiz bırakılmıştı Hatay... Motosiklet ile kucağında cenaze taşıyan da vardı, el arabasına iki cenazeyi üst üste koyup götüren de!.. Cenazeler beklemekten ne yazık ki kokmaya başlamıştı artık. Sahipsiz cenazeler üst üste atılmışlardı. Sanki artık kullanılmayan değersiz bir eşya gibiydiler... Can hangi ara bu kadar hiç olmuştu? Cenaze başında nöbet tutan insanlar vardı kaybolmasın diye... Üzerine karton serilen bebekler... Cenazesini sarmak için battaniye dileniyordu bir bebeğin babası ağlayarak... ★★★ Bunca kabusun içinde daha ne kadar yıkılabilirim diye düşünürken paramparça olduğu o an geldi. Ailesi nihayet ilk cenazesine ulaştı; meleği Aynur’una. Abisi Kemal elleriyle kazmıştı enkazı günlerce. Ellerini başına koyup, diz çöktüğü o an, hayatı boyunca gözünün önünden gitmeyecekti. Ve hâlâ tek bir arama kurtarma ekibi yoktu enkazın üzerinde, yanı başında. Oysa İskenderun’un en merkezi yerlerinden biriydi Mete Aslan Bulvarı. Yol da açıktı... Peki neredeydi yardım edecekler?.. Günlerce halatlar taşıdılar, kürekleri sırtladılar ve kendi cenazelerini kendileri çıkardılar! Sonra diğer yakın akrabalarının cenazelerine ulaşıldı. Onları defnedip yine dönüyordu canlı yayınlara. Geride henüz çocuk yaştakiler vardı çıkarılmayı bekleyen, son bir umutla... Tek hissettiği, dermanı olmayan çaresizlikti.  ★★★ 72. saatte ilk kez asker gördü.Koştu yanlarına. Sarılmak istedi onlara. Çünkü sevdiklerini kurtaracaklardı. Ama yine sayıları çok azdı, hatta yok denecek kadardı. Dağılıp yardım etmeye başladılar, fakat yetişemiyorlardı her enkaza! Var olsunlar, yetersiz sayılarına rağmen o kadar çok canla başla çalıştılar ki o gencecik fidanlar. Umut oldular felaketzedelere. Yine de düşünmeden edemiyordu... Peki neden bu kadar geç kaldılar? Neredeydiler? Gelseler mutlaka görürdü. Çünkü hemen hemen her enkazda bir yakını vardı ve hepsini gezmişti. Yoktu asker!.. Ancak 4. günde Hatay’ın sesi duyuldu. Arama kurtarma, itfaiye ve ambulans ekipleri geldiler ama, yine sayı yeterli değildi! Felaketin 11. gününe gelindiğinde ilk kez durdu. Artık göğsüne saplanan acıyla baş edemiyordu... Neresinden tutsa, elinizde kalıyordu çaresizlik... Bir an için düşündü ve kendine sordu: “Ben hangi acıyı yaşıyordum? Akrabalarımın, dostlarımın kaybı, hiç tanımadığım insanların enkaz başlarında yükselen yürek yakan sesleri, yol kenarlarında bekleyen cenazeler, hâlâ girilmemiş enkazların yanında nöbet tutup yardım isteyenler, köylerde telef olan hayvanlar, kayıp evcil hayvanlar, şehri yağmalayan yabancı uyruklu kişiler, kadim kenti terk etmek zorunda kalan gözü yaşlı Hataylılar, felaketi sosyal medya sirkine çevirenler... Ve daha da vahimi; bunca kahreden manzarada kendi ideolojileri uğruna kavga eden siyasiler... Hatay halkını deprem değil, en çok da yozlaşmış, hatta hiçleşmiş insanlık yıkmıştı...” ★★★ Yaşadıkları, tanık oldukları, iliklerine kadar işleyen çaresizlikle kalbini sıkıştırıp patlatmak üzereydi. Yuttuğu kelimelerin yumrusu göğsünü çok ağrıtıyordu artık. Dayanamıyordu. Evet afetti yaşanan ama savaştan farksızdı. Oysa savaşın bile bir adabı, yazılmamış yasaları vardı!.. Karar verdi artık geride duracak, yasını tutacaktı. 11. gün haber nöbetini devretti. Antakya’dan İskenderun’a dönerken ne o eski Gülnur”du, ne de bu kent!.. Hiçbir zaman da olmayacaktı... Dayanamayıp haykırdı: “Geri döneceğiz Hatay, bekle bizi...” ★★★ Evet değerli okurlarım; Gülnur Saydam, korların dağladığı yüreğindeki yaraları unutarak, hem enkaz altında kurtarılmayı bekleyen yakınları, hem de hiç tanımadığı canlar için mahşer yerinden günlerce habercilik yaptı. Enkaz başında bekleşenlerin umudu oldu. Arama-kurtarma ekiplerine Hatay’ın kahredici unutulmuşluğunu duyurdu. Geciken arama-kurtarma faaliyetleri nedeniyle en sevdiklerinin gözünün önünde yitip gitmelerine tanıklık etti. Ama yıkılmadı, dayandı. Kameranın önünde durdu. Ta ki canlı sevgisiyle dolu o hassas yüreği ‘Artık yeter’ deyinceye kadar. ★★★ SÖZCÜ televizyonu muhabiri Gülnur Saydam şimdi de kameraman arkadaşı İlyas Yiğit’le acılarla dolu yüreğini ortaya koyarak, Suriye’den, ileride iletişim fakültelerinde ders olarak okutulacak müthiş yayınlar yapıyor. İngilizce ve iyi Arapça bilen Gülnur, haftaya Çarşamba akşamı ARENA’ya konuk olacak ve Suriye’de yokluklar içinde geçen yaşamının yanı sıra tanıklık ettiği çarpıcı olayları ve iç savaşın dramatik yansımalarını anlatacak. Kendisi gibi başarılı ve cesur habercilik örnekleri sergileyen İlknur Yağumli ve kameraman Onur Can Kankal’ı da içtenlikle kutluyor, ayaklarına taş değememesini diliyorum.",https://www.sozcu.com.tr/gulnur-p117977
Uğur Dündar,İhraç ettiğimiz gıdaları gümrüklerinden geri çeviren ülkeler arasına Tunus da katıldı,20 Aralık 2024,"Son aylarda Türkiye’nin Batı ülkelerine ihraç ettiği bazı gıdalar, izin verilen orandan çok fazla pestisit (zirai mücadele ilacı kalıntısı) ya da kanserojen aflatoksin gibi maddeler içirmesi nedeniyle o ülkelerin gümrüklerinden sıkça geri döner oldu. Bu köşenin okurlarının bildiği gibi; pestisit kalıntısı, ya daha çok ürün almak için gereğinden fazla ilaç kullanımından ya da ilaç atılan ürünlerin erken hasadından kaynaklanıyor. Ziraat mühendisi bir arkadaşımın verdiği bilgiye göre; gelişmiş ülkelerde dekar başına 18 kilo  olan bu oran, bizde 27 kiloyu buluyor!.. Yabancı gümrüklerden çevrilen ürünlerin tekrar döndüğü Türkiye’deki akıbetleri bilinmiyor. Tüketicilerdeki yaygın kanıya göre; bu ürünler iç piyasada tüketiliyor. Zira sorumlu makamlar bunun aksini kanıtlayacak bilgi ve belgeleri kamuoyuyla şeffaf biçimde paylaşmıyor. ★★★ İhraç ürünlerimizi iade edenler kervanına bu kez bir Afrika ülkesi olan Tunus’un da katıldığını öğrenince, doğrusu hem çok şaşırdım hem de çok üzüldüm. Demek ki ürün analizlerinde bazı Afrika ülkelerinin bile gerisine düşer olmuşuz. Olayın gelişimi de şöyle olmuş: Bir firma, Nevşehir yöresindeki patates üreticilerinden satın aldığı yaklaşık 3 bin ton patatesi, ilgili İl Tarım Müdürlüğü’nün onay belgesi ile Tunus’a ihraç etmiş. Büyük bir kısmı Mersin Limanı’ndan gönderilen patateslerin Tunus’a girişi sırasında yapılan laboratuvar analizlerinde ise 2 çeşit zararlı bakteri tespit edilerek Türkiye’ye geri gönderilmiş!.. Yani ihracat onayını veren İl Tarım Müdürlüğü’nün tespit edemediği bakterileri, Tunus gümrüğündeki laboratuvar bulmuş ve patatesleri imha için Mersin Gümrük İdaresi’ne iade etmiş!.. (Okuduğunuz satırları yazarken Mersin Gümrük İdaresi ile bağlantılı 114 kişi operasyonla gözaltına alındı.) Bu bilgileri okurken ülkemizdeki gıda terörünün en ürkütücü boyutlarından biri olan zirai mücadele ilaçlarıyla soframıza kadar gelen tehlike konusunda yıllar önce beni uyarıp bilinçlendiren bir kişiyi anımsadım. ★★★ O kişi hayatını bu ilaçları satarak kazanıyordu. Ama “Ben ilacımı satar, paramı cebime atar, keyfime bakarım” diyen vicdansızlardan değildi. Daha kısa sürede ve daha çok ürün alabilmek için bilinçsizce ilaca yüklenen üreticilerle olduğu kadar, zararları nedeniyle Batı’da çoktan terk edilmiş bu zehirli kimyasalları yurdumuza getirenlerle de mücadele ederdi. ★★★ Litreler dolusu suya çok az miktar ilave edilmesi gereken bir ilacın bilinçsiz üreticinin elinde adeta kitle imha silahına dönüşebileceğini iddia eder, bununla da yetinmeyip, somut örnekler anlatırdı. Bunlardan birinde, cesur (!) bir üretici gömleğinin kollarını sıvayıp ilaçlı suyla dolu kovaya sokmuş ve ilacı sopa yerine koluyla karıştırmıştı. Yaptığının korkunç bir çılgınlık olduğunu fark etmesi için aradan sadece birkaç gün geçmesi yetmişti. Çünkü kolu cılk yara olmuştu!.. ★★★ Bir başka çiftçi de mutlaka maske takarak püskürtmesi gereken ilacı, fırtınalı bir günde, maskesiz ve rüzgara karşı kullanmaya kalkınca, zehirlenip kendinden geçmişti! Doktorlar hemen yoğun bakıma kaldırılan hastayı hayata döndürebilmek için günlerce uğraşmışlardı. Sayesinde tanığı olduğumuz o kadar çok garip ama gerçek bilinçsizlik örneği var ki, anlatsam sayfalar almaz. ★★★ Biliyorsunuz bazı ürün çeşitlerinde hasatın yaklaştığı dönemde tarım ilacı kullanımına izin verilmez. Özellikle seralardaki sebze üretiminde bu yasağa uymak, hayati önem taşır. Aksi takdirde tüketicı, ürünle birlikte sağlık düşmanı kimyasalı da mideye indirmiş olur. Siz de hatırlarsınız: Kural tanımayan, yasak takmayan “Bize bir şey olmaz abicim” zihniyetine sahip bir seracı akşam ilaçladığı salatalığı ertesi sabah, üstelik yıkamadan yiyince oracıkta düşüvermişti!.. ★★★ Dostumun ilk işaret fişeğini ateşlediği bu büyük mücadele aradan geçen yıllarda önemli sonuçlar verdi. İlaçların satışı kontrol altına alınıp tıpkı doktorlarda olduğu gibi, yetkili ziraat mühendislerinin reçetelerine bağlandı. Denetimler sıkılaştırılıp, üreticilerin bilinçlendirilmesi amacıyla çalışmalar yapıldı. Peki, bunlar yeterli oldu mu? Maalesef hayır. Eğer yeterli olsaydı, bazı meyve ve sebze çeşitlerimiz ihraç ettiğimiz ülkelerden hâlâ geri dönmezdi. Daha da vahimi, o ülkelerce reddedilen bu ürünlerin iç piyasaya sunularak halka yedirildiği iddiaları alıp başını gitmezdi. ★★★ Ülkemiz toprakları yıllarca zirai mücadele ilaçlarının denendiği ve zararları kanıtlandığından Batı’da üretimi yasaklanmış kimyasal stoklarının eritildiği bir açık pazar, tüketicilerimiz de bu tekellerin kobayları olarak kullanıldı. Konu hakkında bilinçlenip çarpıcı haberler yapmamı sağlayan o değerli insana gelince… Alkol kullanmaz, sağlıklı beslenir, sakin yaşamaya ve uykusuna çok dikkat ederdi. Eskiden hepatit-b (sarılık) geçirmişliği de yoktu. Ama sirozdan öldü! Doktoruna göre bu ölümcül hastalığa yakalanmasının nedeni; yıllar boyu o zehirleri soluması ve haşır neşir olmasıydı.",https://www.sozcu.com.tr/ihrac-ettigimiz-gidalari-gumruklerinden-geri-ceviren-ulkeler-arasina-tunus-da-katildi-p117626
Uğur Dündar,Bakalım bu konuda adalet tecelli edecek mi?,14 Aralık 2024,"“Sayın Uğur Dündar ve Değerli Arena Ekibi, Geçtiğimiz yıl İstanbul Anadolu Adliyesi’nde ortaya çıkan rüşvet çarkına dair Başsavcı İsmail Uçar’ın ihbar sürecini başlatması sonucunda bizler de devletimize başvurduk. Biz de bazı hakim ve savcıların suçlarını ve yaşattıkları mağduriyetimizi belgeledik. Bu süreçte tarafımıza çeşitli yollardan ulaşmaya çalıştılar, polisler aracılığıyla üzerimize geldiler ve bize saldırı girişiminde dahi bulundular. Başımıza bir şey gelirse diye şimdiden size göndermek istedik. Sizlerden yanıt bekleyeceğiz. Saygılarımla, M.T.” ★★★ İsmi bizde saklı olan okurumuzun, Cumhurbaşkanlığı İletişim Merkezi (CİMER) üzerinden Adalet Bakanlığı’na yaptığı, Bakanlığın da Hakimler ve Savcılar Kurulu’na  (HSK) gönderdiği şikayet başvurusu ise şöyle: “T.C. Adalet Bakanlığı’na, İstanbul Anadolu Adliyesi’nde yaşanan rüşvet skandalları ile ilişkili olduğunu kuvvetle düşündüğümüz, elimizde bulunan kanıtlara ve mahkemelerde yaşanan usulsüzlüklere  binaen haklarında soruşturma açılması ve bunu müteakip suçlarının tespit edilmesiyle görevlerinden ihraç edilmeleri gerektiğine inandığımız hakim ve savcılar hakkında beyanımızdır. ★★★ Elimizdeki evrakları mahkemelere sunmamız neticesinde (X) Sulh Hukuk, (X) Asliye Ceza Mahkemesi, Bölge Adliye Mahkemesi (X) Hukuk Dairesi ile (X) ve (X) Aile Mahkemelerinde mağdur edilmiş bulunmaktayız. Ayrıca Adli Komisyon da baştan savarak iddia ve belgeleri ciddiye almadan dosyayı aynı şekilde kapatmıştır. Verdiğimiz raporlarımız ve ihbarlarımızı içeren bilgiler dosyalara konulmamış, mahkemelerde yok edilmiş, tarafımızın başvuruları sümen altı edilmiş ve işleme alınmamaya çalışılmıştır. Tamamen organize şekilde hareket eden bir yapı ile onların mafya avukatı üyesi olan bir şahıs tarafından bunları yaşamaktayım. ★★★ Eğer devletinizin ve vatandaşınızın onurunu korumazsanız mağduriyetimi ispat eden belgeleri yurt dışından yayımlarım. KVKK nedeniyle burada yayınlayamadığım evraklarda hasta olan 23401769XXX T.C. kimlik numaralı annem T.T’ya Tuzla Devlet Hastanesi’nde  ve Erenköy Ruh ve Sinir Hastalıkları Hastanesi’nde tanı konulmuş olmasına rağmen, ona yine Tuzla Devlet Hastanesi’nde sağlıklı olduğuna dair rapor hazırlanmıştır. Hasta olan annem T.T. akli dengesi yerinde olmayan bir insandır. Annemin değerli arsaları elinden gitmiştir ve 13 yıldır elinden 3 adet maaşı da alınmaktadır. Aşırı şeker tüketen ve alzheimer benzeri rahatsızlığı olan annemin akli dengesinin gidip gelmesinden faydalanan aile çetesi, komşu kızımız olan ve kirli işlere giren bu avukat Ö.U. adlı şahsın telkinleri ve emekleriyle mahkemelerde olağanüstü hukuksuzluklara imza attılar. İstanbul Anadolu Adliyesi’nde açığa alınan Hakim S.D. bu çetenin sadece görünen bir yüzüdür. ★★★ Eğer ben sadece elimde olan evrakları yayınlarsam, kamuoyu nezdinde devletin itibarına da zarar vermiş olacağım. Hayatımda her zaman devlet ve millet mücadelesi içinde oldum. Vatansever bir insan olarak bu ülkeyi terk edip aleyhinde bulunuyor gözükmek istemem. Ancak hukuku istismar eden ve açıkça insanlara sahte rapor ayarlayan, hasta kadının, oğlunun ve yetimlerinin mallarını ve parasını başkalarına peşkeş çeken bu vatan hainleri ceza almalı ve benim dosyalarım tekrar açılıp mağduriyetimiz giderilmelidir. Gereğini yüce devletimden ve onun temiz hukuk ve devlet adamlarından istemekteyim. Saygılarımla arz ederim. M.T.” ★★★ Dilekçeye ek olarak kanıt niteliğinde başkaca belge gönderilmediği için, kişi adlarını ve mahkemeleri, sorumlu gazetecilik anlayışım ve kişilerin lekelenmeme haklarına duyduğum saygı nedeniyle, açıkça belirtmedim. Ancak şundan eminim: “HSK, bu belgeyi titizlikle inceleyecek ve iddiaların doğruluğu halinde gereğini yapacaktır.”",https://www.sozcu.com.tr/bakalim-bu-konuda-adalet-tecelli-edecek-mi-p115662
Uğur Dündar,Yüz gramlık leblebi şekerinde bile hile yapan ruhu bayatlamış insanlar!..,15 Aralık 2024,"Zaman zaman bu köşede romanlarından alıntılar yaptığım değerli roman yazarı kardeşim Hasan Baran için yazmak, yaşamaktır. Öyle ki hasta olduğu günlerde bile yazmayı aksatmaz. Bu nedenle çok genç diyebileceğimiz bir yaşta katarakt ameliyatı oldu. Geçenlerde ameliyat sonrası gözlerini kontrol ettirmek için gittiği doktorundan çıkışta yaşadığı, insana “Bu kadarı da olmaz” dedirten bir olayı anlattı. Ben de sizlerle paylaşıyorum: ★★★ “Çocukluğumdan kalan bir duyguyla leblebi şekerini çok severim. Küçük kar topaklarına benzeyen o beyaz şekerli leblebileri ne zaman görsem, çocukluğum aklıma gelir ve leblebi şekeri yemeyi canım çeker.  Önceki gün hastaneye gittim.  Katarakt ameliyatımı yapan doktor gözlerimi kontrol etti ve “Gayet iyi” dedi. O sevinçle hastaneden aşağıya, çarşıya doğru yürüdüm.  Çerezcinin önünden geçerken tablalara sıralanmış çerezler içerisinde bembeyaz parlayan leblebi şekerleri hemen gönlümü çeldi. Kar güneşinin harıyla parlıyorlardı sanki. Tatları da çocukluğumda yediğim kar helvasına benziyordu mutlaka.  Bugün bahtım açıktı, gözlerim ameliyat sonrası daha iyi görüyordu, renkleri daha canlı seçiyordu.  Bunun şerefine kendime bir ziyafet çekmeye karar verdim. Yüz gram leblebi şekeri alacak, birazını deniz kenarında yiyecek, kalanını da eve götürecektim.  ★★★ Hayli şişman çerezci kapının önünde duruyordu.  “Bana yüz gram leblebi şekeri verir misin?..” dedim.  Dışarıdaki bembeyaz parlayan leblebi şekerlerden vereceğini sandım, ama çerezci “içerden vereyim” dedi. “Peki” dedim. İçeriye girdik.  Leblebi şekeri çekmecesini çekti, küçük çerezci küreğine leblebi şekerini doldurdu, bir naylon torbanın içine koydu, yüz gram tartıp bana verdi.  “Bunlar dışardakiler gibi beyaz değil, sarımsı” dedim.  “Dışarda güneş vuruyor da onlar öyle görünüyor, bunlar içerde oldukları için böyle görünüyor” dedi.  Ben de çerezciye inandım.  Yüz gram leblebi şekeri alıp çıktım.  Sonra deniz kenarına gittim… ★★★ Deniz mavi öpücüklere boğulmuştu sanki ve dalgaların, beyaz köpüklerin, tuzların, yosunların, iyotların, irili ufaklı çeşit çeşit balıkların, eski korsanların, süngercilerin, balıkçıların, gemicilerin ruhlarının kutsandığı, bir mabede benzeyen kıyıda, balıkçı tekneleri nazlı nazlı salınıyorlardı.  Dua eder gibi baktım denize.  Uçan martılara gülümseyerek baktım.  Etrafta dolaşan insanlara sevgiyle baktım.  Her şey ne güzeldi.  Tüm bu güzelliklere leblebi şekerinin tadının güzelliğini de eklemek istedim.  Leblebi şekerinden üç beş tane alıp ağzıma attım, fakat kokusu ve tadı bir tuhaftı.  Çok beklemiş, çok eski, çok bayat olduğu belliydi.  Leblebi şekeri gibi değil de, bayat balık gibiydi!  Bu yüzden şekerli beyaz kısmı, bayat balığın gözleri gibi sararmıştı!  Çerezci müşteri çekmek için taze ve bembeyaz leblebi şekerlerini dışarıya koymuştu ama içeride bayat, eski leblebi şekerleri satıyordu.  Alt tarafı yüz gram leblebi şekeri almıştım, kendince onda bile kandırmıştı. Yüz gram leblebi şeker için bile kandıracak kadar kişiliği bozulmuş, ruhu bayatlamıştı!..  ★★★ Birden her şey karardı. Biraz önceki engin mavilik keder denizine dönüştü.  Martılar uçan sızılara dönüştü.  İnsanlar kör, sağır, duygusuz kuklalara dönüştü.  Geleceğe ait, bu ülkeye ait, bu ülkenin insanlarına ait her şey karardı.  Kocaman, tüm ülkeyi kaplayan bir kapkara bulut gördüm o an… ★★★ Ülkemizde belki ileride ekonomi, şu, bu düzeltilebilir, ama bu kişiliği bozulmuş, ruhu bayatlamış, yüz gram leblebi şekeri için bile insanı kandıracak kadar insanlıktan, ahlaktan, erdemden, kültürden, dürüstlükten kopmuş, uzaklaşmış insan güruhu nasıl düzeltilecekti? Düzelebilir miydi? Hiç sanmıyorum!..”",https://www.sozcu.com.tr/yuz-gramlik-leblebi-sekerinde-bile-hile-yapan-ruhu-bayatlamis-insanlar-p115921
Uğur Dündar,K-u-r-u-t-a-c-a-ğ-ı-z!..,07 Aralık 2024,"Hem köşemizin okuru hem de ARENA seyircisi olan değerli (...) yazıyor: “ARENA programı geçmişte olduğu gibi yine çarpıcı ve etkili içeriklerle yoluna devam ediyor. Size çok teşekkür ediyorum. Ülkemizde vahim durumlar oluyor. Geçmişte de birçok yanlışlar vardı ama bu dönem her şey çığrından çıkmış halde. Çocuklar, gençler, kadınlar, hayvanlar, doğa katlediliyor ve daha neler neler, saymakla bitmiyor.… Diğerleri gibi önceki akşam hazırlamış olduğunuz programı da izledim, inanılmaz. Her konu ayrı ayrı çok üzücü ve korkunç.  Benim içim acıyor, nasıl düzelecek, bu kabustan nasıl çıkacağız, inanın bilmiyorum. Siz gerçek gazetecilere çok büyük iş düşüyor. Size ve ekibinize kolay gelsin, teşekkür ediyorum...” ★★★ Bir başka değerli takipçimiz, tebrik edip cesaret vermekle yetinmiyor. Küçük yaştaki kızları fuhuş bataklığına sürükleyen seks çeteleriyle mücadelemize, taşın altına elini koyarak katkıda bulunuyor: “Son iki programınızda üzerine gittiğiniz konuyu Türkiye genelinde bitirecek kadar bilgiye sahibim. Beni WhatsApp numaram olan (...) dan ararsanız, birlikte bu pislikleri temizleyebiliriz...” ★★★ ARENA’ya katkı vermeye hazır takipçilerimizin sayısı çığ gibi artıyor. Örneğin şu mesajda olduğu gibi; “Uğur Bey Merhaba, Yazılarınızı ve TV programlarınızı ilgiyle izliyorum. Sizin de dikkat çektiğiniz gibi sanal bahis çığ gibi büyüyor. Size telekominikasyon sektöründe çalışan biri olarak bilgi vereyim: Telefonlarınıza istemediğiniz halde gelen mesajları biliyorsunuzdur. Bahis mesajları Kuzey Kıbrıs’tan yönetiliyor. Kıbrıs’ta, baronların adamı olan 3-4 kişi bu mesajlar için telefon operatörlerine (KKTCELL, Telsim) milyonlarca liralık peşin ödeme yapıp, mesaj hakkı satın alıyorlar. Biz de şirketin verdiği görev olarak bu kişilerle görüşüyoruz. Hem Telsim hem de devletin kuruluşu olan Kuzey Kıbrıs Turkcell (KKTCELL) de yapıyor bunu. Üstelik KKTCELL ile çok daha aktif çalışıyorlar. Normalde BTHK bu işi sınırlandırmaya çalışıyor. Fakat, operatörlerin genel müdürleri ve üst yönetimleri; sırf sene sonu satış primi almak için bu işi devam ettiriyorlar ve bu kişilerle bire bir görüşebiliyorlar. Son 3-4 senede bu 2 operatörün toplu SMS cirosunu incelerseniz, sorunun cevabını bulursunuz...” ★★★ Peki, Cem Özkeskin, Gökmen Ulu, Fırat Fıstık ve Hazar Dost’tan oluşan genç bir ekiple bunca tehlikeyi göze alıp para uğruna gözünü kırpmadan cana kast eden bu çakallarla neden mücadele ediyoruz?.. Sorunun cevabı şimdi okuyacağınız bu hikayede: “Çakalın biri aç kalınca kasabaya inmiş. Sütçünün çanağını devirip sütü içmiş. Fırıncının tezgâhından ekmeği kapıp yemiş, ardından bir kasabın vitrinindeki kocaman budu bir güzel mideye indirmiş. Nihayet çakalın kokusunu alan kasabanın tüm köpekleri toplanarak, çakalı yakalamak için ardı sıra koşturmuşlar. Böylece çakal önde, köpekler de arkada, müthiş bir kovalamaca başlamış. Ancak bir süre sonra sütçünün köpeği yorulup, takibi bırakmış. Sonra fırıncının köpeği de çakalı takibi bırakmak zorunda kalmış. Kasabanın çıkışına yakın bir yerde kasabın köpeği de pes etmiş ve yorgunluktan dili bir karış dışarıda, geriye dönmüş. Geriye kala kala bir tek demircinin köpeği kalmış!.. ★★★ Amansız kovalamaca kasabanın dışındaki kırlarda ve dağın yamaçlarında devam ederken çakal dayanamayıp durmuş ve demircinin köpeğine öfkeyle seslenmiş; “Yahu sütçünün sütünü içtim tamam, fırıncının ekmeğini yedim o da tamam, hadi kasabın etini kaptım ama buna rağmen onlar bile pes etti peşimi bıraktı da ben demirciye ne yaptım ki ayrılmıyorsun peşimden?..” Demircinin köpeği düşünmeden cevap vermiş: “Seni cezalandırmam için bana zarar vermen şart değil ki! Sen başkalarına zarar verdiğin için suçlusun!..” ★★★ Çakallar hep var olacaklar. Ama onları cezalandıran adalet bekçileri de...… O halde yaşı küçük kızları fuhuş kölesi yapan çakallara bir kez daha seslenelim: K-U-R-U-T-A-C-A-Ğ-I-Z!..…",https://www.sozcu.com.tr/k-u-r-u-t-a-c-a-g-i-z-p113297
Uğur Dündar,Suriye’de emperyalizm için cihat yeniden başladı!..,01 Aralık 2024,"Ne unutulmaz günlerdi. Emperyalizm, haritaları Müslüman kanıyla yeniden çizmek için coğrafyamıza gelmişti. Niyet apaçık belliydi. Oysa iç savaş patlak verince Suriye’ye gidip dönen yandaş bir gazeteci; “Libya’da ve Mısır’da diktatörleri deviren mücahitler, şimdi de Suriye’de çarpışıyorlar!” demişti. Bu kişilerin “Cihat” için Suriye’de olduklarını söylemişti!.. ★★★ Oysa Arap Baharı’nın (!) başladığı ilk günden beri, Kuzey Afrika ve Ortadoğu’yu yeniden şekillendiren projenin sahibinin Amerika’nın önderliğindeki bazı Batı ülkeleriyle, İsrail olduğu biliniyordu. Ortadoğu’daki operasyonda ise Suudi Arabistan, Katar, Emirlikler ve Türkiye, bu ülkelerin yanında yer alıyordu. Esad’ın devrilmesinin hedeflendiği süreçte başrolü, Türkiye üstleniyordu!.. ★★★ Ancak bakmasını bilenler ve bağımsız dış politika uzmanları için ürkütücü gerçek çırılçıplak görünüyordu: Irak’tan sonra Suriye de bölünecek ve sıra İran’a gelecekti. Muazzam petrol ve doğalgaz zenginliğine sahip Ortadoğu coğrafyasında Şii liderlerler gidecek, yerlerine Sünni yönetimler gelecekti. Böylece Amerika, bölgedeki enerji kaynaklarının üzerine oturacak, İsrail de Şii İran kabusundan kurtulacaktı!... İsrail’in güvenliği için Suriye’nin Kuzeydoğusunda PKK türevlerinden bir “garnizon devlet” kurulacaktı… Bu yapı ayrıca Büyük Kürdistan hayalinin de bir ayağını oluşturacaktı. ★★★ Sonuçta bu talihsiz coğrafyanın gerçek kazananı, her zaman emperyalizm olacaktı! Ne diyordu gazeteci meslektaş? “Libya’da ve Mısır’da diktatörleri deviren mücahitler, şimdi Suriye’de cihat için çarpışıyorlar!” Yani din uğruna savaşıyorlar!.. Aynı dinden kardeşlerini öldürüyorlar!.. Geçmişte yaşananlardan, tarihin ibret verici kanlı sayfalarından, Atatürk ve silah arkadaşlarının emperyalizme verdiği dersten hiç örnek almıyorlardı. Sadece ölüyorlar, öldürüyorlardı. Tarihin “emperyalizm için cihat” sayfasını, Müslüman kanıyla yazıp, emperyalizme bir savaş daha kazandırıyorlardı!.. (“Ben bunu yazmıştım” demeyi hiç sevmem ama bu satırlar, daha 2015 yılında, bu köşede yer almıştı. Suriye’de “emperyalizm için cihat” yeniden başlayınca, hatırlatmak istedim…)",https://www.sozcu.com.tr/suriye-de-emperyalizm-icin-cihat-yeniden-basladi-p109272
Uğur Dündar,Uğur Mumcu 37 yıl önce bugünleri görmüştü!..,28 Aralık 2024,"Yeni bir kitap hazırlığı için arşivimde dolaşırken, 24 Ocak 1993’te, bombalı saldırıyla şehit edilen Türkiye’nin en büyük soruşturmacı gazetecisi Uğur Mumcu’nun bir konuşmasını buldum. Sağlığında Uğur Mumcu’yu yakından tanımış ve sevdiği meslektaşlarından biri olmanın onurunu yaşamıştım. Bulduğum konuşma 1987 yılına, yani bundan 37 yıl öncesine ait. O yılın Sedat Simavi ödülünü birlikte kazanmıştık. The Marmara Oteli’nde düzenlenen törenle “gazetecilik” dalındaki ödüllerimizi alırken yaptığı konuşma, sanki dün kaleme alınmış gibi... İşte Uğur Mumcu’nun, daha sonra yaşanacakları 37 yıl öncesinden görüp anlattığı o tarihi konuşmadan bazı satır başları: ★★★ “(...) Ben ödülün kime verildiğinden çok, hangi konulara verildiğini dikkate alırım. Laikliğin günümüz Türkiyesindeki önemi, her gün biraz daha anlaşılıyor. Bu yüzden jürinin gerek Uğur Dündar’ı gerekse beni, laiklik konusundaki yayınlarımızdan dolayı ödüllendirmesini, bilinçli ve duyarlı bir seçim diye yorumluyorum. ★★★ (...) “Rabıta” dizisinde, dinsel akımların yurtdışındaki merkezlerini, bağlantılarını ve ilişkilerini vurgulamaya çalıştım. Yurtdışında iki merkez var: Bunlardan biri Tahran, Humeyni rejimi, ikincisi ise Suudi Arabistan, yani Riyad... ★★★ Araştırmamda iki tip gericilik ön plana çıktı. Önemli olan buydu. Bu yazı dizisi, gericiliğin devlet içindeki odaklarını ortaya çıkardı. Sanırım bu yüzden hışım çekti. İleride bu gericiliği ve para kaynaklarını daha net ve daha geniş biçimde ortaya koyacağımı umuyorum. İslam finans kurumları Türkiye’ye yeni yeni geliyorlar. Aslında “Rabıta” yayınının devlet katında yarattığı çalkantı, Atatürkçülüğün inkarıdır. Son 7 yıldır (12 Eylül dönemi) Türkiye’ye egemen olan sahte Atatürkçülük, Arap milliyetçiliğine bir çeşit perde oldu. Türkiye’de bugün, yurtdışından maddi yardım alan İslamcı akımlar cirit atıyor. Bunu daha net, daha açık, isim isim açıklayacağım. Hangi siyasal gücün içinde bulunduklarını, hangi sermaye gruplarının arkasında olduklarını kanıtlamaya çalışıyorum...” ★★★ İsim isim belgeleyip yayınlayacaktı. Ama yayınlatmadılar. İran’da rejim tarafından askeri tesislerde eğitilmiş teröristler, bombayla şehit edip, susturdular... Susturdular ama ölümsüz yazılarındaki tüm iddialarının hepimizin gözü önünde birer birer gerçekleşmesini perdeleyemediler. O nedenle bu tarihi konuşma, bugünlere ışık tutmasının yanı sıra, Uğur Mumcu’yu hangi zihniyetin hedef seçtiğini işaret etmesi bakımından da ibret verici bir belge niteliğinde... Büyük gazeteci ağabeyimi sevgi, özlem ve rahmetle anıyorum.",https://www.sozcu.com.tr/ugur-mumcu-37-yil-once-bugunleri-gormustu-p120277
Uğur Dündar,Küçük yaştaki kızların çırpındığı fuhuş bataklığından yükselen çığlıklar!..,04 Aralık 2024,"Geçen hafta ARENA’da, seks ajanslarının yaşı küçük kızları fuhuş bataklığına nasıl sürüklediklerini anlatmış, kadın tacirlerinin eline düşen bir kurbanın savcılık ifadesinden hareketle, bu bataklığı örten perdeyi aralamıştık. Ekibimize gelen yoğun ihbarlar üzerine Cem Özkeskin araştırmasını sürdürdü ve çok çarpıcı, hatta tüyler ürperten gerçeklere ulaştı. Araştırmasını genişleten Cem, seks ajanslarının kullandığı şantaj yöntemlerine, bataklıkta çırpınan 18 yaşın altındaki diğer çocuklara, uyuşturucudan kiralık katillere kadar her türlü suçun sipariş edilebildiği sohbet gruplarına ulaştı. Cesur bir savcının el atmasını bekleyen bu çocuk istismarı dosyası, bu hafta, birbirinden çarpıcı soruşturmalarla ekrana gelecek olan ARENA’nın konuları arasında... ★★★ Ekibimizden Fırat Fıstık da, kırmızı ve yeşil reçeteli ilaçları haberi olmayan vatandaşların adlarına yazarak vurgun yapan ilaç çetesinin üzerine gitti. Bu çalışmayı yaparken ilaçların, sosyal medya üzerinden pazarlandığını da ortaya çıkardı. Fırat “Yenidoğan Çetesi” davasında tanık olduğumuz hastaneler dışında bazı tıp merkezleri ve eczanelerin de Sosyal Güvenlik Kurumu’nu (SGK) dolandırdıklarını belirledi. Soruşturma sırasında SGK’nın kesmesi gereken ceza tutarının bazı bakanlıkların bütçelerinden fazla olduğu belgelendi. SGK’daki kara deliğin ayrıntıları da ARENA’nın yayın akışı içerisinde Fırat Fıstık ve SÖZCÜ yazarlarından Avukat Mustafa Zafer’in ayrıntılı anlatımlarıyla ekrana gelecek... ★★★ Deneyimli soruşturmacı Gazeteci Gökmen Ulu da, “AVM’ler kralı” olarak tanınan Alman iş insanı “Hans Otto Nagel Türk halkına ait kamu alanlarına nasıl çöküp AVM’ler kondurdu?” sorusunun peşine düştü. Gökmen’in ulaştığı belge ve görüntülere göre Nagel, Türkiye’de kurduğu ilişkiler, şirketler ve bulduğu ortaklarıyla birlikte, birçok kentimizde alışveriş merkezleri inşa etti. Bunların çoğunun ortak özelliği; halka ait kamusal alanlara yapılmış olmaları. Bu rant tezgahı ilk olarak İzmir’de çalışmaya başladı. Ege Üniversitesi kampüs alanının bitişiğinde 308 dönümlük kamulaştırma yapıldı. Milli Eğitim Bakanlığı bu arazide sadece öğrenci yurdu ve eğitim tesisi yapılmasına onay vermişti. Fakat öyle olmadı. Eğitim-kültür amaçlı tesis yerine AVM inşa edildi!.. AVM’nin sahibi olarak da Almanya’nın ikinci büyük bankası gösterildi!.. Gökmen Ulu, eğitime tahsis edilen alanın nasıl olup da milyarlarca liralık rant merkezine dönüştüğünü araştırdı, taraflarla görüştü ve çok çarpıcı gerçeklere tanıklık etti. ★★★ Bunlar gibi birçok ilginç konunun ve coğrafyamızdaki tehlikeli gelişmelerin yer alacağı, büyük cesaret ve emek ürünü  ARENA, bu akşam saat 20.10’dan itibaren SÖZCÜ Televizyonu’nda ekrana geliyor. Kaçırmamanızı öneririm...",https://www.sozcu.com.tr/kucuk-yastaki-kizlarin-cirpindigi-fuhus-batakligindan-yukselen-cigliklar-p112271
