Yazar,Başlık,Tarih,Metin,URL
Mine Esen,"CHP meydanları, meydanlar CHP’yi duydu",07 Nisan 2025 Pazartesi,"Türkiye’nin Atatürk liderliğinde kurucu partisi CHP, demokrasi sınavını güçlü şekilde veriyor. İktidarın muhalefete yönelik tutuklama, kayyum gibi her türlü baskı aracını çekinmeden kullanabileceğini açıkça gösterdiği olağanüstü bir dönemde düzenlediği bu olağanüstü kurultay kuşkusuz tarihe geçecek. Seçilmiş İBB başkanı ve CHP’nin cumhurbaşkanı adayı İmamoğlu ile yakın ekibine yönelik operasyonlar, tutuklamalar, buna karşı kitlesel protestolara müdahale, çoğu öğrenciler olmak üzere eylem yapanların cezaevine konması gibi hak, hukuk ve vicdani açıdan soruların dolu olduğu süreçte CHP’den bütüncül bir yanıt geldi. CHP kurultayla, iktidar hedefini göstererek baskılara karşı geri adım atmayacağı mesajını verdi, “Korku iklimine teslim olmak yok” dedi. Kurultay süreci bu kez parti içi kısır siyasi tartışmaların içine hapsedilmedi. Eski başkanlar firesiz Özel ile birlikte salonda yan yana otururken sandalyelerden biri de temsili olarak İmamoğlu için ayrıldı. Son gelişmeler çerçevesinde bu fotoğraf, Saraçhane başta olmak üzere ülkenin pek çok yerinde yapılan eylemlerde yurttaşın “Artık parti içi bölünmeleri bırakın, birlik olun” çağrısının duyulduğunu gösteriyor. İmamoğlu’nun tutuklanma süreciyle birlikte dayanışma hareketini sahaya yansıtarak etkin bir liderlik gösteren Özel, kurultayla “güvenoyunu” tazelemekle kalmadı, daha sağlamlaştırdı. Bundan sonra ise gözler, cumhurbaşkanı adaylığı için önseçim sandığı koyup çözümü katılımcı demokraside arayan, halkla dayanışma rüzgârını arkasına almayı başaran CHP’nin yol haritasının nasıl ilerleyeceğinde. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İmamoğlu ve diğer tutukluların serbest bırakılması çağrıları, konunun yurttaşın gündeminden düşürülmemesi gibi iç ve dış politikadaki krizlere yönelik seçmene güven veren çözüm önerilerinin program haline getirilmesi, mitinglerin heyecanının korunması son derece önemli. Yaşamsal sağlık sorunları bulunan Mahir Polat gibi, 299 gencimizin demir parmaklıklar ardından çıkarılması ortak vicdanın sesi. Kuşkusuz parti yönetiminin bu süreçte alacağı karar ve uygulamalar sadece CHP seçmeni için değil, ekonomik darboğazda sıkışan, adalet terazisindeki bozulmaya tepkili olan başka partili seçmen açısından da dikkatle izleniyor. Dünya sancılı, jeopolitik-ekonomik küresel hatlar karmaşık. “Trumpizm”in inişli çıkışlı rüzgârıyla Avrupa dağınıklığı nasıl toplarım derdinde. Trump ve destekçisi Evangelist cephe, İsrail dini motifli çıkar hesaplarıyla Ortadoğu’da yayılma peşinde. Suriye üzerinden, İsrail’in Türkiye’ye yönelik artan tehditleri, İran’a karşı ABD’nin saldırı gözdağı derken bu zorlu tabloya Akdeniz’deki enerji kapışmasını da eklemek gerek. Haliyle Kıbrıs’ı da içine alacak etkinlik mücadelesi harlanıyor. Yunanistan, GKRY yeni sondaj adımlarını duyuruyor. Üstüne iktidar cephesine yakın Katar gibi, bazı Arap ülkeleri, hatta kimi Türk Devletleri Teşkilatı üyeleri de Türkiye ve KKTC’nin çıkarlarını gözetmeyen blokla işbirliğini artırıyor. GKRY’ye elçi atamaları bunun son örneklerinden. Bu riskli süreçte ise iktidar siyasi manevra hattını adeta ABD-Rusya pazarlık denklemine kilitlemiş, Trump’tan gelecek yanıta bağlamış görünüyor. Trump’a ne kadar güvenilebileceği, Gazze’yi ölümcül şiddetle yerle bir eden İsrail’le nasıl bir süreç yaşanacağı bilinmezliklerle dolu. İktidarın stratejisi ise belli... İçeride siyaset ve ekonomide yaşanan ağır kriz havasının konuşulmaması için dış gelişmelerle gündemi belirlemek ve muhalefete karşı baskı iklimi oluşturmak. Öyle ki yurttaşın yaşananlara tepkisini göstermek için başvurduğu demokratik hak olan boykota karşı bile suç üretme, gözaltı sopası çıkarmak... İktidara göre yaşananlardan kendinden başka herkes sorumlu. Ekonomik verilerin yansıması cepte delik olarak yurttaşa dönüyor, yetmiyor yüzde 25 zamla elektrik çarpıyor.",https://www.cumhuriyet.com.tr/yazarlar/mine-esen/chp-meydanlari-meydanlar-chpyi-duydu-2316382
Mine Esen,Ders almıyoruz,03 Şubat 2025 Pazartesi,"Bu hafta 6 Şubat Kahramanmaraş merkezli depremlerin yıldönümü. 11 kenti etkileyen, 53 bin 725 canımızı yitirdiğimiz felaketin ardından geçen iki yılda bölgede yaraların tam anlamıyla sarıldığını söylemek ne yazık ki zor. Barınma, istihdam, altyapı gibi temel konularda ağır sıkıntılar sürüyor. Binlerce insana mezar olan binalardan sorumlu olanların yargı süreçleri, verilen kararlar vicdanları kanatıyor. Bir ülkenin yarınını çalan bu ölümcül yıkımda sorumluluk üstlenenin olmadığı, suçun sürekli birbirine atıldığı bir ortamda adalet çağrısı yapan depremzedelerin haklı isyanları yüreklerde yankılanıyor. Bu “hesap verilmez, sorulmaz” haline dönüşen, çürümeye doğru giden sistemde yurttaş “kader ve keder” arasına sıkıştırılmak isteniyor. Aradan geçen iki yılda, pek çok faciayla karşılaştık. Daha yeni Kartalkaya’da otel yangınında ihmaller zinciriyle göz göre göre 78 canımızı yitirdik. TBMM Başkanı Numan Kurtulmuş’un Kartalkaya’daki faciaya ilişkin önceki günkü şu sözleri dikkat çekiciydi: “Türkiye’de temel meselemiz mevcut mevzuata uymamaktır. Umarım, bu büyük bir ders olur. Bu da ders olmayacaksa ne ders olacak...” Doğrudur, böylesine acılardan ders çıkarmak gerekir ancak ne yazık ki bunun olmadığı geçmişten bugüne ortadadır. Bu nedenle de şu soruları hepimizin sorması gerekmez mi? Ders çıkarması gereken sadece sade yurttaş mıdır? İktidarda olanların sorumluluğu ne noktadadır? Ülke yönetiminde olanların liyakat-etik bakışı nasıl olmalıdır? Ahbapçavuş ilişkisi örneği siyaset-ticaret mantığıyla yandaş yaklaşımlar, güçler ayrılığı ilkesinin aşındırılması, ölümcül ihmaller zincirini beslemez mi? İstifa etme kararı neden bunca yıldır iktidarda olan bir parti tarafından yaşama geçirilmemiştir, topluma örnek olunmamıştır? Bir sonraki faciayı beklemeden ders almamız gerektiği kuşkusuz. Ama bu kutuplaşmış siyasi iklimde bunun nasıl olacağını kestirmek ise güç... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İktidarın ekonomik kriz gibi zorlu konuları halı altına süpürmek için “sürekli gündem değişikliği” manevraları sürerken CHP seçim sandığı hedefini 2025’e koyduğunu duyurdu. Bu zorlu hedef çerçevesinde gözler CHP Genel Başkanı Özel’in, cumhurbaşkanı adaylığı için önseçim dahil süreci başlatacakları açıklamasıyla birlikte İBB Başkanı İmamoğlu ile ABB Başkanı Yavaş hattına çevrildi. İmamoğlu’nun Çağlayan’da hakkında açılan iki soruşturma çerçevesinde savcılığa ifadesi sırasında, alanı dolduran kalabalık ve CHP’nin bir bütün olarak dayanışmayla, gövde gösterisi kuşkusuz geçen haftanın gündem başlıklarındandı. Özellikle Yavaş ile İmamoğlu’nun el ele görüntüsü parti içindeki tartışmaları biraz dindirdi. Yavaş’ın iktidara gelince “Silivri’yi kapatalım” sözü ise alkışlarla karşılandı. Yine zorlu bir haftayı geride bıraktık. İktidarın, “Seçim sandığı gelsin” çağrısı yapan CHP’ye baskısı giderek artıyor. Baskı artarsa bilin ki korku ve kaygılar da büyük. Gerilim çoğalınca bu baskı bir menajere yönelik “tekelleşme” soruşturmasını oyuncuları da katarak Gezi dosyasını yeniden açmaktan, İBB Başkanı İmamoğlu’nun davalarında aynı bilirkişinin olmasına yönelik çıkışının ardından konuyu işleyen gazetecilere dek uzanıyor. “Bilirkişi soruşturması”nın, Halk TV yayınındaki haber çerçevesinde Barış Pehlivan, Kürşad Oğuz, Seda Selek, Serhan Asker’in gözaltılarına, genel yayın yönetmeni Suat Toktaş’ın tutuklanmasına varması ise basın özgürlüğü konusundaki tarihimize kara bir leke olarak geçti. Hep söylüyoruz, “Gazetecilik suç değildir!” Yıllarını mesleğe adamış Toktaş’ın bir an önce serbest bırakılması çağrımızı yineliyoruz. Tüm bu gerilimler arasında yetmiyor, diploma töreni sonrasında “Mustafa Kemal’in askerleriyiz” diyen beş teğmen ve üç komutan ordudan tasfiye ediliyor... Atatürk liderliğinde Cumhuriyetin kurulmasından itibaren karşıdevrimcilerin, gericilerin, ümmetçilerin arayışları sona ermiş değil. Ve bu hızlanma adımlarının tam da küresel mücadelede yeni bir döneme girildiği, Ortadoğu haritalarının bir kez daha şekillendirilmeye çalışıldığı bir dönemde gerçekleşmesi diken üstünde olmamızı gerektiriyor.",https://www.cumhuriyet.com.tr/yazarlar/mine-esen/ders-almiyoruz-2295575
Mine Esen,Öngörebilmek,10 Mart 2025 Pazartesi,"Bugün yaşadığımız, tam anlamıyla adını da koyamadığımız küresel karmaşa dönemine adım adım geldik. Tepedeki çığ tehlikesi aslında görünürdü ancak uyarılar her zamanki gibi işe yaramadı. Ülkemizde, yanı başımızda olan gelişmeleri doğru okumak için yeniden kurulmaya çalışılan “küresel düzen” sarsıntılarının nereye doğru evrileceğini iyi hesaplamak gerekiyor. Trump yönetiminin, bildik ABD kurumsal yapısındaki radikal değişiklik adımlarından, Transatlantik ilişkilerindeki kırılmalara, teknoloji devlerinin yeni dünya düzeninde iktidara oynamasına dek her yerde öngörülemezlik söylemi karşımızda. Washington, II. Dünya Savaşı sonrası küresel hegemonyası için “demokrasi” vitrini altında yürüttüğü “yumuşak güç” imajını değiştiriyor. Trump, ABD’nin diplomatik söylemlerinin arkasındaki gerçek yüzünü artık filtresiz ortaya seriyor. Ukrayna’ya açıkça “Nadir elementlerini vermezsen destek yok” demesi de bunun bir örneği. Dünya değişiyor ama değişmeyen nedir derseniz, emperyalist bakış açısı... Son dönemde Ukrayna, Filistin ve Suriye’deki gelişmeler akıllara dünya savaşları sırasında ve sonrasında yapılan kirli paylaşım pazarlıklarının tekrarı hissi veriyor. Süreç, Türkiye açısından da çok kritik. Kaos fırtınasından sağlam çıkmak için içeride de güçlü olmak şart. Aslında ülkenin kurucu ilkeleri bunun için formülü vermiş, başka yerde aramaya gerek yok. Anayasanın değiştirilemez ilk üç maddesine bakarsak özetle ne diyor: Türkiye Cumhuriyeti, toplumun huzuru, milli dayanışma ve adalet anlayışı içinde, insan haklarına saygılı, Atatürk milliyetçiliğine bağlı, demokratik, laik ve sosyal bir hukuk devletidir. Ülkesi ve milletiyle bölünmez bir bütündür. Aracınızı açık artırmayla satın. Otobid Fiyatı Gör Atatürk ülkenin kurucu liderliğini yaparken toplumu birleştirecek, ulusal birliği koruyacak, bir anlamda “altın oran” denecek, en iyi yöntemi sağlamış. Bu çerçevede de laiklik ilkesi yaşamsal. Küresel güçlerin din, etnik, mezhepsel kaşımalar üzerinden toplumu kışkırtmalarına karşı demokrasi kalesi. Peki o zaman, bu ilkeye karşı gericilere yol açan zihniyeti nasıl değerlendirmek gerek?.. Ülkenin gündemi zorlu. Ekonomik kriz, muhalefete baskı sürüyor. Hesap verebilirlik, yargının bağımsızlığı, etik değerler, liyakat konusunda durum ortada. Kartalkaya’da onlarca canın yittiği yangın faciasına ilişkin geçen hafta Meclis’te kurulan komisyona ilgili bakanların katılmaması sorunların bir örneği. Toplumsal şiddetteki karneye gelirsek... Yapılan bir araştırmaya göre geçen yıl Türkiye’de çocuk nüfusa karşı cinayetler dünya ortalamasının yaklaşık iki katı. Yaşlı nüfusa karşı fiziksel şiddet eylemleri ise 3.5 kat... Geçen haftadan bir diğer dikkat çeken haber ise emekçilerin aylardır özelleştirme karşıtı eylem yaptıkları Ankara’daki Çayırhan Termik Santralı ve maden sahalarına ilişkindi. Tepkilere karşın satış yapıldı. İddiaya göre satış bedeli değerinden neredeyse sekiz kat altında! İktidar ise gündemini “İmralı açılımına” bırakmış halde. “Anayasa değişikliği” de yanında... Terör örgütü PKK’nin “kendini feshedeceği” açıklamalarına karşı Suriye’deki kolu YPG’nin “benle ne alaka” çıkışı da sürecin karmaşık hallerinden. Üstüne bir de Suriye’de cihatçı HTŞ liderliğindeki yönetim güçlerinin, Alevilere yönelik kanlı saldırıları da eklenince alın size yine “böl-parçala-yönet” oyunlarının tekrarı. İdlib’den yola çıkıp bir anda Şam’da yönetimi ele geçiren HTŞ’ye anında destek veren Ankara’ya o dönem “Nedir bu acele” denmiş, ancak uyarılar sonuçsuz kalmıştı. Şimdi gelinen süreç Suriye’deki kırılganlığı, mezhepsel şiddetin nasıl körüklendiğini bir kez daha ortaya koyuyor. Suriye’deki iç savaş, şiddet karşısında, Türkiye’de “mezhepçilik” siyasetine soyunanlara, ümmetçi hayaller kuranlara, gericilerle yol yürüyenlere karşı her daim uyanık olmak gerekiyor. Bu nedenle de laiklik ilkesini toplumun içselleştirmesi, koruması daha da önemli hale geliyor. Ankara’nın gözü, “İmralı süreciyle” eşzamanlı Trump’ın Suriye politikasında. Ama bu son gelişmelerle birlikte Trump’ın ya da başka yabancı güçlerin, YPG’ye işaretle “IŞİD ve ona benzer yapılara karşı müttefiğimiz” yönündeki bildik söylemi sürdürüp sürdürmeyeceği de kritik sorular arasında. “Öngörülemezlik” kelimesi hepimizin dilinde... Ama siyaset yapmak, iktidar olmak bu öngörülemezlik tablosuna karşı planlama, hazır olma sorumluluğunu da içerir. Türkiye, Ukrayna ve Suriye üzerinden dış güçlerin “havuç-sopa” siyasetinin oyun sahasına girmemelidir.",https://www.cumhuriyet.com.tr/yazarlar/mine-esen/ongorebilmek-2307742
Mine Esen,Susturulmuşlar kulübü peşindeler!,14 Nisan 2025 Pazartesi,"İktidar ve demokrasi ilişkisi her zaman tartışmalı olmuştur. Bu ilişkinin, dijital çağla birlikte yapay zekâ, sosyal medya devlerinin iktidar hırsına ortaklıkları derken aradaki sınır çizgisinin bulanıklaştığını da söylemek mümkün. Ancak tarih boyu süren tartışmada en basit haliyle katılımcı demokrasinin kuralları üç aşağı beş yukarı belli; sadece sandık ortaya koymanın yeterli olmadığı, ifade özgürlüğünün, toplumsal örgütlenme hakkının da sağlandığı bir uzlaşı kültürü sistemi. Yani anayasal haklar çerçevesinde eleştiri ve protesto hakkının demokratik, hukuk devleti temelinde garanti altına alınması. Peki, bir iktidar yurttaşın demokratik haklarını kullanmasından, protestolardan neden korkar? Acaba sürdürdüğü politikalara yönelik seçmenin desteğini yitirdiğini bildiği, baskıyla bunu saklamaya çalıştığı için mi, yanlış politikaların faturasını ödememek için mi, bir kere iktidara geldim, bu koltuğu daha da bırakmam zehrine kapıldığı için mi, demokrasi araçtı, amaç seçimle gelip-giden değil, devletin kendisi olmak hedefi için mi?.. Tarih, bu soruların yanıtlarına ışık tutan pek çok acı, ders veren örnekle dolu. Ülkemizde ise son gelişmelere bakıldığında hak, hukuk, adalet konusunda ciddi bir erozyon yaşandığı ortada. İktidar, muhalefet kelimesini imkânı olsa hayatımızdan çıkarmak ister bir görüntüde. Tahammülsüzlük sınırı, eleştirileri duymaktansa ses yükselten herkesi susturmaya kadar varacak gibi. Öyle ki protestolara katılan, TOMA önünde dans eden bir üniversite öğrencisinin tutuklandığı, kimi için gencecik yaşında siyasi yasak istendiği, CHP’li Zonguldak Belediye Başkanı Erdem’in, İBB merkezli operasyonlara yönelik protestolara neden katıldığına ilişkin ifadeye çağrılması geçen haftanın gündeme yansıya trajikomik haberleri arasındaydı! Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Yerel seçimlerden birinci çıkan CHP, iktidarın tam saha baskısına karşı milli irade vurgulu mitingleriyle meydanlarda dayanışma rüzgârını arkasına almış gözüküyor. Kumpas davalarıyla bilinen, şimdilerde de CHP’nin cumhurbaşkanı adayı İmamoğlu ve ekip arkadaşlarıyla, diğer muhalif isimlerin konduğu Silivri Cezaevi’nden “Baskılara karşı vazgeçmek yok” mesajları yükseliyor. Bu adalet çağrısının gücü son olarak CHP lideri Özel tarafından Samsun mitinginde açıklanan, İmamoğlu’nun cumhurbaşkanı adayı olması ve erken seçim isteyen imza kampanyasına desteğin 10 milyonu geçmesiyle görüldü. Neredeyse her gün siyasilerden gazetecilere, iktidara eleştiri getirenlere uzanan yeni bir operasyon, gözaltı haberiyle uyanıyoruz. Bir yanda ekonomik kriz, önlenemeyen şiddet tablosu, eğitimde gerici uygulamalar, liyakatten kopukluk diğer yanda ülkemizi çevreleyen bölgede ellerin tetikte oluşu. Emperyalistlerin, I. Dünya Savaşı’ndan bu yana hayal ettikleri yapboz haritaları yeniden gündeme getirme çabaları. Bir Suriye, bir Ukrayna... Bir Ortadoğu tavlası, bir Akdeniz, bir Karadeniz üzerinden satranç tahtası. Kimin kimin taşını alacağının belirsizliğiyle tehlikeli virajlar. Tüm bunların arasında toplumun ruh sağlığını koruması giderek güçleşiyor. İktidar yangına körükle giderek toplumsal kutuplaşmayı harlıyor. İşin acı yanı yargıdan çıkan tartışmalı kararlara yönelik toplumda oluşturulmak istenen kanıksanmışlık tablosu... Hukukçular bu konuda ölçüsüzlüğün yayıldığı uyarılarında bulunuyor. Çağdaş Bayraktar imzalı geçen hafta yayımlanan haberimizde uzmanlar, gazeteci ve siyasi tutuklamalarının “normalleştirildiğine” dikkat çekiyordu. İktidarın, bir yandan ev hapsini yaygınlaştırırken diğer yandan da tutuklamaları işaret ederek bu cezanın “yumuşak” bir tutum olduğu algısını yerleştirmeye çalıştırdığını söyleyen siyasi tarihçi Alper Kara da “Böylece toplumun bu durumu kanıksaması hedeflenmektedir. Bu, adeta ‘ölüm ile sıtma’ arasında bir seçim dayatmasıdır” diyordu. Tüm bunlar arasında önceki gün manşetten verdiğimiz Mustafa Çakır imzalı haberimiz de iktidarın tüm toz duman havasının arkasındaki gündemini özetler gibiydi. Daha önce Anayasa Mahkemesi’nden dönen ancak yeniden Meclis’e getirilen “torba öneride” yok yok! Bunlar arasında bakanların müşavirlerini sınav, kademe, atama hükümlerine bağlı olmadan atayabilmesi, kamuya alınacak uzman ve yardımcıların inceleme ve soruşturma yapabilmesi de dikkat çekiyor. Teklifteki maddeler yasalaşırsa üst düzey atamalarda liyakat ve mevzuat hükümleri yerine bakanların kararları yeterli olacak. Yani ben yaptım, oldu mantığına devam...",https://www.cumhuriyet.com.tr/yazarlar/mine-esen/susturulmuslar-kulubu-pesindeler-2318491
Mine Esen,Süreçte ‘Suriye denklemi’,03 Mart 2025 Pazartesi,"MHP liderinin başlattığı “Öcalan açılımı” geçen hafta terör örgütü elebaşısının “Silahları bırakın” çağrısıyla yeni bir sürece girdi. Bundan sonraki yol haritasının ne olacağı, nasıl ilerleyeceği konusu ise bilinmezliklerle dolu. İktidarın bir yandan muhalefete yönelik kayyumla, cezaevlerini göstererek yürüttüğü baskılar diğer yandan görüşme trafiği akılları karıştırır halde. Bunlara son olarak cezaevinde bulunan, hakkında onlarca yıl hapis cezası kararı olan eski HDP Eş Genel Başkanı Demirtaş’ı, Cumhur ortağı MHP lideri Bahçeli’nin telefonla arayıp konuştuğu iddiası da eklendi. Haliyle gelişmelerle birlikte iktidar cephesinin DEM’le yakınlaşarak yeni anayasa için Meclis aritmetiğinde destek bulma arayışında olduğu tartışmaları da hızlandı. On binlerce ölümden sorumlu, ulusal birliği tehdit eden, dış güçlerin piyonu olan bir terör örgütünün yıllar sonra kendini feshi, silahı bırakma yönünde bir yola girmesi elbette gelecek için bir umut. Ancak ülkemizin güvenliği açısından süreci oldubittiye getirmenin yaratacağı tehlikeyi farkına varmak kadar konuyu sadece sınırlarımız çerçevesinde değil, komşularımız Suriye, Irak ve İran’la birlikte değerlendirmek de gerek. Terör örgütü PKK, farklı isimlerle, farklı dış odaklarla bu ülkelerde yapılanma içinde. ABD’nin Irak işgali, “Arap Baharı” denerek Suriye’nin karıştırılmasıyla birlikte 20 yılı aşkın bir sürede bölgedeki haritalar değişip duruyor. BOP, GOP hayaleti dinmiyor. ABD’nin yanı sıra Avrupalı pek çok ülkenin de Irak’ın kuzeyindeki bölgesel Kürt yönetimini baştan bu yana desteklediği sır değil. Bölünmelerden çıkar sağlayan emperyalist bakış, bu çerçevede Bağdat-Erbil hattında zaman zaman gerilimleri kaşımayı sürdürmekte. Tıpkı geçmişte örneklerini gördüğümüz bağımsızlık referandumu, enerji anlaşmaları, askeri güçlerinin silahlandırılması süreçlerinde yaşananlar gibi. Stoklarla Sınırlı Fırsatlar Yüzlerce Ürün Vivense Şimdi Satın Al PKK’nin Irak’taki güçlerine gelirsek bunun büyük kısmının Suriye’de ABD destekli SDG’nin ana unsurunu oluşturan YPG/ PKK bünyesine girdiği görülmekte. Dışişleri Bakanı Fidan’ın geçenlerde basına yansıyan demecindeki ifadeler bu açıdan dikkat çekiciydi: “PKK’nin Türkiye’den, Irak’tan, İran’dan gelmiş 2 bine yakın kadrosu şu anda SDG yönetiminin tepesinde oturuyor.” O zaman kritik sorulardan bazıları da şöyle: Suriye’deki YPG oluşumunu nasıl değerlendireceğiz? ABD destekli İsrail’in Suriye’de genişlettiği işgali, İran’a baskıyı artırdığını da hesaba katarsak Şam yönetiminin gücünün gerçekliğini sorguladığımızda YPG’nin “ulusal ordunun” içine entegre olmayı kabul edeceğini düşünmek gerçekçi mi? Bugün Ankara ile iyi geçinen Irak’taki Barzani yönetiminin ya da yerine gelecek yapının yarın Suriye’deki Kürt oluşumlarla ittifak yapıp yapmayacağının garantisini uluslararası yasalar çerçevesinde almak mümkün mü? Tüm bunlarla birlikte emperyalist bakış açısının bölgedeki ulus devlet ilkesini zayıflatarak ayrılıkçı rüzgârları bir dindirip bir üfleyerek yürütme hırsını akılda tutmak gerekiyor. Bugün Cumhuriyet tarihimizin Aydınlanma mücadelesinde büyük önder Atatürk’ün devrimci kararlarının yıldönümü. Çağdaş Türkiye yolunu açan “hilafetin kaldırılması”, “Şeriye ve Evkaf Vekaletinin Kaldırılması” ile “Eğitim ve Öğretim Birliği” yasaları bundan 101 yıl önce TBMM’de kabul edildi. Demokratik, laik, hukuk devletinin yapıtaşları oluşturuldu. Savaştan yorgun ama umutlu, ekonomik zorluklar içinde ama akıl ve bilimin gücünün farkında, ümmetçi değil ulus bilincincinden yana ve dini siyasete alet edenlere geçit vermeme ilkesini içeren bir yönetim şeklinin, toplumsal aklın oluşmasında yol haritası ilan edildi. Yüz yıl öncesinden bugüne... Bulunduğu coğrafyada kendisini öne taşıyacak devrimleri uygulamaya sokan bir ülke olarak günümüze bakınca insanın içinden acaba bir akıl tutulması mı yaşanıyor demek geliyor. Geçen haftanın dikkat çeken haberlerinden biri de eğitim politikasındaki sorunlara ilişkindi. Yaklaşık bir ay önce Eğitim-İş’in başlattığı Cumhuriyet ve emek yürüyüşü önceki gün Ankara’da mitingle sona erdi. Eylemleri takip eden Taylan Gülkanat imzalı haberimize göre, birlikte yaşamanın temelinin laiklik olduğunu vurgulayan eğitimcilerin “Okullarda tarikata yer yok” çağrıları meydanlarda yankılandı.",https://www.cumhuriyet.com.tr/yazarlar/mine-esen/surecte-suriye-denklemi-2305375
Mine Esen,Millet iradesi gücünü hatırlattı,24 Mart 2025 Pazartesi,"Bir iktidarın halk desteğini yitirmeye başlaması halinde nasıl bir yol izleyeceği, tarihsel sahnede nasıl tanımlanacağı açısından son derece önemli. Yurttaşın, muhalefetin tepkilerini yok saymak isteyen bir iktidar baskı ve sindirme politikasına sarılabilir. Hırstan gözü dönüp sadece “Ben karar verebilirim” diyerek körleşmiş bir siyasete sığınabilir. Bazen iktidarın tepesinde, sarayların kalın duvarları arasında halktan koparak, çıkarcı yandaşlarla etrafının çevrelenmesine seyirci kalabilir. “Kıssadan hisse” masallara da yansıyan “kral çıplak” haliyle asıl hesabı vereceği yurttaşa, seçmene karşı kör, sağır hale gelebilir. Oysa çoğulcu, katılımcı demokrasilerde siyasetin yozlaşmasına, bir kişinin, partinin mutlak güç sarhoşluğuna kapılmasına karşı panzehir belli: Güçler ayrılığı ilkesi. İktidar aynı zamanda yasama, yürütme ve yargı olamaz. Demokratik, laik hukuk devletinde bu kuvvetler dengesi, adalet terazisidir de. Ufak bir hata bile bireyseltoplumsal özgürlükleri, iç barışı, ulusal birliği riske sokabilir. Bugünkü tabloya gelirsek... Milyonlarca kişinin oyuyla seçilmiş İBB başkanı ve aynı zamanda CHP’nin cumhurbaşkanı adayı olan İmamoğlu ve yakın çalışma ekibine yapılan operasyonlar, suçlamalar, hapis kararlarıyla birlikte yaşanan süreç ülkemizin demokratik işleyişi açısından kara bir lekedir. Büyük önder Atatürk’ün kurduğu, ülkenin, kurucu partisi CHP’yi “şaibe” imajıyla alt etmeye, muhalefeti kayyumlarla baskılamaya çalışan bakış açısının yanlışlığı ortadadır. Demokrasilerde sonsuz iktidar yoktur. İmamoğlu ve ekibine yönelik sivil darbe olarak da yorumlanan bu ağır kararlar karşısında yurttaşın verdiği yanıt ise kuşkusuz tarihe geçecektir ki bu mesaj ülkenin dört bir yanında, emeklisinden öğrencisine her yaştan her kesimden verilmektedir. Önemli noktalardan biri de bu kitlelerin hepsi CHP’li değildir. Halk iradesinin yok sayılmasına, haksızlıklara, yasaklara, kısıtlamalara, adaletten uzaklaşan, otokratikleşen zihniyete karşı “Artık yeter” mesajı için meydanlara çıkmıştır. Kalabalıklar arasında gençlerin ve kadınların yoğunluğu da son derece değerlidir. Ne mutlu ki Atatürk’ün kurduğu Cumhuriyet aynı zamanda bir kadın hakları devrimidir. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Yurttaş ağır ekonomik darboğazda darbe üzerine darbe alırken muhalefete yönelik algı çalışmalarına “hak, hukuk, adalet” diyerek iktidar koltuğuna ders verip sandığı göstermektedir. Dün milyonlarca kişinin destek olarak CHP sandıklarına koşması da bu çerçevede ele alınmalıdır. Yurttaş demokrasi sınavını barışçıl gösterilerle sandık üzerinden dayanışmayla büyük bir başarıyla vermiştir. Asırlık Cumhuriyet gazetesi, yayın ilkelerinde de vurgulandığı gibi Atatürk ilkeleri izinde, demokrasinin, laik hukuk devletinin savunucusudur. Bu sorumluluk bilinciyle ülkemizin içinden geçtiği kritik süreçte tüm gelişmeleri siz değerli okuyucularına aktarmayı sürdürüyor. Gençlerin yarınlarına yönelik kaygılarını duymak istemeyen, emekli, işçinin çektiğini görmezden gelen iktidarın bildik “gündem bombardımanı” taktiğiyle süreci unutturma çabasına karşı muhalefetin birlikteliği, demokratik kitle örgütleriyle işbirliği, yurttaşla bağı her zamanki gibi son derece önemli. Yanı başımızda Suriye, İsrail, Filistin, İran, Akdeniz’deki gelişmeler, emperyalist güçlerin BOP, GOP hayalleri düşünüldüğünde ülke içindeki kutuplaşma siyasetinin, demokrasiden uzaklaşma girişimlerinin riskleri bilindik. Transatlantik ilişkilerinde oluşan çatlakla birlikte Avrupa güvenliğinde Türkiye’yi kullanmak isteyen dış güçlerin “Demokrasi karnesi bizi ilgilendirmez, çıkarımıza yarasın” yaklaşımları dikkatle izlenmeli. Bu bildik emperyalist oyunlara iktidarı korumak adına kanmamak, demokrasi için milletin sesine kulak vermek gerekir. İktidar milletin mesajını duyup anlamalıdır. Halk, iradesinin yok sayılamayacağını bir kez daha demokrasi vurgusuyla hatırlatmıştır. Egemenlik kayıtsız şartsız milletindir!",https://www.cumhuriyet.com.tr/yazarlar/mine-esen/millet-iradesi-gucunu-hatirlatti-2312402
Mine Esen,Ortaya karışık siyaset,06 Ocak 2025 Pazartesi,"“İçinde yaşamasak epey eğlenceli ülke” ifadesi son yıllarda yeniden popüler halde. Bir de “Güleriz ağlanacak halimize” deyişi vardır ki bu coğrafyada yaşanan trajikomikliği, tezatlıkları tam da en ince yerinden anlatır. Daha yeni yılın ilk günlerine yansıyan haberlere bakınca “2025 daha kolay geçer mi acaba” gibi iyimser bakış havada asılı kalıverdi. Asgari ücrete, emekliye gelen zam oranına karşın gıda, barınma gibi temel ihtiyaç harcamalarındaki yükseliş ortada. Vergilere zam yağmuru devam ediyor. Kredi borçları katlanıyor. KOBİ’lerde sıkıntılarla birlikte istihdam verileri konusunda kaygılar artıyor. Sağlık ve gıda güvenliği konularında tartışmalar sürüyor. Emekçi, emeklinin haklı isyanı meydanlarda yankılanıyor ancak iktidar cephesi bu sesleri duymamak için iç-dış ortaya karışık bir siyaset topu çevirip duruyor. MHP liderinin “Öcalan açılımıyla” birlikte DEM heyeti İmralı ziyareti sonrası siyasi partilerle görüşme trafiğini de başlattı. Ama yol haritasının, Suriye denklemini de içine alacak şekilde, yansımalarının ne olacağına ilişkin soru işaretleri çok. Terör örgütü ve emperyalist destekçilerinin geçmişte izlediği tutumdan, Cumhur İttifakı’nın iktidarda kalma hesaplarıyla yeni anayasa için DEM ve diğer muhalefet partilerini masaya çekme çabasına, “BOP” gibi küresel kirli oyunlar içinde Türkiye’nin toprak bütünlüğüne yönelik tehditlerden “ümmetçi, yeni Osmanlıcı” tuzaklara, Suriye üzerinden ABD destekli terör örgütü YPG’ye uzanan bir dolu soru akıllarda. Üstüne üstelik İmralı süreci, iktidarın tezatlıklarına “kayyum” siyasetini de eklemiş oldu. Hatırlayalım, geçen yıl Mardin Büyükşehir Belediye Başkanı Ahmet Türk “terör bağlantısı” gerekçeleriyle görevden alınmış, yerine kayyum atanmıştı. Türk, 2016 ve 2019’da benzer şekilde görevden alınmıştı. O dönemde kendisinin “Guinness Rekorlar Kitabı’na girdim herhalde” şeklindeki tepkisi gündeme yansımıştı. Türk şimdi ise MHP lideri Bahçeli’nin açtığı İmralı sürecinde DEM heyetinin kilit isimlerinden. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu karmaşık gündem arasında geçen haftanın dikkat çeken haberlerinden biri de gerçek enflasyon rakamlarını gizlemekle eleştirilen TÜİK’tendi. Kurum olumsuzluğun kaynağını bulmuş: İstatistik okuryazarlığın düşük seviyede olması! Sarp Sağkal imzalı habere göre TÜİK, hakkındaki güvensizliği aşmak için istatistik bilinci oluşturacak, medyayı etkin kullanacak. Kurumsal algıyı olumlu yönde geliştirmek amacıyla 2028’e kadar 2 milyar TL’yi aşan bir harcama yapması da bekleniyormuş. Eğitim elbette şart ancak önce gerçek enflasyon rakamları üzerinde iktidar/muhalefet, uzmanlarla birlikte bir ortak gerçeklikte mi buluşulsa acaba? Bu kadar harcamaya gerek kalmaz belki?.. Yankı bulan bir haber de KYK’ye bağlı kimi yurtta “dini etkinlik baskısı” iddialarına ilişkindi. Mert Öner imzalı habere göre, kimi öğrencinin isteği dışında dini etkinliklere kayıtlarının yapıldığı belirtildi. Durumu CİMER’e yazdıklarını anlatan öğrenciler, “Faaliyet raporuna göre programda spor, ağaç dikme, ilkyardım gibi etkinlikler var ancak bunlar kâğıt üstünde kalıyor” dedi. Eğitim demişken Türkiye’nin hamiliğine soyunduğu yorumlarının merkezindeki, Şam’da yönetimi ele geçiren cihatçı HTŞ okullarda müfredatı değiştirdi. Uygulamayla, bilimsel konular yerine dini öğretilerin getirildiği gündeme yansıdı. Çağdaş, bilimsel, laik eğitim sistemini izlemesi gereken ülkemizde, ÇEDES uygulamasıyla imamın okula sokulduğunu düşünürsek “kim kimin rol modeli” konusunun önemi daha da kritik hale geldi. Yurttaş olarak kriz hallerinden yorgun olmayan var mıdır, bilemiyorum... Geçenlerde uluslararası bir araştırma şirketinin 33 ülkede yaptığı 2025 beklentilerine yönelik bir anket umutsuzluğu gözler önüne serdi. Türkiye olarak listede “iyimserlikte” sondan 3. sıradayız. Yeni yılın ilk gününde gazetemizin manşeti “Ortak beklenti adalet” oldu. Umut ve iyimserlik için mücadele ruhuyla birlikte demokratik, laik, hukuk devleti ilkelerinde gedik açmak değil, tam tersine bu ilkeleri güçlendirmek gerekiyor. Bölgesel güç kavramı için öncelikle sınırları içinde güçlü, bağımsız, birlik içinde, güvenli, istikrarlı, gericilikten uzak, toplumsal kutuplaşmaya geçit verilmeyen bir ülke olmak şart. Hele de 2. Trump döneminin resmen başlayacağı 20 Ocak ve sonrasına yönelik bilinmeyen denklemlerin çoğaldığı bir dönemde...",https://www.cumhuriyet.com.tr/yazarlar/mine-esen/ortaya-karisik-siyaset-2286315
Mine Esen,Barış hepimizin umudu ama,13 Ocak 2025 Pazartesi,"“Kartlar yeniden karılıyor” klişesi çoğumuzun aklına Ortadoğu’yu getirir. “Yeniden” vurgusu umutla birlikte aynı zamanda acı bir döngünün de ifadesidir. “Oyun” hiç bitmeyecek gibidir. Gözler iktidar cephesinin açtığı “Kürt kartına” ilişkin gelişmelerin nereye evrileceğinde. Süreci sadece Türkiye üzerinden okumak yetersiz kalır, gelişmeleri küresel satrancın Ortadoğu ve Akdeniz’e yansımalarıyla da değerlendirmek gerek. Gerçekçi olursak “Aman bulaşmayalım, içine çekilmeyelim” denen Ortadoğu konusu artık ülkemizin jeopolitik-stratejik planlamalarında ana gündemlerden biri haline getirilmiştir. Türkiye’nin gelişmelerin dışında kalması (AKP iktidarının baştan yanlış Suriye politikasıyla Türkiye’yi içine soktuğu durum nedeniyle de) artık pek mümkün değil. Emperyalist güçlerin, Irak’ta da gördüğümüz gibi yıllara yaydığı parçalaböl stratejisi arada es verir gibi gözükse de tümüyle geri çekileceklerini düşünmek saflık olur. Emperyalist çıkarlar, gerektiğinde Sünni-Şii-Kürt, kim varsa tüm halkları birbirine kırdırırken kendisine en büyük tehdit olarak da güçlü, egemen, toplumsal uzlaşıya kavuşmuş bir ulus devlet yapısını görür. Geçenlerde gündeme yansıyan, İsrailli bir bakanın Suriye’nin kantonlara ayrılmasını istediği iddiası da bu çerçevede kritiktir. Ağır ekonomik krizin yaşandığı ülkemizde demokratik, laik, hukuk devleti ilkelerine yönelik aşındırma ortada. Ancak var olan anayasaya bile uyulmadığı göz önüne alınırsa yenisini yapma peşindeki iktidarın samimiyeti tartışmalı. Anayasa değişikliği için Meclis üzerinden matematik hesabı yapan iktidarın, “çözümü” sadece etnik kimlik siyaseti üzerinden tekilleştirme çabası haklı pek çok itirazı da ortaya koyuyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Barışı kim istemez ki? Kullanırken yüreği umutla dolduran bir kelimedir barış. Tarih boyu savaşların, acıların, mücadelelerin mutlu sonu için yazılan dizelerin, iyimser beklentilerin özetidir. Ama barışa ulaşmak, sürdürülebilir kılmak için pek çok zorluğun aşılması, görüşlerin ortak bir zeminde buluşması gerekir. İktidar cephesinin bir yandan CHP’yi DEM’le en ufak görüşmede terörle bağlantılı diyerek suçlamaya girişmesi, “kayyum” politikasıyla muhalefeti baskılama çabası ortada. “Süreci sadece ben açarsam aktır” doğru bir yaklaşım mıdır sorusunun yanıtı bu çerçevede önemli. Siyasal İslamcı, ümmetçi yaklaşımla birlikte emperyalist güçlerle oyuna girmek, küresel düzende bilinmezliklerin arttığı bir dönemde ülkenin üniter, ulus devlet anlayışına, zengin kültürel çeşitliliğe sahip toplumsal yapısına yönelik ciddi riskler barındırıyor. Bu nedenle de iktidarın tüm sorulara, hiçbir baskı uygulamadan yanıt vermesi, yol haritasını şeffaf yürütmesi şart. Trump dönemi için saatler işliyor. Daha Beyaz Saray’a oturmadan, arka kapı diplomasi vs. demeden, bildik filtresiz söylemleriyle Kanada’dan girdi, Grönland’dan çıktı bile. Kendisi bilimsel olarak kabul etmese de iklim krizinin etkisiyle Kuzey Kutbu’ndaki buzulların erimesiyle bölge artık daha fazla iştah açıçı. Zengin enerji kaynakları, Rusya ile de etkinlik kapışması açısından Trump gücü elinde toplama peşinde. Yıllar önce Putin de “Kuzey Kutbu’nun dibindeki bir dağ dizisinin Rus kıta sahanlığının uzantısı olduğunu kanıtladıklarını” savunmuştu. “Akdeniz ısınıyor” başlığı artık Kuzey Kutbu için de söylenir hale gelecek gibi, bölgede rekabet kızışıyor. Avrupa’nın Trump’ın NATO üzerinden yürütmesi mümkün üstenci tavırlarına karşı nasıl bir tutum izleyeceği de merak konusu. Grönland’ın bağlı olduğu Danimarka, şimdiden sana burayı vermeyiz ama ek askeri konuşlanma yapabilirsin önerisi getirdi. Bu Trump’ı keser mi bilinmez ama baskıyı artırırsa bir bakmışsınız AB, Çin ve Rusya ile daha yakın bir işbirliğine girişmiş. ABD’de Trump dönemi aynı zamanda teknoloji devi Elon Musk isminin uluslararası siyasete damga vurma çabasını da ortaya koyacak gibi. Musk’ın sahneye girişi aynı zamanda küresel çapta bundan böyle teknoloji-iktidar arasındaki dengeyi de etkileyecek türden. Geçen hafta Mert Öner imzalı haberimizde Musk’ın Avrupa’ya uzanacak şekilde aşırı sağ, neoliberal cepheden bir siyaset ağı kurmaya çalıştığı görüşlerine yer verildi. Yüksek egolu TrumpMusk ittifakının nasıl ilerleyeceği merak ediliyor. Bir önceki döneminden bildiğimiz üzere, Trump bolca övüp göreve getirdiği isimleri bir gecede sosyal medya mesajıyla kovmuştu. Ama konu Musk ise bu nasıl olacak? haliyle X’in patronu da o!",https://www.cumhuriyet.com.tr/yazarlar/mine-esen/baris-hepimizin-umudu-ama-2288641
Mine Esen,İyi falan değiliz,27 Ocak 2025 Pazartesi,"Bolu Kartalkaya’da 78 canımızı yitirdiğimiz, göz göre göre gelen yangın faciası bir kez daha hiç de “iyi” olmadığımızın aynası oldu. Çok ama çok üzgünüz, kırgınız, kızgınız, vicdanen yaralıyız. “Hallederiz, boşver”ciliğe, insan yaşamının ucuz olduğu bir ülke haline gelmeye, yönetenlerin yönetmek için gereken sorumluluğu üzerine almamalarına karşı isyandayız. Gelişme ve kalkınma tanımını böylesine yanlış yerden kuran, iktidar-yandaşçıkar odaklı zihniyete tepkiliyiz. Kamu, özel, her yerimizden dökülen ihmallerden; ahbap çavuş ilişkisinden, ölümüne ticarethane mantığından bıkkınız. Aranan sorumlunun bulunamamasından, ahlak-etik konusunda kafa karıştırılmasından, hesap verebilmenin, liyakatin öneminin sistemsel olarak yıpratılmasından dolayı yaşanan derin acılardan yorgunuz. Canlarımızın yitirilmesine tepkileri önlemek adına gündemi değiştirme arayışına girenlerin, toplumu “Nasılsa bunu da unuturlar” diyerek küçümsemesine, değer vermemesine öfkeliyiz. Son yaşanan facia ilk değil, keşke bir daha böylesine acılar hiç görmeyelim, diyebilsek. Ama ne yazık ki zor. Yaşadığımız örnekler ortada; depremler, Soma’da İliç’te maden, Çorlu’da tren faciaları, yapı denetiminden geçmeyen binaların çökmesi, “yenidoğan” çetesi, kadına şiddet... İhmaller zinciri her yerde. Siyaset, hukuk, eğitim yani en temel alanlarda çarpıklık diz boyu. Yaşananlardan ders çıkarmanın karşılığı kocaman soru işareti. Ülkenin güçlü geleceği için toplumsal sağlığı için demokratik laik hukuk devleti diyoruz, üstüne vurgu yaparak güçler ayrılığı diyoruz. Ama duyan olmuyor, uygulamalar havada asılı duruyor. Geriye ölüme yakalananlara acı vedalar, “ah keşke”ler, umutsuz yarınlar kalıyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Otel yangınında yaşamını yitirenler arasındaki gençlerden birinin son anlarında “Neden yardıma gelmiyorsunuz” feryadını unutmak mümkün değil. Canlarını yitirenlere saygıyla, daha fazla can yitirmemek adına “Neden” diye sormayı sonuç alana kadar, vazgeçmeden, baskılara boyun eğmeden sormak ise toplumsal uzlaşıyla hepimizin boynunun borcu. Yaşadığımız bu facia düzenini normalleştirmemek, unutmamak gerekiyor. Ülkemizin gündemi deli bir hızla değişiyor, değiştiriliyor. Ekonomik kriz ise tüm bunların arasında gülle gibi yerinden oynamıyor. Oysa iktidarın en halı altına süpürmek istediği gündem maddesi. Ama ne yapsa olmuyor, çarşı-pazarın ateşi düşmüyor, elektriksu-yakıt, eğitim, sağlık her şeye zam yağmuru devam ediyor. Sabır ve tasarrufu yurttaşın üzerine zimmetleyen iktidarın ekonomi politikalarına karşı yurttaş özellikle büyükşehirlerde hayatta kalma mücadelesi veriyor. Ekonomiyi konuşturmama hedefinde olan iktidar cephesi ise bir bakıyorsunuz dış politikayı iç siyasete harmanlamaya, bir bakıyorsunuz muhalefete yönelik baskılara, gözaltı, tutuklamalara, yargı üzerinden tartışmalı kararlara kadar sonsuz manevralarla yol alma çabasında. 12 yıl önceki Gezi bile yine yeniden... Otoriter yönetimler küresel çapta giderek daha fazla kendine alan buluyor. Kimi yorumlara göre, ABD’de Trump yönetimi de bu sürecin göstergesi. Ancak Trump’la uzlaşırız diye düşünenlerin ilk döneminde nasıl duvara tosladıklarını da unutmamak gerek. Terör örgütü YPG/ PKK’nin durumu, Suriye hesapları konusunda Ankara’nın önünde zorlu virajlar var. Trump’ın, Türkiye’nin tutumuna vereceği tepki henüz net değil. Suudi Arabistan’ın cihatçı HTŞ ile ilişkilerindeki hızlı ivme, Filistin topraklarında ABD güçlerinin konuşlanması dahil İsrail işgalini genişletecek kimi adımlara yönelik iddialar, Trump’ın BOP’u akıllara getiren Gazze planı dikkat çekiyor. Sıklıkla vurguladığımız gibi Ortadoğu’daki gelişmeleri etkinlik/ enerji mücadelesinin sürdüğü Akdeniz’i dışlayarak yapmak ise büyük bir yanılgı olur. Hele de tüm bu gelişmeler arasında Güney Kıbrıs Rum Yönetimi’nin Akdeniz’deki sondaj adımı düşünüldüğünde. Bunun öncesinde de Biden’ın giderayak ABD’nin Rum Yönetimi’ne silah satışına olanak sağlayacak kararı onayladığını da hatırlayalım.",https://www.cumhuriyet.com.tr/yazarlar/mine-esen/iyi-falan-degiliz-2293189
Mine Esen,"Gençlere sözümüz, demokrasi ve özgürlük",31 Mart 2025 Pazartesi,"Zorluklar aşılmak için vardır. Mücadele kadar umudu canlı tutmak da bu zor zamanların üstesinden gelmenin ilaçlarından. Türkiye’nin demokratik sürecinde, siyasi, toplumsal dinamiklerinde yaşanan bu son gelişmeler kuşkusuz tarihe geçti. Seçilmiş İBB Başkanı İmamoğlu’nun diplomasının iptali, hemen ardından yakın çalışma ekibiyle birlikte şafak operasyonları ile tutuklanmaları, ülkenin kurucu partisi CHP’ye yönelik iktidar cephesinden artan baskılar toplumun büyük bir kesiminde kitlesel eylemlere dönüşen tepkiye yol açtı. Soruşturmaların “gizli tanık iddiaları” üzerinden de yürütülmesi yargıya yönelik tartışmaları beraberinde getirdi. Küresel belirsizliklerle birlikte Trump gibi baskıcı, otoriter yönetim anlayışlarının kendine alan açtığı bir dönemde ülkemizde yaşanan bu gelişmeler demokratik, laik, hukuk devleti ilkeleri açısından nereye gidiyoruz sorularını artırmış halde. Gelişmelerin kaygı vericiliği ile birlikte iyimser açıdan bakıldığında; toplumun verdiği mesaj, ülkedeki demokratik işleyiş, güçler ayrılığı ilkesine yönelik güçlü muhafızlık anlayışının korunduğunu göstermesi açısından son derece değerli. Alanları dolduranların ortak noktası Atatürk liderliğinde kurulan Cumhuriyetimizi geleceğe aydınlıktan yana, güvenli bir şekilde taşımak, yeni nesillere vatanı egemen, güçlü bir şekilde emanet etmek. “Tek kişi” yönetimi değil çoğulcu, demokrasiden yana birlikte yol almak. Muhalefeti Silivri’ye hapsetme adımlarına, İmamoğlu ve ekibine yönelik operasyonlara karşı günlerdir milyonlarca kişinin eylemlere katılması aynı zamanda halkın iktidara “Artık yeter” demesidir. Millet, iradesinin görmezden gelinmesine karşı kırmızı kart göstermiştir. Siyasilerin, özellikle de iktidar cephesinin bu mesajı iyi okuyup değerlendirmesi gerekiyor. CHP lideri Özel ve parti yönetiminin bu süreçteki eylem planının ve mitinglerin farklı parti seçmeninde de olumlu karşılık bulduğu görülmekte. İmamoğlu’nun serbest bırakılması ve erken seçim için imza kampanyasına destek büyük. Bu çerçevede kurultay için geri sayımdaki CHP içinde birlik havasının korunması da önemli. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İktidarın sıklıkla “dış güçler” diyerek ülkedeki krizlere karşı bir hedef yaratma suçlamaları bu kez havada kalmış gibi. Küresel çıkar oyunlarında ABD’nin İsrail yanlısı politikalarla Ortadoğu’yu şekillendirme arayışı, RusyaUkrayna pazarlığı, güvenlik konusunda “Başınızın çaresine bakın” mesajları arasında Batı’nın “demokratik değerler” uyarıları bu kez cılız. Avrupa başkentleri, çıkarları için dahi olsa, yaptıkları sert çıkışları Ankara’ya daha yumuşak tonda yapmakta. Çünkü eski kıta “Trumpizm” akımının etkileriyle içindeki yangını söndürme peşinde. Göçmen akınına duvar olmaktan, Avrupa güvenlik şemsiyesinde yer alabileceğine dek pek çok kritik başlıkla ilgili Ankara’dan beklentileri olası. Ancak aynı zamanda Batı medyasında yer alan bazı haberlerde, Avrupa’nın da demokrasi sınavından geçtiği bir dönemde Türkiye’de yaşananların dikkatle izlendiği yorumları yapılmakta. Demokrasi fikrinin değersizleştirilmemesi için mücadelenin ve desteğin önemine işaret edilmekte. “Demokrasi kalesi” diye geçinenlerin sessizliğini pek dert etmemek gerek çünkü biliyoruz ki çözüm zaten her zaman içimizde, ulusal birliğimizde. Bu ülkenin insanı sabırlıdır ama vicdanı, adalet terazisi vazgeçilmezdir, önünde sonunda demokrasinin gücüne, sandığa inancı vardır. Saraçhane’de, Maltepe’de alanlara akan her yaştan yurttaşın ellerinde Türk bayrağı ve Atatürk fotoğraflarıyla yaşananlara tepki göstermesi de bunun göstergesidir. Meydanların sesi hak, hukuk, adalet için yankılanmakta. Bu iradenin gücü de pazarlıklarla kurulan “masalar” üzerinden değil millet ittifakıyla doğal bir şekilde alanlara yansımıştır. İktidarın yokmuş gibi gösterdiği ekonomik krize, seçtiği partinin liderlerini, belediye başkanlarını hapse göndermesine, gelecek umudumuz azaldı diye haykıran gençlere sert müdahalelere, demir parmaklıkların arkasına atılmalarına tepki, milletin vicdanının ortak sesi olmuştur. Gösteri hakkını kullanan gençlerimizin yeri hapishane değildir. Bir an önce gelecekleri karartılmadan özgürlüklerine kavuşmalılar. Bizler usta Nâzım’ın dediği gibi; “İnanın güzel günler göreceğiz çocuklar/ Güneşli günler göreceğiz” demeye devam etmeliyiz. Referans gazetesi Cumhuriyet olarak önceki gün attığımız başlık “Demokrasi bayramı”ydı. Değerli okurlarımıza tüm sevdikleriyle birlikte hak, hukuk, adaletten yana, umutların hep yeşerdiği bir bayram dileriz.",https://www.cumhuriyet.com.tr/yazarlar/mine-esen/genclere-sozumuz-demokrasi-ve-ozgurluk-2314448
Mine Esen,‘Emlakçı’ Trump ve otokrasi,10 Şubat 2025 Pazartesi,"Biliyoruz ki demokratik, laik hukuk devlet sisteminde güçler ayrılığı ilkesi siyasete alet edilmemesi konusu güçlü, katılımcı demokrasilerde kritik önemde. Tıpkı ifade ve basın özgürlüğü gibi. Peki bu ilkeleri koruyup güçlendirmek gerekirken tersine koşu çabası bir ülkeyi nereye taşır derseniz yanıt özellikle de küresel öngörülemezlik senaryolarının Trump’ın başkanlığıyla birlikte şişkinleştiği bu dönemde pek de iyimserlik içermese gerek. “Ben yaptım oldu” gibi bulaşıcı, otoriterlik içeren yönetimsel yaklaşımlar, popülizm rüzgârını arkasına alarak tehlikeli şekilde yayılma halinde. Kıta Avrupası, II. Dünya Savaşı sonrası kurulan, tartışmalı bildik düzendeki değişime nasıl yanıt vereceği konusunda ise kararsız, bölünmüş bir havada. Aşırı sağ bu boşluktan yararlanarak Trump-Musk ikilisinin zaferini kendilerine de yansıtma peşinde. BOP, GOP adına ne derseniz deyin, Ortadoğu haritaları emperyalist güçlerin bitmeyen kanlı oyun alanından ne yazık ki çıkamıyor. Trump’ın Filistinlileri sürüp “Gazze Ortadoğu’nun Riviera’sı olur” diyecek kadar pervasız söylemi bu kaotik sürecin de bir göstergesi. “Emlakçı” Trump aslında ne istiyor derseniz, yorumlar çok. Öncelikle zengin Körfez monarşileriyle, Arap ülkeleriyle Filistin üzerinden “pazarlığı” en yüksekten açıyor. Bölgede ABD çıkarlarını en güçlü şekilde koruyacağına inandığı İsrail’i haritalar üzerinde de genişleterek bölgede etkinliğini artırmak istiyor. Bunda Siyonist bakış açıları, Evanjelik cephenin birlikteliği de var. Aynı zamanda pazarlıklarla birlikte maddi harcamaları Körfez cephesine yıkarak, İsrail ile ilişkileri olan Müslüman ülkelerin de yer alabileceği bir uluslararası gücü Gazze’ye konuşlandırabilir. Bir diğer amacı ise nükleer hamlelerdeki İran’ın gücünü kısıtlamak. Irak ve Suriye’de İsrail’in de destek verdiği “Kürt devletçik” kartını masada tutmak da hedefleri arasında. Ve kuşkusuz tüm bu yayılmacılıkla Akdeniz’de enerji, ulaşımda kendi ülkesi de dahil olmak üzere çokuluslu şirketler üzerinden kazanç sağlama peşinde. Ne acı ki bu tepişmeler arasında ölüm kalım mücadelesi veren Filistinliler kendi gelecekleri, ülkeleri için masanın ana oyuncuları arasında yer alamıyor. Çünkü Filistin halkı yıllardır kendi içinde ulusal egemenliğini, birlik ve bütünlüğünü sağlayabilmiş değil. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Irak, Suriye, Akdeniz, Kıbrıs derken Türkiye’nin sınır güvenliği, ulusal çıkarları açısından risk de büyüyor. Yanı başımızda bunca sancılı gelişmeler olurken biz yine içeride demokratik, laik, hukuk devleti ilkelerinin aşındırılma çabalarıyla karşı karşıyayız. Sadece son bir hafta içinde attığımız manşetler, “Bu gidiş nereye” dedirtecek türden. “Gidenlerin derdi adalet” başlıklı, eğitim şefimiz Figen Atalay’ın haberine göre bir grup akademisyenin araştırması gençlerin ülkeden ayrılışının nedeninin ekonomik gerekçelerle sınırlı olmadığını gösterdi. Katılımcıların yaklaşık yüzde 90’ı ülkedeki hukuk düzeninin yetersiz olduğunu, yüzde 85’i ise liyakate önem verilmediği görüşünde. 6 Şubat deprem felaketinin yıldönümünde ise yazarlarımız ve muhabirlerimizle bölgedeydik. Jale Özgentürk, Barış Terkoğlu, Çağdaş Bayraktar, Taylan Gülkanat depremzedelerin yaşadıkları sorunları haberleştirdi. Başlıklarımızdan biri “Ortak çığlık, insanca yaşam”dı. Geçen haftanın dikkat çeken haberlerinden biri de RTÜK başkanının eleştirel yayın yapan kanallara yönelik adeta yaptırım sopasını gösterir çıkışıydı. Oysa herkes gibi gazeteciler de mutluluk, umut veren haberlerin olduğu bir gündem ister. Ancak ne yazık ki gerçeklerimiz başka. Ekonomik kriz, Kartalkaya’daki ihmaller zinciriyle göz göre göre gelen facia, deprem haberleri, yolsuzluklar, yozluklar, kadına, çocuğa şiddet, kutuplaşmış siyaset derken ülkemizin tablosu ortada. Basının görevi de kamuoyunu doğru ve ilkeli habercilik anlayışı ile gerçekler hakkında bilgilendirmek, eleştirileri dile getirmek. Gerçekleri saklayarak, eleştirileri yasaklayarak, ifade özgürlüğünü tırpanlayarak demokratik ilkeler hedefinde toplumun ilerlemesini, sorunlara çözüm getirmesini, hukuk ve adaletin sağlanmasını beklemek akla sığmasa gerek. Hep dediğimiz gibi gazetecilik suç değildir!",https://www.cumhuriyet.com.tr/yazarlar/mine-esen/emlakci-trump-ve-otokrasi-2298033
Mine Esen,"Eskimeyen, eksilmeyen",24 Şubat 2025 Pazartesi,"Bildik atasözlerindendir; “Eskiye rağbet olsaydı bitpazarına nur yağardı.” Genellikle insanların eskiyenin yerine, yeniyi tercih ettiklerini anlatmak için kullanılır. Son haftaların tartışması iktidarın “yeni Türkiye” vurgusu olunca, haliyle bu söz insanın aklına geliveriyor. Artık kullanılamayacak kadar bozulmuş bir eşya, mal açısından “yeni” kavramı kuşkusuz önemli. Tabii burada eskinin yerine “yeni” olarak neyin konulacağı konusu kritik. Felsefeden teknolojiye eski olmadan yeniye geçme gibi bir durum da pek olası değil, genellikle atılımların arasında bilgi birikimi saklıdır. Hele bir de konu ülkenin kurucu değerleri, evrensel demokrasi ve hukuk ilkelerine bağlılık olunca bu eski/yeni kavramını bir değil, milyon kez durup düşünmek gerekiyor. Ne de olsa “Demokrasi bir tramvaydır, zamanı gelince ineriz” düşüncesinin yanlışlığı eski, yeni fark etmiyor. Atatürk liderliğinde, sadece coğrafyasında değil, dünyada saygınlık uyandıracak şekilde ilerici, aydınlıkçı bir bakış açısıyla 1923’te kurulan ülkemiz, zaman içinde gerici zihniyetlerden ikinci cumhuriyetçilere, demokratik yönetim hedefini iktidar için baltalamaya çabalayanlardan ülkeyi bölme heveslilerine dek pek çok kez “eski/yeni” tartışmasına girdi. Yani bu topraklar her “yeni”nin iyi olmayacağını bilecek yüz yıllık tarihsel tecrübeye sahip. Bugün yönetimde olanlar, öncülleri gibi demokratik sistemin verdiği haklarla buraya geldi. “Eski” denilerek küçümsenmeye çalışılanın ne olduğu konusu, özellikle küresel sistemde yaşanan çatırdama, öngörülemezlik döneminde ülkemizin istikrarı, güvenliği açısından kritik. Elbette geçmişten ders almak, doğru yönde ilerlemek gerek, ki böylelikle günümüz ve gelecek için daha kuvvetli stratejiler hedefinde ilerlenebilsin. Bu da güçlü parlamenter sistemle birlikte demokratik ilkeler çerçevesinde, egemen, bağımsız yapıyla ilerlemeyi içerir. Hep diyoruz, hükümetler katılımcı demokrasilerde seçimle gelir ve gider. Hükümet olarak gelip sonsuz iktidarda kalmaya, “rejim” olma arayışıyla kurucu ayarlar üzerinde oynamaya çalışmak ise bir ülkenin geleceği için en büyük risklerdendir. Muhalefete yönelik baskılara, toplumun farklı kesimlerinden gelebilecek eleştirel çıkışlara karşı adliye koridorlarını sopa olarak göstermek ise kutuplaşma iklimini beslemekten başka bir işe yaramaz. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Türkiye’nin “yeni”si nedir sorusunun yanıtı önemlidir. Yirmi yılı aşkın iktidar süresine bakınca günümüz karnesi ekonomiden yargıya, kadına-çocuğa şiddetten, eğitim, sağlık ve tarıma dek uzanan ağır sorunlarla doludur. Tek bir Türkiye Cumhuriyeti vardır. Atatürk’ün izinde, demokratik, laik, hukuk ilkeleri hedefinde yol alan, akılbilimden yana bütün bir Türkiye’dir. Siyaseten bakarsak “Eskiye rağbet olsaydı bit pazarına nur yağardı” sözü de olsa olsa yeni Osmanlıcılık, ümmetçilik hayali kuranlar için söylenebilir. Büyük ve güçlü Türkiye hedefi için söylemlerin ve gerçeklerin birbiriyle örtüşmesi gerekiyor. Gerçeklerimizin başında ağır ekonomik krizin olduğu sır değil. Ama iktidar gündem değişikliği ile bunu konuşturmama arayışında. Çizmeye çalıştıkları pembe tablo ise yine geçen hafta gündeme yansıyan haberlerle birlikte uçtu gitti... Temmuz-Eylül 2024 dönemini kapsayan “Türkiye’nin Tasarruf Eğilimleri Araştırması”na göre, borcu olanların oranı yüzde 57. Borç sarmalıyla birlikte gençlerin durumu da zorlu. “Yeni” Türkiye “apartman üniversiteler” bolluğunu yaşarken TÜİK’in verilerine göre, ne eğitim ne de istihdamda yer alan genç sayısı 2 milyon 614 bin. Bu arada iktidarın tam destek verdiği “kardeşimiz” denilen yeni Şam yönetiminin de adımları zikzaklı... Şam’daki geçici yönetim işbaşı yapmasının ardından Türkiye’den girecek mallar için gümrük vergisinde büyük artışa gitmiş, tepkiler üzerine indirim kararı gelmişti. Geçen hafta ise Suriye’den vize açıklaması gündeme yansıdı. Suriye’ye gitmek isteyenlere duyurulur; Türk vatandaşlarına üç aylık vize 150 dolarmış. Aman olsun kardeşiz, biz sınırları açık tutalım...",https://www.cumhuriyet.com.tr/yazarlar/mine-esen/eskimeyen-eksilmeyen-2303011
Mine Esen,Sıkacak diş kalmadı!,17 Şubat 2025 Pazartesi,"Gelişmeler başdöndürücü. Günlük dertler, geçim sıkıntısı, ülkenin, dünyanın bitmeyen kriz halleri, hepsi üst üste yığılıp duruyor. Öyle başımız dönüyor ki hangi birini sindire sindire ele alacağımız, sorumlulardan nasıl hesap soracağımız konusunda şaşkınlık içindeyiz. Tahtaya vuralım, neyse ki şaşırmak hâlâ suç değil! İfade özgürlüğü, eleştiri hakkı konusunda akılların epeyce karışık olduğu dönemlerden birindeyiz. Eleştiriye karşı bitmez bir alerji mevsimi sanki. Bırakın muhalefeti, iktidar destekçilerinde bile “Şimdi farklı iki kelime etsem başıma acaba ne gelir” kaygısı var. Ne de olsa bu kaygı iklimini besleyen gelişmeler bol; jet hızıyla başlatılan soruşturmalar, suçlamalar, gözaltılar... Geçen hafta gazetemizde yer alan Uluslararası Şeffaflık Örgütü’nün Yolsuzluk Algı Endeksi 2024 raporu dikkat çekiciydi. Rapora göre, Türkiye 180 ülke arasında 34 puan ile 107. sırada. Tam demokrasilerin ortalamasının 73 puan olduğu belirtilirken kusurlu demokrasilerin ortalaması ise 47. Başta CHP olmak üzere kimi muhalefetin erken seçim çağrısıyla birlikte yaşanan gelişmeler iktidarın baskı politikasını artıracağını gösteriyor. Kayyum atamaları, CHP’nin son kurultayına ilişkin soruşturma, İmamoğlu’na yönelik iddianame, yargı süreci gibi örnekler ortada. Bunlara son olarak TÜSİAD’dan iktidara yönelik, “sistem çöktü” eleştirisi dahası çıkışı eklendi. Gecikmiş, geçmişte benzerleri yapılsa bile arkasında bir bütün olarak durulamamış, ülkedeki eşitsizlikler tablosunda payları olduğu da yadsınamaz olan bu “patronlar kulübü”nün tepkisine iktidarın yanıtı ise sert oldu. Bir baktık ki TÜSİAD da “konuşana soruşturma” kervanına eklenivermiş. Sürükleyici Bir Sürüş Deneyimi DS 4 ile güç ve estetik bir arada, performansın sınırlarını keşfedin! DS Automobiles Şimdi Keşfet İktidar cephesinin stratejisi bilindik. Ekonomik krizi konuşturmamak, Trump’ın Suriye kararını beklerken bir yandan da “Öcalan açılımı” eşliğinde Ortadoğu politikası üzerinden dış siyasette “kazanım” imajı vermek. Ana hedeflerden biri iktidarda kalma hesabıyla “yeni anayasa” için Meclis aritmetiğini sağlamak. Bu arada DEM’in de “yeni anayasa” istemi geçen haftaya yansıyan gelişmelerdendi. İktidarın yerel seçimlerden zaferle çıkan CHP’ye yönelik hesabı, cumhurbaşkanı adaylığı sürecini kullanıp iç bölünme yaratmak, aynı zamanda belediyeler üzerinden operasyonlarla parti imajını seçmen gözünde sarsmak. İktidar sıkıştıkça gündem değiştirip gerçek sorunları konuşturmama siyaseti izliyor. Oysa rant, ihmaller zinciri, hesap vermeme, liyakatsizlik sarmalı içinde canlarımızı yitirmenin acısıyla kavruluyoruz. Ekonomik kriz altında ezilen emekçilerin isyanı meydanlara taşıyor. Geçen hafta ağız ve diş sağlığı emekçileri yurt genelinde iş bıraktı. “Sıkacak diş kalmadı” haykırışları yurttaşın gerçeğini özetler haldeydi. Münih Güvenlik Konferansı, Trump yönetiminin geleneksel Transatlantik ittifakını sarsma düğmesine bastığının resmi açılışı oldu denebilir. Ukrayna savaşını bitirme yönünde Rusya ile görüşme masasını hazırlamak için Trump’ın, Kiev’in önüne koyacağı fatura epey ağır olacak gibi. ABD yönetimi Avrupa’ya karşı savunma maliyetinden rahatsızlığını gizlemeden kısmi asker çekme olasılığını bile göz ardı etmiyor. Hedef ne derseniz Çin’le rekabete odaklanmak. Mehmet Ali Güller’in geçenlerde köşesinde bahsettiği gibi, Trump, ABD’nin Soğuk Savaş dönemi stratejilerinin beyinlerinden Kissinger’ın ölmeden önce de dile getirdiği Kiev’e destekte temkinli olunması, Rusya’nın tümüyle dışlanmaması politikasının takipçisi görüntüsünde. Güller’in yazısındaki şu görüşler önemli, “Kissinger’ın ABD-AB-Rusya üçgeninde dile getirdikleri aslında Çin’le ilgiliydi. Rusya’ya neden taviz verilmesi gerektiğini şu sözlerle açıklıyordu Davos’ta: ‘Aksi takdirde Rusya Avrupa’dan tümüyle kopup Çin’in kalıcı müttefiki haline gelecek.’” Litvanya’nın eski dışişleri bakanlarından Landsbergis önceki gün sosyal medya paylaşımında Münih’ten ABD-Avrupa ilişkileri açısından karamsarlık bulutlarıyla döndüğüne değiniyordu. Ama aynı zamanda Ukrayna konusunda ters köşe fikri de vardı. Ya Kiev, ABD’nin kendine kestiği faturayı ağır bulur, Avrupa görüşme masasında etkisiz kalır ve Pekin, Washington’ın yarattığı boşluğu doldurursa... Landsbergis Çin’in Kiev’le yakınlaşarak Ukrayna’nın altyapısından savunmasına, tarım sektörüne destek verip projelerle bölgede etkinliğini artırabileceği olasılığına değiniyor. Biraz zorlu bir senaryo. Ama öyle öngörülemez dönemlerden geçiyoruz ki “Olmaz” da dememek gerek.",https://www.cumhuriyet.com.tr/yazarlar/mine-esen/sikacak-dis-kalmadi-2300524
Mine Esen,CHP sandığa odaklı,17 Mart 2025 Pazartesi,"Gözler bu pazar günü ana muhalefet partisi CHP’nin kuracağı sandık ve katılımda. CHP, uzun tartışmaların ardından yol haritasını belirledi, cumhurbaşkanı adaylığı için 23 Mart’ı göstererek önseçim kararı aldı. Bu adımın, partinin demokratik işleyişi, üyelerinin özgür iradelerini gösterme açısından önemi ortada. Yarışa tek aday olarak giren İBB Başkanı İmamoğlu geçen hafta farklı kentlerde CHP’li üye ve seçmenlerle geniş katılımlı buluşmalar düzenledi. Miting havasında geçen etkinliklere CHP tabanının, özellikle de gençlerin ilgisi gündeme yansıdı. Karşı karşıya getirilmek istenen ABB Başkanı Yavaş ile İmamoğlu’ndan, “Farklı düşüncelerimize karşın birlik içindeyiz” mesajının gelmesi de parti içi tartışmaları biraz olsun dindirdi. İktidar cephesi ise erken seçim çağrısı yapan ana muhalefetin bu yürüyüşü karşısında omzundaki heybenin içini karıştırdıkça karıştırıyor. Dert, “turpun büyüğü”nü nasıl bulacakları konusunda olsa gerek. Son gelişmeler bunlardan birinin İmamoğlu’nun “diplomasına” yönelik olacağına işaret ediyor. Diyelim ki diplomaya “iptal” kararı geldi, CHP içinde bu ayrılıkçı mı yoksa birleştirici mi güç olur derseniz pazar günkü sandık öncesi ikincisi daha güçlü gözüküyor. Ziyaret ettiği şehirlerde etkinlik için salon bulma konusunda çıkarılan zorluklara karşın kalabalıkların İBB başkanını izlemeye gitmesi bu görüşü destekler nitelikte. Siyaset-toplum denklemini, psikolojisini ölçmek zor. Baskıların ters tepeceğine yönelik geçmişte örnekler çok. Bunlardan biri de Cumhurbaşkanı Erdoğan’ın bizzat kendisinin tecrübe ettiği, siyasi kariyerinde “yasaklanma” kararıyla yaşadığı süreç. Referans gazetesi Cumhuriyet her zaman olduğu gibi, iç ve dış siyasetteki baş döndürücü gündemi siz değerli okuyucularına kapsamlı şekilde aktarmayı sürdürüyor. CHP’deki önseçim sürecini de yakından takipteyiz. İmamoğlu’nun geçen hafta Kastamonu ve Ankara’daki CHP buluşmaları gazetemizin usta kalemleri Işık Kansu ve Mustafa Balbay’ın da izlenimleriyle sayfalarımızdaydı. İmamoğlu, geçen çarşamba günü gazetemize yaptığı ziyarette de “23 Mart’ın demokrasi tarihine geçeceğini” söyleyerek erken adaylık kararıyla iktidarın manevralarına karşı zaman kazanacakları görüşünü dile getirdi. “Engellemelere karşı B planı üretiriz, CHP’nin buna gücü yeter” mesajı verdi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol CHP Genel Başkanı Özel de önceki gün Ankara Temsilcimiz Sertaç Eş’e konuştu. Özel, CHP’nin “demokratikleşme vizyonuna” vurgu yaparak buna destek veren cezaevindeki eski HDP Eş Genel Başkanı Demirtaş’a teşekkür etti. Demirtaş’ın serbest bırakılması gerektiğini söyleyen Özel, “Atatürk’ün yurtta barış, dünyada barış ilkesi yol göstericimiz” dedi. Gözler “İmralı süreci” ve DEM’le Cumhur ortaklarının temaslarındayken CHP lideri bir kez daha, iktidarın gündeme getirdiği anayasa değişikliğine karşı olduklarını vurguladı. Siyasi ve ekonomik açıdan ülkede hipertansiyon hali devam ederken “unutturulmaya” çalışılan gündem başlıklarından biri de Kartalkaya’daki yangın faciasına ilişkin. Sorumluların bulunması amacıyla Meclis’te kurulan komisyonun çalışmaları tartışmaların merkezinde. Muhabirimiz Sarp Sağkal’ın haberine göre ilgili bakanların ilgisiz kaldığı komisyona geçen hafta çağrılan isim ise Türk Standartları Enstitüsü (TSE) yöneticisi oldu. Buna komisyondaki iktidar ortağı partililerden bile tepki geldi. AKP’li başkan TSE için “Yangınla ilgisi yok” derken MHP’li üye “Boşa zaman harcıyoruz” dedi. Geçen haftanın dikkat çekici bir diğer haberi ise ülkemizin doğa ve kültürel zenginliğine yönelik yıkım girişimlerine ilişkindi. Kültür servisi sorumlumuz Öznur Oğraş Çolak’ın haberine göre, peribacaları bölgesinde asfalt yol yapımı ve betonlaşma devam ediyor. Haberde mimar ve arkeologların Kapadokya’nın turizm rantı nedeniyle tahrip edildiğini belirterek “Suç işleniyor, bir an önce vazgeçilmeli” çağrısı aktarıldı. “İmralı süreci”, Suriye, Irak, İran, Yemen ve Ukrayna’daki gelişmeler derken Avrupalı kimi taraf ABD’nin desteğini çekmesiyle yaşanacak savunma eksikliğini Türkiye ile tamamlama arayışında. Süreç sıkıntılı, çok bilinmeyenli, Türkiye için risklerle dolu. BOP/GOP tarzı kirli senaryolarda “Türkiye’yi bölgede jandarma yapma planlarını” unutmamak gerek. Berlin-Paris hattında birlik mi yoksa kırılganlıklar mı var soruları havada uçuşuyor. Avrupa’nın nükleer gücü Fransa şemsiyesine girmeye Avrupa’nın bazı ülkeleri karşı. Silahlanma yarışı tehdidi artarken Alman otomotiv devi Volkswagen’in savunma sanayisine gireceği iddiaları da dikkat çekiyor.",https://www.cumhuriyet.com.tr/yazarlar/mine-esen/chp-sandiga-odakli-2310030
Mine Esen,Çok bilenler memleketi,20 Ocak 2025 Pazartesi,"783 bin 562 kilometrekare yüzölçümü, 85 milyonu aşkın nüfusuyla Asya ile Avrupa’yı birbirine bağlayan jeopolitik önemiyle, zengin tarihi, kültürüyle tıpkı şarkıda da söylendiği gibi “Bir başkadır bizim memleketimiz”. Severiz birbirimizi ama acıtırız, hoyratlaşırız da. Bu zorlu coğrafyada bizi güçlendiren özelliklerimizin, sahip olduklarımızın ne kadar kıymetli olduğunu söyler dururuz ama bu kıymeti koruma konusunda sınıfta kalırız çoğu zaman. Kimimiz “her şeyi bildiğini” söyleyen laf cambazlarını sever, cahil cesaretine prim verir, “Liyakat mi aman, eş dost tanıdık hallederiz”cileri şakşaklar, “iktidar yandaşlığına” bayılır. Kim bilir belki “Gün olur işim düşer” diye düşünür. Aziz Nesinlik hikâyeler gibi “çok bilenler memleketiyizdir” biraz. Bir anıyla özetlemek gerekirse: Bir Akdeniz kasabasında arkadaşın evindeydik. Perdeciye, tesisatçıya ihtiyaç vardı, esnafa soruldu, biri geldi. Her konuşmada yeni bir becerisi ortaya çıktı! Perdecilik yapıyor ama aynı zamanda tesisatçı, aynı zamanda çatı ustası, üstüne bir de elektrikçiyim demesin mi? Vakit dar, başkası da bulunamadı. Yapılan iş ne oldu derseniz, perde yamuk oldu, çamaşır makinesi bir hafta sonra patlak verdi. Her şeyden ortaya karışık. Bizim siyaset de pek farklı değil hani. Ülkede toplumsal yaşamın her katmanında yozlaşma derinleşiyor. Sorunun arkasında; bizi bölgemizde güçlü kılan Atatürk liderliğindeki Cumhuriyet ilkelerini, demokratik, laik, hukuk devleti sistemini, bilimsel eğitimi aşındırmaya çalışanlar, dini siyasete alet edenler, rant hesabında olup mafya düzeninden yana olanlar yani bir dolu kesim var. Soruna çözüm üretmesi gereken siyaset arenasında durumlar acımtırak. Sonsuz iktidar hesaplarıyla top yuvarlama sezonu bitmiyor, itiş kakış devam ediyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Geçen hafta yine belediyeler üzerinden iktidar cephesinin muhalefete baskı adımlarını gördük. Kulislerde bir süredir tam adresi net olmasa da CHP’li belediyelere yeni operasyon fısıltıları dolaşıp duruyordu, Beşiktaş sıradaki çıktı. İktidarın psikolojik hesabı; kimsenin şaşırmaması, günlük yaşamın her şey yolundaymış gibi akması ve demokratik kitle örgütlerinin, muhalefet bileşenlerinin sindirilmesi. Her şeyden önce demokrasiden yana, hukuk devleti ilkelerine güvenen sorumlu seçmen olarak bu yaşananları normalleştirmememiz gerek. Suç ve suçlu varsa elbette yargı önünde hesap vermeli ama o yargının da kuvvetler ayrılığı ilkelerine bağlılığından kimsenin kuşkusu olmamalı. Şeffaflık, hesap verebilirlik herkes için uygulanmalı. Muhalefet denince şafak baskınları, seçilmiş başkanlara cezaevi yolları, iktidar-yandaş olunca ise “ak-kara biz biliriz” yaklaşımı. Bu tür bir bakış, adalet terazisinde çarpıklık değil mi? Yurttaşın derdi zaten büyük. “Tek adam” sisteminin demokratik ilkelere erozyonu sürerken halk ise ağır ekonomik sorunların, zam fırtınasının altında eziliyor. Üstüne üstelik bunca sorunun arasında kimilerinin memleket gündemi de mezuniyet töreni sonrası “Mustafa Kemal’in askerleriyiz” diyen teğmenleri ihraç etme çabası oluyor! Küresel çapta uluslararası sistem alarmda. Bir yanda Batı’nın vahşi kapitalist düzeninin yarattığı kaos ve adaletsizlik diğer yanda yeniden başlayacak Trump dönemiyle birlikte aşırı sağ akımların yükselişi. Tehlikeli bir dönemeçte Türkiye’nin gerçek, katılımcı demokrasiyle sınavı sürüyor. Otoriter yönetimlerin Trump gazıyla yelkenleri şişirmeye çalıştığı bir dönemde “Bir başkadır bizim memleketimiz” demek her zamankinden önem kazanıyor. Tabii geçen haftadan yansıyan, içinde yaşamasak trajikomik haller dedirtecek haberlerimizden birini de es geçmeyelim. Taylan Gülkanat imzalı haberimizde, eğitimcilerin ve muhalefetin bol sıfırlı karnesini alan MEB Bakanı Yusuf Tekin’in “Her sınıfta akıllı tahta olan tek ülkeyiz” diyerek övündüğü aktarıldı. Eğitim şefimiz Figen Atalay imzalı haberimizde de 1.5 milyon çocuğun örgün eğitimin dışında olduğuna dikkat çekildi. Olsun varsın bilimsel, laik eğitim olmasın, öğrenciye bir öğün ücretsiz yemek verilmesin! Okul terki artışta, öğretmen kadrosuzlukla mücadelede. Neyse ki akıllı tahta var, sağolsun! Bu akıl tutulması arasında CHP’nin tüm demokratik bileşenlerle birlikte erken seçim çağrısına yönelik eylem planı daha da önemli hale geliyor.",https://www.cumhuriyet.com.tr/yazarlar/mine-esen/cok-bilenler-memleketi-2290922
Mine Esen,"İçeride başka, dışarıda başka!",23 Aralık 2024 Pazartesi,"Hepimizin örnek aldığı lider, rol modeller vardır. Kurumlar, ülkeler açısından demokratik, laik hukuk devleti yaklaşımı çağdaş, aydınlanmanın yolundan gitmek isteyenler için önemli ilkelerdendir. Büyük önder Atatürk liderliğinde kurulan Türkiye Cumhuriyeti’nin bu çerçevede ilkeleri de bellidir. Bizi bu coğrafyada güçlü kılan da bu değerlerdir. Türkiye’ye yönelik Batı’nın çifte standart yaklaşımları karşısında haklı olarak sık sık tepkiler yükselir. Ancak şu soruyu da kendimize sormak gerekmez mi: Ülkemiz kendi içinde çifte standart yaklaşımlarla karşı karşıya mıdır? İktidar cephesi uluslararası tüm alanlarda dünyaya “demokrasi, eşitlik, adil paylaşım, ekonomik istikrar” vurgusu yaparken ülke içindeki tablo nasıldır? İktidar cephesinin muhalefete yaklaşımı, güçler ayrılığı temelindeki karnesi ne durumdadır? Ya da Suriye’de cihatçı HTŞ’ye demokrasi çağrıları eşliğinde toplumsal birlik, uzlaşı merkezli bir yönetim modeli önerilirken kendi ülkemizde toplumsal kutuplaşma siyasetine alan mı açılmaktadır? Eğitim, bilim-teknolojiyi kapsayan küresel yarışta Türkiye’nin yeri önde olmalı mesajı veren iktidarın, kendi bünyesindeki MEB’in gerici uygulamaları karşısında tutumu nedir? Bu soruların yanıtı, coğrafyamızda, sınırlarımızın çevresinde kritik gelişmeler yaşanırken çok daha önemli hale gelmektedir. Sürekli iktidar olma durumu doğanın olağan işleyişiyle pek uyumlu değildir. Hangi partiden olursa olsun demokrasinin taçlandığı seçimlerle birlikte iktidarlar halkın tercihleriyle şekillenir. Buradaki kilit nokta ise hükümetlerin değişebileceği ancak devletin kalıcı olduğudur. O nedenle de hükümetlerin, siyasi partilerin bu sorumluluk bilinciyle iktidar dönemlerinde demokratik, hukuk devleti ilkelerine uymaları ülkenin ulusal çıkarları açısından da göz ardı edilmemelidir. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu coğrafyada ümmetçi yaklaşımla izlenecek politikalar gibi emperyalist güçlerin, “aslansın, kaplansın” dolduruşlarına gelmek de büyük tehlikeler barındırır. İktidar cephesi, Suriye merkezli gelişmeler çerçevesinde dış siyaset üzerinden iç siyasette seçmen desteğini artırma arayışındadır. Kuşkusuz ulusal çıkarlar temelindeki politikalar iktidar ya da muhalefet, ayrımsız ortak bileşen olmalıdır. İçinde istikrara, huzura kavuşmuş komşular, Atatürk’ün “Yurtta barış, dünyada barış” ilkesi çerçevesindeki yaklaşımla “kazan kazan” anlayışıyla değerlidir. Ancak ülkemizin kendi içinde ağır sorunları yokmuşçasına, iktidar cephesinin sadece Suriye politikası üzerinden gündem değişikliği çabasının yurttaş açısından görünmez olduğunu sanması da büyük bir yanılgıyı beraberinde getirmektedir. Ülke tablomuza bakarsak; yurttaş ağır ekonomik krizle birlikte yorgun, emekçi/ emekli isyanda, üretim/tarım politikası ağır hasarlı, kadınlar, çocuklar bitmeyen şiddet ikliminden kaygılı, gençler gelecekten karamsar. Suriye’de “Yeni yönetimi şekillendireceğiz, akıl hocası olacağız, barış huzur gelecek” niyeti açıklanırken kendi ülkemizde sokaklarda öfke patlamaları ölümcül sonuçlarla haberlere yansır halde. Muhalefete, eleştirel görüşlere karşı iktidar cephesinin baskısı artmakta. MHP liderinin “Öcalan açılımı”nın yankıları sürerken diğer yanda kayyum, CHP’li belediyelere mali kıskaç hamleleri sürmekte. Basın da bu baskıların dışında değil elbette. Son olarak gazeteci Özlem Gürses, dilim sürçtü demesine karşın, canlı yayında söylediği sözler gerekçe gösterilerek gözaltına alındı, kelepçelendi, ev hapsi verildi. Tartışmalı “etki ajanlığı” yasası çıksa muhalif görüşlere, basına yönelik kim bilir neler olacak soruları alıp başını gitti. Hep söylüyoruz, gazetecilik suç değildir. Kamuoyunun haber alma özgürlüğü demokrasinin önemli unsurlarındandır. Gazetecilere, anayasal haklar çerçevesinde görüşlerini açıklayanlara baskının demokratik ilkeler, çağdaş toplum açısından ne kazandırdığı/kaybettirdiği konusu iktidarların tarih önünde nasıl tanımlanmak istedikleriyle de ilgilidir. Tüm bu gelişmelere bakınca dışarıdan ülkemize yönelik “çifte standartlı” politikalara kızarken kendi evimizin içindeki “çifte standartlara” karşı eleştirilere kör, sağır politikasına teslim olmamak gerekmez mi?",https://www.cumhuriyet.com.tr/yazarlar/mine-esen/iceride-baska-disarida-baska-2281815
Mine Esen,Akdeniz kapışması,09 Aralık 2024 Pazartesi,"Suriye’de Esad yönetimi düştü. Ortadoğu coğrafyasında her an her şey olabilir görüşü bir kez daha kendini kanıtladı. Cihatçı HTŞ liderliğindeki muhalif grupların İdlib’den başlattıkları ilerleyiş 10 gün içinde Suriye’nin kalbine ulaştı. 2011’den bu yana süren savaşta Esad lehine dengelerin değişmesinde ana aktörler olan Rusya ve İran’ın “Şam’a destekteyiz” çıkışlarına karşın etkin askeri müdahaleye girişmemeleri ya da girişememeleri de dikkat çekiciydi. O nedenle Şam yönetiminin düşüşü akıllara arka planda ABD-İngiltere cephesiyle Rusya hattında Ukrayna’nın yanı sıra Akdeniz’e çıkışın bir şekilde süreceği konularına ilişkin pazarlıkların olabileceği görüşünü doğuruyor. Hatta Moskova’nın sözünden çıkmayan Esad’ın, Ankara’nın “Görüşelim” çağrılarını reddetmesi de bu açıdan değerlendirilebilir. Esad’a ülkeden çıkış izni verileceği, bunun için pazarlıkların beklenmesi söylenmiş de olabilir. Gelişmeler Türkiye açısından kritik, buzdan zemin üzerinde politika izlenmesi gereken bir sürece işaret ediyor. Kuşkusuz ortak dilek yıllar boyu süren savaşla büyük acılar yaşayan komşu Suriye halkının artık toprak bütünlüğü, egemenlik temelinde birlik içinde barış ve huzura kavuşması. Atatürk’ün dış politika anlayışının temeli olan “Yurtta barış, dünyada barış” ilkesinin önemi komşumuzda sağlanacak istikrarla da öne çıkıyor. Suriye’de yeni sürecin olumlu yanı sığınmacıların dönüşü için ufukta bir ışık görülmüş olması ve Türkiye sınırına yakın bazı bölgelerden terör örgütü YPG/PKK’nin çıkarılışı. Ancak sahada silahlı, çok bileşenli, arkalarında farklı istihbarat, ülkelerin olduğu yapılar olduğu unutulmamalı. Şu anki görünümde etkin güç olan terör örgütü HTŞ, iktidarda söz sahibi olacağının sinyalini veriyor ve Batı’nın desteğini de almış görünüyor. Ancak sahada anlık değişimler, muhaliflerin parçalı yapısıyla birlikte güç savaşları, demokratik özgür seçimlerin yapılmaması gibi birçok risk bulunuyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Türkiye açısından, Afganistan, Irak, İran ve Suriye’den göç merkezi haline gelinmesiyle, sığınmacılar arasına yabancı istihbarat destekli “terör hücrelerinin” karışması olasılığı da tehditler arasında. Tıpkı yanı başımızda cihatçı bir yönetimin kurulması, bu rejimle ülkemize yönelik etki alanı oluşturulması olasılığı gibi. Ortaya çıkışı El Kaide köklerine uzanan HTŞ’nin şimdilerde “ılımlı” görüntü çizmeye çalışmasına karşın zaman içinde yönetim anlayışını radikal bir seviyeye yöneltmesi de olası. O nedenle özellikle kadın ve kız çocuklarının hakları konusunda kaygılar yüksek. Çünkü Afganistan’da uluslararası toplumu ikna için haklar konusunda göstermelik sözler veren Taliban örneği, köktendinci yapının kadınlara, kız çocuklarına nefes aldırmayışı akıllarda. Bu nedenle uluslararası toplumla birlikte Türkiye’nin de net çizgilerle tutumunu belirlemesi gerekiyor. Farklı din, etnik ve mezhepleri barındıran Irak gibi Suriye de bölünme riskiyle karşı karşıya. HTŞ ile terör örgütü YPG/PKK’nin siyasal kılıfla işbirliği ve anayasal uzlaşıyla Irak’ta olduğu gibi bir Kürt yönetimi kurulması, “devletçik” haline gelmesi de olasılıklar arasında. ABD ile stratejik ortak İngiltere’nin aslında elini hiç çekmediği Ortadoğu coğrafyasında bir kez daha “Ben varım” dediği bir süreç yaşanmakta. Londra’nın Kiev’e desteği de bilinmekte. Bu nedenle de Şam ve Kiev hattında yaşananları birbirinin etki yansımaları olarak da okumak gerekir. Suriye’deki gelişmelere bakıldığında en fayda sağlayan tarafın ABD destekli İsrail olduğu görülmekte. İsrail’in hedefi gizli değil, birbirlerini “ezeli düşman” olarak gördükleri İran’ın, Şii etkinliğindeki Irak, Suriye, Lübnan Hizbullahı, Yemen’de Husiler üzerinden, güç damarlarını tıkamak. Ve bunu büyük ölçüde başardı, İran’ın bölgedeki etkisi eridi. Çünkü Tahran ve desteklediği Hizbullah için Şam “direniş ekseninin” direğiydi. Aynı zamanda İsrail, Suriye’de işgal ettiği Golan’da da hâkimiyetini artırıyor. Trump’ın göreve gelmesi öncesinde İsrail, Ortadoğu’da kendine geniş yol açıyor. Son gelişmeler, zengin enerji kaynakları olan, stratejik, jeopolitik önemdeki Akdeniz havzasında etkinlik mücadelesi kapışmalarında çok önemli bir halka. ABD’nin 2003’teki Irak işgali, 2011’de “Arap Baharı” süreci, Washington’ın “ılımlı İslam” projesinin domino taşları... Mısır’da Mübarek, Libya’da Kaddafi’nin kanlı süreçlerle devrilmesi, bölge ülkelerindeki iç savaşlar, IŞİD gibi arkasında istihbarat gölgelerinin olduğu köktendinci terör örgütlerinin çıkışı, ulusal birlik, egemenliğin ağır yara alması, demografik yapının değiştirilmesi... Milyonlarca sivilin yaşamını yitirmesi, evlerini, ülkelerini terk etmeleri... Ve geçen yılın 7 Ekim’i... Ortadoğu’da artık hiçbir şeyin eskisi gibi olamayacağının işareti verildi. Hamas’ın İsrail’e yönelik saldırısı, bunu İsrail’in Filistin’e ölümcül yanıtı, Gazze’ye girişi ve ateş hattını Lübnan’a çevirmesi izledi. Rusya açısından durum hâlâ net değil. Yıllar süren mücadele sonrasında Akdeniz’e ulaşan Rusya’nın, Afrika’daki etkinliği için kilit önemdeki Suriye’de artık kıyı alana sıkışan gücünü kolay kolay bırakması beklenemez. Akdeniz daha da ısınırken özellikle Kıbrıs konusundaki gelişmeleri yakından takip etmek gerek. ABD-İngiltere hattında Rus matruşkası gibi bölgesel güçbirliği var. Kıbrıs garantörlerinden İngiltere’nin üslerinin bulunduğu Güney Kıbrıs’a, ABD üs hamlesini de bu çerçevede değerlendirmek gerek. Ortadoğu saraylarında bilinmezliklere yenileri ekleniyor, dengeler değişiyor. İran’a baskı daha da artıyor. Türkiye’nin bölgedeki kaosa karşı en güçlü kalkanı ise Atatürk ilkeleri izinde demokratik, laik, hukuk devleti doğrultusunda yol alması, sınırlarını güçlü bir şekilde koruması.",https://www.cumhuriyet.com.tr/yazarlar/mine-esen/akdeniz-kapismasi-2277241
Mine Esen,Uyanık kalmalı,18 Kasım 2024 Pazartesi,"Belediyelere kayyum atamalarını konuşurken geçen hafta iktidarın pek sevdiği gündem değişikliği bombardımanlarına konserler konusu eklendi. CHP’li Ankara ve İstanbul belediyelerine soruşturma haberleri birbirini izledi. Elbette demokratik ve hukuk ilkeleriyle çevrili yönetimler için şeffaflık olmazsa olmazlardan. Kamuda harcamalar konusunda aşağıdan yukarıya her yetkilinin, kurumun hesap verebilir olması şart. Hele de böylesine ağır ekonomik krizin yaşandığı, adalet duygusunun yaralandığı, toplumsal ahlaki-etik çöküşe gidişle birlikte şiddetin kol gezdiği bir dönemde. Ancak bu noktada ayrımsız uygulama gerekli ki yurttaş bu sorgulamanın gerçekten kamu yararı için olduğuna yürekten inansın. Aksi halde, “Hesap verebilirlik konusu sadece muhalefet için mi geçerli” sorusu akıllarda döner durur. Sokağın gerçek gündemi belli; derinleşen yoksulluk, gelecek umudunu yitiren gençlik, korunamayan çocuklar, ölümcül şiddetin hedefi kadınlar, gerici uygulamalar... Geçen hafta dikkat çeken gelişmelerden biri de “Öcalan açılımıyla” tartışma yaratan MHP’nin seri sosyal medya paylaşımlarıydı. MHP’nin mesajının anlamı nedir, kimedir, tartışması aldı başını gitti. Oysa görünen “Cumhur”un iktidarı sürdürme siyasetinde değişiklik olmadığı. “Parlamenter sisteme dönüş, erken seçim” gibi keskin bir çıkış olmadığı sürecede bu ittifak arasında makasın açıldığını söylemek pek mümkün değil. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Küresel açıdan zorlu bir dönemin içinde olduğumuz gerçeği dışlanamaz. Ekonomik kırılganlığın artması ülke güvenliği için de ciddi bir sorun. Geçen hafta “Emekler faize gitti” başlıklı haberimiz, içinde olduğumuz kısırdöngüyü gözler önüne serdi. Mustafa Çakır imzalı haberde, TBMM’de görüşülen merkezi yönetim bütçesinin, enflasyon hedefi tutmayan iktidarın faizde benzer sorunları yaşadığını ortaya koyduğu aktarıldı. Verilere göre 10 aylık dönemde faiz gideri yüzde 95 artışla 1 trilyon 49 milyar TL’ye yükseldi. Ekim 2024’te bütçe açığı ise 186.3 milyar TL. İktidarın, “muhalefetten beklediği tasarrufa”, kendisinin ne kadar uyduğunu sorduran haberler de sürüyor. Cengiz Karagöz imzalı haberimizde Sayıştay raporlarına işaretle AKP’li belediyelerin tasarruf genelgesine uymadığını gösteren örneklere yer verildi. Fatih Belediyesi’nde yöneticilerin çift maaş aldığı, Bağcılar Belediyesi’nin 975 milyon TL’lik araç kiraladığı aktarıldı. “Param olsa okurdum” başlıklı, eğitim şefimiz Figen Atalay imzalı haberde ise yapılan bir araştırmaya göre, lise ve üniversite eğitimine devam edemeyenlerin yüzde 70’ten fazlası maddi koşulların farklı olması durumunda okulu bırakmayacaklarını söyledi. Çağdaş Bayraktar imzalı haberde AKP döneminde sağlık çalışanlarına yönelik şiddette yaşanan artışa işaret edildi. Uzmanların “Ceza yasası değişmeli” görüşü aktarıldı. Geçen haftanın dikkat çeken haberlerinden biri de bitmeyen çevre kıyımlarına ilişkindi. Şeyda Öztürk imzalı haberde, 22 yıllık AKP iktidarı döneminde Türkiye’deki orman varlığının azaldığı, orman içi yapılaşmaların arttığı kaydedildi. Bu yakıcı sorunlara karşın iktidar cephesi yine bildik toplumsal uyutma adımlarını sürdürüyor. Laik bakış açısından, akıl, bilimden uzak, sorgusuz bir itaat kültürü oluşturma arayışındaki politikada bu kez hedef velilere çevrildi. Aytunç Ürkmez imzalı habere göre, MEB halk eğitimi merkezlerinde velilere “inanç temelli yaşam” dersleri verecek. MEB’in cemaatlerle imzalanan protokol gereği bakanlıktan 31 milyar 815 milyon TL, aktaracağı da geçen haftadan yansıyanlardan. Anayasa değişikliği, “Öcalan açılımı”, “kayyum”, “konser” derken MEB Bakanı Tekin de baklayı bir kez daha ağzından çıkardı; Atatürk Cumhuriyetinin temel ilkeleri arasında bulunan laikliği hedef aldı. İnsanın bunca gündem arasında delirmektense uyuyup karşı karşıya kaldığı sorunları unutası gelebilir, aman diyelim. Asıl şimdi uyanık ve ayakta olma zamanı. Gazetemizin usta yazarlar kadrosuna yeni bir isim daha katılıyor: Ahmet Süha Umar. Geçmişte Dışişleri Bakanlığı bünyesinde Arjantin’den Bulgaristan’a, Sırbistan’dan Ürdün’e, NATO’dan AGİT’e farklı görevler üstlenen büyükelçi (E) Umar haftada bir gün, gazetemizin ekol olan dış haberler sayfasındaki köşesinden sizlerle buluşacak. Küresel öngörülemezliğin daha da arttığı bir dönemde, dış politika ve Türkiye’ye yansımaları konusunda görüşlerini dile getirecek. Umar’a hoş geldiniz diyoruz.",https://www.cumhuriyet.com.tr/yazarlar/mine-esen/uyanik-kalmali-2269703
Mine Esen,HTŞ ve tesadüf!,30 Kasım 2024 Cumartesi,"Suriye’de uzun bir aranın ardından saha yine karıştı. Her Ortadoğu krizinde olduğu gibi onlarca olasılık havada uçuşuyor. Cihatçı HTŞ liderliğindeki bazı muhalif gruplar, İdlib’den Şam yönetiminin kontrolündeki Halep’e girdi, kent merkezine dek kontrolü ele geçirdi. Aslında İdlib’deki HTŞ liderliğindeki grupların hareketliliği bir süredir sinyallerini veriyordu. Ancak kimse böylesine geniş bir operasyona girişeceğini, sahadaki gelişmeleri yakından bilmesine karşın Suriye rejimiyle birlikte destekçisi Rusya’nın alanı adeta boş bırakabileceğini tahmin etmedi. Sahadaki durumun gidişatında Rusya’nın tutumu, Irak ve İran’daki Şii milislerin tepkisi gibi, Trump dönemi politikalarıyla ABD destekli terör örgütü YPG/PKK’nın hamlelerinin de belirleyici olacağı gözüküyor. Bu arada YPG’yle, Rusya ve İsrail’in iyi ilişkileri olduğu unutulmamalı. Gelişmeleri değerlendirmek için öncelikle Türkiye açısından son derece kritik olan İdlib konusuna kısaca bakmakta fayda var. Türkiye sınırına uzanan İdlib, Suriye’de savaşın başladığı 2011’den bu yana “pimi çekilmiş bomba” yorumlarıyla  gündemde. Rusya ve İran’ın Şam yönetimine desteği savaşın seyrini değiştirirken İdlib, “muhaliflerin kalesi”ne dönüştü. Bölgede, Esad yönetimi karşıtı silahlı güçler adına yok yok...  Etkin grupların başını El Kaide-Nusra bağlantılı HTŞ çekiyor. Türkiye de aralarında olmak üzere uluslararası toplum tarafından HTŞ terör örgütü kabul ediliyor. İdlib bölgesindeki muhalif güçler arasında, Asya, Kafkasya kökenli radikal İslamcıların olduğu da söyleniyor. Aynı zamanda Türkiye’nin desteklediği, muhalif  “Suriye Milli Ordusu” da (ÖSO) bölgede hakim.  TSK’nin alanda kontrol noktaları bulunuyor. İdlib, Suriye’den Türkiye’ye göç akınının merkezinde. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Vilayet aynı zamanda, Rusya, İran ve Türkiye’nin Astana süreciyle birlikte 2017'de  “gerginliği azaltma bölgeleri""nin içinde. Ankara’nın anlaşmalar çerçevesindeki taahhütlerinden biri de, İdlib’deki muhalif güçlerin ve cihatçıların silahsızlandırılmasıydı. Ancak uzun yıllar bu konuda sorunlar dinmedi, Moskova’dan Ankara’ya ara ara sert çıkışlar yükseldi. Türkiye de Rusya destekli Suriye ordusunun İdlib’i kuşatmasına, sivilleri hedef almasına tepki gösterdi. TSK ve Rus ordusu süreçle birlikte bölgede zaman zaman ortak devriyeler yaptı. Rusya için aynı zamanda amaç, Halep'i başkent Şam'a doğru bağlayan stratejik M5 karayoluyla birlikte M4 karayolunun kontrolünün sağlanmasıydı. Bölgede İran liderliğindeki Şii eksenine karşıt olan HTŞ’nin yaklaşık dört yıldan sonra, yeniden hareketlenip, sonunda bu haftayı seçmesinde aşağıdaki gelişmelerin etkisi tesadüf olmasa gerek... -İsrail, Lübnan’da Hizbullah’la ateşkese varırken “artık İran’a odaklanacağız” mesajı verdi. -İsrail’in, Tahran’ın desteklediği Hamas ve Hizbullah’a a ağır kayıplar yaşatması İran’ın bölgede yıllara yayılan “Şii hilali” planında büyük kırılmaya yol açtı. Tel Aviv,  Hizbullah bağlantılı milislerin Suriye’de etkinliğine darbe vurma arayışında. -Uluslararası alanda sıkışan, İsrail/ABD baskısı artan İran, Avrupalı güçlerle nükleer görüşmelere oturarak diplomatik açılım peşinde. Bu noktada, Halep’te kritik bölgelerde İran bağlantılı güçlerin etkinliğine karşın HTŞ’nin büyük bir direnç görmeden kent merkezine girmesi de dikkat çekici. - Suriye’deki üssü ile Akdeniz’e çıkan Rusya, son dönemde Batı ile Ukrayna üzerinden yürütülen savaşa odaklı. Tahran-Moskova arasında ittifaklığa karşın iki ülkenin pekçok politikasında birbirinden farklı yaklaşımlar var. -ABD’de 20 Ocak’ta Trump yönetiminin işbaşı yapması öncesinde Ukrayna, Suriye gibi çatışmalı alanlarda taraflar olası müzakere pazarlığı için el yükseltme arayışında. -Şam yönetiminin, ABD/İsrail baskısının merkezindeki İran’a karşı biraz mesafe koymak istemiş olabileceği yorumları da yapılıyor. Suriye topraklarının sık sık İsrail tarafından İran bağlantılı milisleri hedef alma gerekçesiyle vurulduğu hatırlatılıyor. Suriye’de “vekalet güçler” üzerinden yürütülen savaşta yeni bir perde daha açılırken Irak’ta olduğu gibi ülke haritasında bütünlük umudu yine uzaklarda. Emperyalist güçlerin oyun alanına dönen Ortadoğu coğrafyasında parçala/böl senaryoları bitmek bilmiyor. “ABD bölgeden çekilir mi, çıkarları, güvenliği için İsrail’e alan mı açar, IŞİD ve türevleri üzerinden muhalif oluşumları yeniden mi kullanır? Moskova ile Suriye/Ukrayna konularında masa mı kurulur” soruları akıllarda uçuşuyor. Yaşananlar kuşkusuz Türkiye için kritik önemde. HTŞ’ye “cihatçı örgüt ama zamanla El Kaide ile ayrıştılar, ılımlı oldular, tüm muhalif güçlerle onlara destek verelim” diyerek alkış tutanlara sormak gerek... Ortadoğu coğrafyasında “kim kiminle ittifak bilinmez”den yola çıkarak HTŞ’nin arkasındaki gerçek destekçi kim? Böylesine büyük operasyonlar için silah, mühimmatın kaynağı nereden? Rusya’nın ve ABD destekli YPG’nin bölgedeki etkinliği de düşünülürse HTŞ nasıl önü kesilmeksizin Halep’e yürüdü? Üstüne üstelik Suriye güçleri bazı kritik bölgeleri terk edip alanı neden YPG/PKK’ya bıraktı? Türkiye’nin desteklediği muhalif gücün, cihatçı HTŞ liderliğindeki yapının kendi içinde eritip daha radikal eksene çekmesi olası mıdır? Bu sınırlarımıza doğru nasıl bir tehdit yaratır?.. MHP lideri Bahçeli’nin “Öcalan açılımı”na ilişkin Türkiye iç ve dış siyasetindeki tartışmalar sürerken Ankara’nın, son dönemde Esad yönetimi ile görüşme talebine olumlu yanıt alamaması, Moskova’nın TSK’nin Suriye’nin kuzeyine yeni bir operasyon yapmasına karşıtlığını gündeme getirmesi de son gelişmeler arasında. İdlib merkezli muhaliflerin hareketlerine ilişkin Astana uzlaşı çerçevesinde Moskova-Ankara hattındaki diyaloğun seyri de iki ülke ilişkileri açısından zorlu başlıklardan. HTŞ’nin Halep ilerleyişiyle birlikte dün gündeme yansıyan Moskova-Ankara-Tahran arasında diplomatik görüşme trafiği bu çervede önemli. Geçen yıllarda HTŞ lideri Colani’nin Türkiye’nin Suriye ile normalleşme girişimlerine tepki göstererek “Şam'a ulaşıp hükümeti devirene kadar mücadeleye devam edecekleri” yönündeki açıklamasını hatırlamak gerekir. Türkiye, ulusal çıkarlar temelinde, bölgedeki gelişmelere karşı çok yönlü bir değerlendirmeyle politika çizmek durumundadır. Bu konuda iktidarı, muhalefeti beraber akıl yormalıdır. Ülkemizdeki sığınmacı sayısını düşündüğümüzde Suriye’nin geleceği hepimizi yakından ilgilendirmektedir. Danışıklı dövüş, mezhepçi yaklaşım tuzaklarına, “Şam Emevi cami rüyalarına” karşı uyanık olmak gerekir.",https://www.cumhuriyet.com.tr/yazarlar/mine-esen/hts-ve-tesaduf-2274576
Mine Esen,Ondan öğrendik Umutsuz insanlardan değiliz,11 Kasım 2024 Pazartesi,"İktidar, mutlak gücü ele geçirme, yozlaşmaya yönelme anlamına mı gelir? Demokrasilerde “mutlak güç” tanımı nasıl olmalıdır? Tarih boyunca farklı kılıklara giren emperyalizmle nasıl mücadele edilir? Bu soruları aklımızda tutarak yazımıza devam edelim. Yine istediklerine ulaşamadılar. Yine karşıdevrimcilere yanıt güçlü bir şekilde verildi. Büyük önder Atatürk’ün aramızdan ayrılışının 86. yılında yapılan anmada yine ulusça tek yürek olundu. Her yaştan milyonlar Anıtkabir’e koştu, anma törenlerine katıldı. Milli Mücadele’den kuruluşa zorlu süreçte bu büyük dehayı, askeri stratejisti, devlet adamını, diplomatı ve devrimlerin liderini saygı, sevgi ve özlemle andık. Tek bir güne sığdıramayacağımızı bilsek de Ata’mıza minnettarlığımızı, izinde olduğumuzu güçlü bir şekilde haykırdık. Ulusun birleştiricisi olarak onun Aydınlanma ilkelerinin günümüzde nasıl yol gösterici olduğunu bir kez daha gördük. Yurttaşlar olarak kadın, erkek, çocuk hepimize tüm zorluklara karşın -gerek döneminde gerekse hâlâ çoğu bu coğrafyada pek çok ülkede olmayanhaklarımızı bize hatırlatıp haklarımızı bize kazandırdığı için yüreğimizle teşekkür ettik. Dün 10 Kasım’dı. Atatürk’ü anarken onun 57 yıllık kısa yaşamına neleri sığdırdığını hayranlıkla bir kez daha anımsadık. Halkına inancını, vazgeçmeyişini, akılcı cesaretini, tarihe meydan okumasını, çağdaşlığını, güçlü kalemini, genç nesillere güvenini bir kez daha kavradık. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Dünyada, zorlama olmadan ulusça, yurttaşların çoğunluğu tarafından sahiplenilen, uluslararası çapta saygı duyulan bir lider pek yoktur. Atatürk işte bu açıdan da dünyada özel. Yaşamını yitirmesinin üzerinden bir asıra yaklaşan süre geçmesine karşın hâlâ ilk günkü gibi yüreklere işleyen samimi sevgi ve saygının kahramanı, ölmeyen fikirlerin, ilkelerin sahibi. Şimdi tekrar girişteki sorulara dönelim. Elbette yanıtları buraya sığmayacak kadar kapsamlı analizler gerektirir. Ancak Türkiye olarak elimizde Aydınlanma devrimlerine ve emperyalizmle mücadeleye yönelik önemli bir tarihi örnek duruyor. Kuvayı Milliye ruhu, egemenliğin kayıtsız şartsız milletin olmasıyla TBMM’nin gücü, yurtta barış dünyada barış ilkesi. Demokratik, laik, hukuk devleti temelinde Cumhuriyet yönetimi. Tüm bunları bağımsızlık, çağdaşlık ve demokrasi yolunda bir Türkiye hedefiyle ulusuna kazandıran ise Atatürk. “Neler neler oldu.” dedirtecek bir haftayı daha geride bırakırken gericilere karşı dün en güzel yanıt yine halktan gelmiş oldu. Mesaj net; ne yaparsanız yapın Atatürk’ün izini silemezsiniz, Cumhuriyet ilkelerini, devrimlerini yok edemezsiniz. Unutturamazsınız! Onun dediği gibi: “Umutsuz durumlar yoktur, umutsuz insanlar vardır. Ben hiçbir zaman umudumu yitirmedim.” Kayyum atamalarıyla birlikte siyasi tablo daha da gerildi. Kayyum adımının başka CHP’li belediyelere doğru yayılabileceği, iktidar cephesinin “Öcalan çıkışı, DEM politikası” ile ana muhalefet içinde çatlak yaratma çabasında olduğu iddiaları dikkat çekiyor. İktidarın yurttaşın ana gündemini perdeleyen politikaları sürerken ekonomik krizin hafifleyeceğine ilişkin iyimserliği de havada kaldı. Enflasyonda “beklenen” düşüş yaşanmadı. Yetmedi, zam yağmuru sürecek dedirten haberler eksilmedi. Gelecek yıl vergi, harç ve cezalarda yüzde 44 artışa da işaret edildi. Sağlıkta yaşanan sorunlar çerçevesinde aile hekimleri de isyanda. Sağlık Bakanlığı’nın “performansa göre maaş” uygulamasını daha karmaşık hale getiren yönetmeliğine tepki gösteren hekimler geçen hafta birçok kentte eylemdeydi. Merve Kılıç imzalı haberimize göre, yönetmeliğin içeriğinde “sağlık sorunu olmasa bile altı ayda bir sağlık merkezine gitmeyenler için aile hekimlerinin maaşından yüzde 20 kesinti yapılması, uygulamaya göre aşı olmayanın cezasının sağlık çalışanlarına kesilmesi” var. İçte bildik sorunlarla boğuşurken dış gündem de yoğundu. ABD’de seçimlerde Cumhuriyetçi Trump oylarını katladı, Kongre’nin iki kanadında gücü ele aldı. Dünya, bilinmezlik senaryoları eşliğinde ikinci Trump dönemine hazırlanıyor. Trump etkisi mi bilinmez AB’nin lokomotifi Berlin’de de siyaset karışmış durumda. Koalisyon hükümeti sallantıda. Şimdi gözler ocak ayında resmen başlayacak Trump dönemi ile birlikte Ukrayna-Rusya savaşı biter mi, Suriye’den görüntüde de olsa ABD çekilir mi, terör örgütü YPG ile bölgede nasıl bir süreç izlenir sorularına yönelik sinyallerde. Haliyle WashingtonAnkara ilişkilerinin seyri yine kritik başlıklarla dolu.",https://www.cumhuriyet.com.tr/yazarlar/mine-esen/ondan-ogrendik-umutsuz-insanlardan-degiliz-2267211
Mine Esen,‘Yalnız domatese mi olan oldu?’,30 Aralık 2024 Pazartesi,"Zorlu, krizlerle dolu geçen 2024’e veda etmek için geri sayımdayız. İçinde bulunduğumuz coğrafyaya da uzanacak şekilde savaş ve çatışma sarmalıyla birlikte, en temel haklardan eşitlik, adalet ilkelerinde yaşanan erozyonu devraldık. “Böylesine çürümüşlüğe doğru gidişi uzun yıllardır görmemiştim” diyenlerin sayısı artıyor. Küresel çapta yeni güç denklemleri oluşturulmaya çalışılırken bilinen klişe akıllara geliyor: “Filler tepişiyor, çimenler eziliyor.” İkinci Dünya Savaşı sonrası oluşturulan sistemdeki tıkanmışlık; emperyalizmin bitip tükenmek bilmeyen açgözlülüğü, otokrat liderlik modelinin ve aşırı sağın giderek daha fazla kendine alan açması kronikleşen sorunların 2025’e de yansıyacağının göstergesi. Teknoloji, bilimde yaşanan gelişmeler ise baş döndürücü bir hızda. Pek çok olumlu yanıyla birlikte iktidar-güç dengelerinde “teknoloji imparatorluklarının” oluşması, “yapay zekâ” kullanımı konusu ise insanlık açısından ciddi risk, soru işaretlerini de barındırıyor. Peki bu kaotik, öngörülemez olarak da adlandırılan yeni dönem bizleri karamsar, umutsuz olmaya mı itelemeli derseniz... Kuşkusuz hayır. Umut ve mücadele zorluklara karşı direnmek için olmazsa olmazlardan. Sorunları farkında olarak ancak en önemlisi bunlara yönelik çözümlere odaklanarak yeni bir yıl maratonu için hazırlanmamız gerekiyor. Geçmişten alınacak dersler, bugün yapılan projeler kuşkusuz daha aydınlık bir geleceğin inşası için önemli. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Cumhuriyet Pazar’ın usta kalemi Prof. Üstün Dökmen’in dün yayımlanan yazısı aslında hepimize ders gibi: “Eğer hurafelere bel bağlamayı sürdürüyorsanız boyutsal düşünmekten ve bilimsel bilgiyi içselleştirmekten uzaksınız.” Dökmen’in de dile getirdiği gibi sadece “Yeni yıl bize güzel şeyler getirsin” demekle kalmak, dışarıya bel bağlayan edilgen bir davranış. “Beklemek yerine dürüst, akılcı, çalışkan olursak yeni yılın bize iyi şeyler getirme olasılığı artacaktır.” Cumhuriyet gazetesi olarak her yıl olduğu gibi siz değerli okuyucularımıza 2024’te yaşananları kapsamlı derledik. İç ve dış siyasetten ekonomiye, kültüre, eğitime, bilime, spora pek çok konuda bir yıldan geriye kalanları ve yeni yılda bizleri nelerin beklediğine yönelik öngörüleri kaleme aldık. Geçen haftadan itibaren yıl sonu değerlendirmelerini içeren haberlerimizi sizlerle buluşturuyoruz. 2025’in ilk günü de artık klasikleşen Zafer Temoçin’in usta çizimleriyle yıla bakış birinci sayfamızda yer alacak. Acı, tatlı bir yılı geride bırakıyoruz. Cumhuriyet gazetesi olarak kuşkusuz 2024’ün ayrı bir önemi de vardı. Büyük önder Atatürk’ün adını verdiği Cumhuriyet, Milli Mücadele’den itibaren yol arkadaşı olan Yunus Nadi tarafından 7 Mayıs 1924’te kuruldu. 100. yaşımızı kapsamlı etkinliklerle kutladık. Her zaman olduğu gibi siz değerli okuyucularımızın desteğini yürekten hissettik. Asırlık gazetemiz Atatürk’ün kurduğu Cumhuriyet ilkelerinin, Aydınlanmanın, demokratik, laik, hukuk devletinin savunucusu olarak ilkeli, doğru habercilik anlayışıyla yayın politikasını sürdürüyor, sürdürecek. Ve bu yıl aynı zamanda kayıplarımızın da olduğu bir yıl oldu. Usta kalemlerimizi, Cumhuriyet ilkelerinin yılmaz savunucuları Ali Sirmen, Erdal Atabek ve Özgen Acar’ı sonsuzluğa uğurladık. Görüşleri, yazılarıyla her zaman bizlere kılavuz olacaklar. 2025’e girerken ülkemizdeki sorunlar silsilesi ortada. Ekonomik kriz, “asgariye”ye sıkıştırılmak istenen emekçinin isyanı, yurttaşın başını döndürüp gerçek sorunları gölgelemek isteyen iktidar cephesi, muhalefete baskı, demokratik, laik, hukuk devleti temelindeki yaklaşımlarda sorunlar, şiddet iklimi, tarımda, sağlıkta, eğitimdeki kara tablo, gençlerin geleceğe yönelik umutsuzluğu... Say say bitmez haller. Ne demiş Aydınlanma bilgesi, başyazarımız İlhan Selçuk 1 Ocak 2008 tarihli “Pencere”sinde: “Eski kuşaklar demişler ki: Eskiye rağbet olsa bit pazarına nur yağardı. Oysa sebzede meyvede eskiye rağbet var... Dünyamız bir ömür boyunca değişip dönüştü; sebze-meyve yapaylaştı, su-hava kirlendi, iklim sanallaştı... Sonuç?Yalnız domatese mi olan oldu? İnsan ne durumda?” Cumhuriyet ailesi olarak tüm sevdiklerinizle birlikte yeni yılınızı içtenlikle kutluyoruz.",https://www.cumhuriyet.com.tr/yazarlar/mine-esen/yalniz-domatese-mi-olan-oldu-2284155
Mine Esen,Ortadoğu ve aşırı özgüven tuzağı,16 Aralık 2024 Pazartesi,"Suriye’de Esad yönetiminin düşüşüyle “Kazananlar ve kaybedenler kim” sorusuna yanıtlar aldı başını gitti. Özetle kaybedenlerin başında İran ve Rusya’nın geldiği, kazananlar denince muhalifler ve onları destekleyen Türkiye’nin olduğu görüşü öne çıkıyor. Moskova’nın bu kayba karşılık Ukrayna’da kazanım peşinde olduğu da... Türkiye “sahada hâkimim” mesajını, Şam elçiliğini de yeniden açarak hızla verirken baştan bu yana Suriye hesaplarının içindeki ABD ve İngiltere’nin yanı sıra Körfez dahil Arap ülkelerinin büyük kısmının “bekle-gör”de olduğu izlenimi var. Uluslararası toplumda oluşan “cihatçı HTŞ eşliğinde Şam’ın yeni koruyucusu Türkiye” imajına karşı iktidarın dikkatli olması şart. Suriye’de 2011’de ABD başta olmak üzere emperyalist güçlerin kışkırtmasıyla da alevlenen çatışma döneminden itibaren izlenen yanlış politikaların Türkiye’ye ağır bedeli unutulmamalı. “Arap Baharı” süreci bitti mi, yeniden mi başlıyor tartışmaları sürerken gözler Beyaz Saray için gün sayan Trump’ın izleyeceği siyasette. Gider ayak Biden ekibinden Dışişleri Bakanı Blinken’ın verdiği sözlerin ne kadarının Trump yönetiminde geçerli olacağının yanıtı henüz kimsede yok... İşin ilginci Blinken, Türkiye dahil bölge ülkeleriyle temaslarda bulunurken bir süredir Trump’ın Ortadoğu danışmanlarının Körfez ülkelerine ziyaret yaptığı, Riyad’la İsrail ile anlaşma konusunu ele aldığı iddiaları dikkat çekiyor. Amerikan medyasında yer alan bazı yorumlarda, Esad’ın düşmesinin Ortadoğu’nun kimi otokrat yönetimleri tarafından “halk ayaklanmaları tekrar çıkabilir kaygılarına” da yol açtığı belirtiliyor. Karışıklığın her an, her yerde olabileceği iması yapılıyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Suların hemen durulacağını söylemek zor. ABD’nin terör örgütü YPG’ye tutumu gibi, İran konusunda nasıl bir politika izleyeceği de bu açıdan kritik. İsrail’in işgal politikası, Filistin’e saldırıları bitmiş değil. Suriye sahasındaki etkisine darbe alan Tahran’ın Ankara’ya tepkisi gibi, Arap ülkelerinin daha önce de Türkiye’nin bölgesel liderlik çıkışlarına mesafeli duruşları akıllarda. Tüm bu gelişmelerle birlikte, Suriye’nin geleceği için iyimserlik ve umudu, sahadaki gerçekliklerle dengede tutmak şart. O yüzden de HTŞ’nin direksiyonda olduğu bir araçta ne kadar güvenli olunur sorusunun yanıtı ulusal çıkarlar açısından yaşamsal önemde. Suriye’de geçen haftaki tarihi dönemeci siz değerli okuyucularımıza kapsamlı içeriklerle aktardık. Bu çerçevede “dış haberler servisi”nden İlkay Kılınç ve Mert Cengiz gelişmeleri anbean takip ederken sınır kapısından izlenimler Çağdaş Bayraktar imzalıydı. Doğa Öztürk ise diplomasiden askeri alana uzmanların sürece ilişkin yorumlarını, öngörülerini haberleştirdi. Suriye konusu, iktidara “İlaç gibi geldi” desek pek yanlış olmaz. Yurttaşın gerçek sorunlarından gözleri uzaklaştırmak için o çok sevdiği gündem değişikliğini bu kez Suriye’yle yakaladı. Ama sorunlar perdelenecek gibi değil. TBMM Genel Kurulu’nda 2025 bütçe görüşmeleri tartışmalar eşliğinde başladı. Milyonlarca emekçinin gözü Asgari Ücret Tespit Komisyonu’nun toplantılarında. Mustafa Çakır’ın haberine göre, Türk-İş emekçinin yoksulluğa terk edildiğini vurguladı. İktidar, muhalefet belediyelerine yönelik baskıyı artırırken Cumhurbaşkanı Erdoğan’ın SGK borçlarına ilişkin Bakan Işıkhan’a “Silkeleyin” talimatı tarihe geçti. Grev haberlerine yenileri eklendi. Cengiz Karagöz imzalı haberde ise metal sektöründeki grevlere cumhurbaşkanlığınca “milli güvenlik” gerekçesiyle erteleme kararı getirildiği belirtildi. Okullara imam sokan ÇEDES’e tepkiler sürerken Aytunç Ürkmez imzalı habere göre, Hizbullah’a yakın bir vakıf, resmi kurumlarla “medrese çalıştayı” düzenledi. Çalıştayda “medreselere” eğitim bünyesinde yasal statü ve mezunlarına iş olanağı sağlanması istendi. Mert Öner imzalı haberde ise Marmara Üniversitesi yemekhanesinde hijyen sorunu olduğu iddiaları aktarıldı. Yıldız Teknik’te bir kütüphanenin tavanından pek çok kez dökülme yaşandığı belirtildi. Sadece bir haftaya yansıyan haberler, “dış politikada ağırlık kazanma arayışındayken içeride tel tel dökülmek” dedirtecek türden...",https://www.cumhuriyet.com.tr/yazarlar/mine-esen/ortadogu-ve-asiri-ozguven-tuzagi-2279536
Mine Esen,Nükleer kartla tehlikeli oyun,25 Kasım 2024 Pazartesi,"Türkiye’nin sınırlarına doğru etkileri uzanan Ortadoğu’daki yangın yetmezmiş gibi Batı-Rusya hattında Ukrayna üzerinden gerilim yükseliyor. 1000 günü aşkın süreyi geride bırakan savaşta, taraflar tehlikeli şekilde el artırıyor. Biden’dan Trump’a, Beyaz Saray devir teslime gün sayarken topal ördek hali demeden Washington yönetimi geçen hafta Ukrayna’ya ABD yapımı füze sistemi ATACMS’ı Rus topraklarında kullanma izni verdi. Ukrayna-Rusya hattında karşılıklı ateş şiddetlendi. Moskova kıtalararası balistik füze kartını sahaya sürdü. Rusya lideri Putin’den, NATO üzerinden Batı’nın Ukrayna’ya daha fazla askeri destek vermesi, kendi topraklarının hedef alınması halinde nükleer silahla yanıta hazır oldukları uyarısı da üzerine eklendi. Kimi yorumlarda ABD’de Trump yönetiminin işbaşı yapacağı 20 Ocak öncesine kadar tarafların sahada ellerini güçlendirip olası bir diplomasi masasına pazarlık üstünlüğüyle oturma çabasında olduğuna işaret ediliyor. Ancak küresel ölçekte belirsizliklerin arttığı, çok kutuplu dünya düzenine geçiş tartışmalarının sürdüğü günümüzde bu kapışmanın daha da kontrolden çıkma riski göz ardı edilmemeli. Eskiden olduğu gibi şimdi de nükleer silahla başlayan cümle duyulduğunda diken üstü hal almalı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Son dakika bir değişiklik olmazsa bugün Ankara kritik bir ziyarete ev sahipliği yapacak. NATO Genel Sekreteri Rutte geçen cuma Trump ile Florida’da yaptığı görüşmenin ardından Ankara’da temaslarda bulunacak. Rutte geçen haftalarda bazı AB ülkeleri liderleri ile de bir araya gelmişti. Ankara, Moskova-Kiev arasında denge siyaseti izleme çabasında. İki taraf, Ankara’nın bu tutumuna olumlu yaklaşıyor. Ancak ateş hattının büyümesi zorlukları da beraberinde getiriyor. NATO müttefikliğine karşın Türkiye’nin güvenliği ve çıkarları temelinde Suriye politikası, terör örgütü PKK/YPG’ye bakış gibi İsrail, Filistin meselesinden Doğu Akdeniz’e pek çok alanda Ankara ile çok sayıda Batılı ülkenin farklı tutumları ortada. ABD liderliğinde NATO askeri konuşlanmasının Yunanistan’dan Bulgaristan’a sınırlarımıza yakın alanlarda giderek hareketlendiği sır değil. Aynı zamanda Kıbrıs’ta ABD’nin üs arayışı adımları da. Tabii bu arada AB’nin resmi tek nükleer gücü olan Fransa ile Yunanistan arasında askeri işbirliğinin artması konusunu da es geçmemek gerek. Türkiye, NATO’nun ABD’den sonra ikinci büyük askeri gücü. ABD’nin Karadeniz üzerinden etkinliğini artırma, Rusya’nın hâkimiyetini genişletme çabalarına karşı tarihi sorumluluğa sahip. Bu çerçevede hem Türkiye’nin boğazlar üzerindeki egemenliğini sağlayan hem Karadeniz güvenliğini güvence altına alan Montrö Sözleşmesi’nin korunması ve bundan taviz verilmemesi de kritik önemde.",https://www.cumhuriyet.com.tr/yazarlar/mine-esen/nukleer-kartla-tehlikeli-oyun-2272311
Mine Esen,Hepimize ders olsun!,28 Ekim 2024 Pazartesi,"Geçen hafta neredeyse her haber gündemi sarsan bir manşetti... Yenidoğan çetesinin dehşetini, ortaya çıkan belgeleri konuşurken FETÖ liderinin ölümü duyuruldu. Ardından MHP genel başkanı, terör örgütü PKK elebaşısına “Gel Meclis’te konuş, terörün bittiğini ilan et” çağrısı yapıp gündemi ters yüz etti. “Yeni anayasa” tartışmaları ile birlikte “Çözüm süreci yine yeniden mi” soruları alıp başını giderken bir gün sonrasında ülkemizin savunma sanayisinin kritik önemdeki tesislerinden TUSAŞ’a terör saldırısı düzenlendi, 5 canımızı yitirdik. Referans gazetesi Cumhuriyet, geçen hafta yaşananları analiz ve değerlendirmelerle birlikte, muhabirinden editörüne köşe yazarlarına güçlü bir ekip olarak sizlere aktardı. Attığımız bazı başlıklara bakarsak: Ekonomi, eğitim, yargı, güvenlik ile sağlıkta çürümüşlük ve yozlaşmayı ayrı ayrı ele alarak tek bir başlıkta buluşturduk: “Yönetemiyorlar.” FETÖ liderinin ölümünün ardından attığımız manşet ise “Tehlike geçmedi” oldu. Ankara’daki saldırıya yönelik “Siyaset, terör örgütü PKK’nin silah bırakmasını tartışırken TUSAŞ hedef alındı” derken gelişmelerde kullandığımız bir başlık da “Belirsizlik ve soru çok”tu. PKK/YPG, FETÖ, IŞİD ya da başkası, hangisi olursa olsun terör örgütü aparatları üzerinden Türkiye’nin üzerine oynanan oyunlar ilk değil. Bir örneği Suriye konusundaydı. Ne çok söylendi... Politikanız yanlış, durun bir bekleyin, “vekil güçler” üzerinden savaşların dinmediği, dış güçlerce etnik, mezhepsel, dini ayrımlar üzerinden ulusal birliğin zayıflatıldığı, “tek adam” yönetimlerinin meşru sayıldığı karmaşık Ortadoğu sahasının içine birilerince çekiştirilip durmayın diye... Ama iktidar uyarılara kulak tıkadı. 2011’de başlayan Suriye yangını, komşu topraklardaki bölünmüş yapılardan, sınır güvenliğimize, sığınmacı konusuna dek pek çok alanda ülkemizi büyük bir riskin içine soktu. Kriz büyüdükçe bir Washington, bir Moskova ile tahtaravalli diplomasisi sürdürülmeye çalışıldı. İktidar, “Katil Esed” diye seslendikleri dönemlerden bugüne, Suriye devlet başkanının “alo”sunu bekleyecekleri sürece geleceklerini o zamanlar akıllarına bile getirmemiş olsa gerek... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Şimdi ABD destekli İsrail’in bölgedeki ateşi yayma çabaları, sahada etkinliğini artırma hamleleri arasında iktidar cephesi “iç siyasetteki hesaplarla dış politikaya uzanan” bir yol haritası oluşturma çabasında. Yamalı bohça ise dolu; ekonomik kriz, şiddet sarmalı, akılbilimden uzaklaşma, liyakatsizlik, say say bitmeyen sorunlar... Ülkemizde yaşanan gelişmeler, bir kez daha ulusal çıkarlar temelinde politikaların başarıya ulaşması için aceleci tutumlar yerine stratejik planlamalar ve toplumsal uzlaşının ne kadar önemli olduğunu gösterdi. Özellikle kaygan zemini ile bilinen Ortadoğu coğrafyasında Türkiye’nin tüm zorluklara karşın tarih içinde güçlü kalmasının nedenini de bir kez daha hatırlattı. Büyük önder Atatürk’ün kurduğu Cumhuriyetin temel değerleri üzerinde yükselen, demokratik, çağdaş, laik bir hukuk devleti olmak. Yarın en büyük bayram: 29 Ekim Cumhuriyet Bayramı. Emperyalist devletlere karşı verilen bağımsızlık savaşının tarihi zaferle sonuçlanması. Ümmetçilikten ulus devlete, Aydınlanma devrimlerine geçiş. En büyük kazanımlardan biri de kuşkusuz kadın hakları devrimi. 101. yılında Cumhuriyetin ilkelerini aşındırmaya çalışanlara karşı tek yürek, Atatürk’ün ulusça bizi birleştirip güçlendiren ortak değerimiz olduğunu bir kez daha gösterme zamanı. Siz değerli okuyucularımızın karşısına yarın, 29 Ekim’e, özel sayımızla çıkacağız. Cumhuriyetin 101. yılında kurucu değer ve ilkelerden sapmamak gerektiğine işaret ederken yaşanan sorunlara ve çözüm iradesine de ışık tutacak şekilde sloganımız ise: CUMHURİYET HEPİMİZE DERS OLSUN. Geçen hafta Cumhuriyet gazetesiyle özdeşleşen isimlerden yazarımız, eski genel yayın yönetmenlerimizden Özgen Acar’ı yitirdik. Acar, yıllar boyu “Kavşak” isimli köşesinden değerli okuyucularına seslendi, iç ve dış politikaya yönelik yorumlarını aktardı. Türkçe dilinin kullanımına büyük önem verirdi. Cumhuriyet değerlerinin savunucusu Acar, aynı zamanda Türkiye’nin kültürel mirasına yönelik yazı ve araştırmalarıyla da ismini duyurdu. Birçok tarihi eserin ülkemize getirilmesindeki emeği unutulmaz.",https://www.cumhuriyet.com.tr/yazarlar/mine-esen/hepimize-ders-olsun-2262409
Mine Esen,Bozuk dönmedolap gibi,04 Kasım 2024 Pazartesi,"İktidar cephesinin gündem değiştirme konusundaki başarısını kabul etmek gerek. Pek çok kez gördüğümüz, “Ben yaptım oldu” politikasıyla, kendi kurdukları oyunun peşine takılanları, sahadan eleme arayışında. Soru; muhalefet bu tuzağa düşecek mi? Geçen hafta “Cumhur” yine kafaları karıştıracak gündem oluşturma karnesinde yıldızı kaptı! Terör örgütü PKK liderine çağrı yapıp yeni bir “açılım” için yoklamaya geçtiği sırada birden Esenyurt Belediyesi’ne şafak operasyonu geliverdi. CHP listesinden seçime giren belediye başkanı Özer tutuklanırken yerine hızla kayyum ataması yapıldı. Operasyonun zamanlamasının manidar olduğu yorumlarına katılmamak mümkün değil. CHP içinde hedefin İBB Başkanı İmamoğlu olduğu görüşleri de dikkat çekiyor. Aslında iktidarın hedefinde sapma yok. Yeni anayasa tartışmaları, ardından İmralı’ya uzanan çağrı derken iktidarın gücünü pekiştirme, “tek adam” sistemini sürdürme niyeti ortada. Elindeki tüm güç ve olanaklarla sürekli gündem değişikliği yaratarak kamuoyunun aklını bulandırma ve muhalefeti dağıtma yönünde bir yol haritası izliyor. Bu nedenle de CHP’nin, siyasetin yargıya müdahale etme girişimlerine karşı mücadele vermesinin yanında yurttaşın diğer zorlu gündem başlıklarının hasır altı edilmesine de izin vermemesi önemli. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Geçen hafta iktidarın gündemi Esenyurt operasyonu üzerinden oluşturduğu sırada ülkemizde yaşanan diğer kriz başlıklarına bir bakalım; - Geliri 6 bin 667 TL’den az olan yurttaş sayısı 10 milyona dayandı. Mustafa Çakır imzalı haberimizde genel sağlık sigortasını ödeyemeyen yurttaş sayısının beklenenin üstüne çıktığı aktarıldı. - Konkordato ilan eden şirket sayısı ikiye katlandı. Şehriban Kıraç imzalı haberimize göre, batık kredi miktarı yüzde 50 arttı. - Eğitimi tarikatlara açan Milli Eğitim Bakanlığı okul terklerini önleyemiyor. Türkiye Okul Yemeği Koalisyonu’na göre, ortaöğretimde okulu bırakan öğrenci sayısı 2 milyonu geçti. Eğitim şefi Figen Atalay’ın haberinde, okul yemeğinin okullaşmada en etkili yol olduğuna da işaret edildi. - ÇEDES projesi tartışmalar eşliğinde sürüyor. Cengiz Karagöz’ün haberine göre, Yozgat’ta imamı olmayan köylerde öğrencilere imamlık ve müezzinlik yaptırıldı. - İklim Öngel’in “Haftanın Konuğu” ise Türk Tabipleri Birliği Merkez Konseyi Başkanı Prof. Alpay Azap’tı. Azap’ın yenidoğan dehşetine de işaretle “Sistem çete üretiyor. Anlayış değişmezse cerrah bulamayız” uyarısı dikkat çekiciydi. - İsrail karşıtı sert tutumuna karşın iktidarın bu ülkeye ticari ambargo söylemi tartışmaların merkezinde. Ticaret Bakanlığı, İsrail’e Türk limanlarından hiçbir sevkiyat olmadığını belirtmesine karşın tersi yönündeki iddialar dinmiyor. Mert Öner’in haberinde, İskenderun’daki limandan en az 9 seferin İsrail’e yapıldığı görüşleri aktarıldı. - Cumartesi günü Rengin Temoçin imzalı haberde ise son beş günde altı kadının erkek şiddetinde can verdiği belirtildi. Kadın dernekleri bir kez daha “Cezasızlık şiddeti artırıyor” uyarısı yaptı. Bu bir haftalık haber özeti bile toplumca ne kadar yorulduğumuzu, çürümenin virajında olduğumuzu gösterir halde. Sanki bir türlü durmayan, bozuk dönmedolaba binmişiz gibi... Sorunlara acil çözümlerin gerektiği ortada. Ana muhalefetin dağınıklık lüksü olmadığı da... Bu arada “Cumhuriyet’in Ege’si” ekinin güçlü kalemi artık ana gazetede de siz değerli okuyucularla buluşacak. Ege Temsilcimiz Mehmet Şakir Örs, haftada bir gün “Ekonomi-Politik” adlı köşesinden gündemi değerlendirecek.",https://www.cumhuriyet.com.tr/yazarlar/mine-esen/bozuk-donmedolap-gibi-2264807
Mine Esen,"Anormali yaşıyoruz şaşıralım, sorgulayalım",21 Ekim 2024 Pazartesi,"Ülkedeki yozlaşma, toplumsal çürüme gizli saklı değil, hepimizin gözü önünde yaşanıyor. Zinciri boşalmış bir şekilde şiddet, rant kültürü ve bunların cezasız kaldığı hatta yer yer ürkütücü şekilde övüldüğü toplumsal yapı yıllardır ince ince örülüyor. Geçen haftanın kan donduran gündemi bu kez hastanelerdeki yenidoğan yoğun bakımlarına ilişkindi. Tıpkı minik Narin, tıpkı Sıla bebek, tıpkı katledilen onca kadın, kız çocuğunun akıbetini öğrendiğimizde olduğu gibi, içimiz yandı. Organize bir kötülük, vicdansızlık iklimi ne yazık ki yayılıyor. Canların emanet edildiği sağlık sistemine de uzanan çürüme, kimi hastanelerde “ölüm rantı”na kadar varmış, onu da “kötülük karnemize” eklemiş olduk! İçinde siyasetten isimlerin olduğu iddiaları da gündemde. Bakalım soruşturma ne kadar derinlere inebilecek? Cumhuriyetimizin 101. yılını kutlamak için geri sayımda olduğumuz şu günlerde, yozlaşmaya neyin yol açtığını sorgulamak “Nasıl başlamıştık, şimdi neredeyiz” sorusunu sormak her zamankinden önemli. Geçen hafta Rengin Temoçin imzalı haberimizin başlığı yaşadığımız karanlığı özetler haldeydi: “Şiddet pandemisi.” Haberde iktidarın infaz süresi indirimleriyle yerleştirdiği cezasızlık anlayışının ve alınmayan önlemlerin şiddeti tırmandırdığına işaret edildi. Haberin yazıldığı günden bir gün öncesinde sadece 24 saatte 11 silahlı saldırı yaşandığı vurgulandı. Aytunç Ürkmez imzalı haberimizde ise ülkede derin yoksullukla birlikte çocuklar arasında çeteleşmenin arttığı belirtildi. Sadece geçen yıl yarım milyondan fazla çocuğun suça itildiği kaydedildi. Muhalefetin değerlendirmesi de önemliydi: “Yeni suç metotları öğrenen çocuklar, cezaevlerinden çetelere hazır eleman olarak çıkıyor.” Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Yazarımız Barış Pehlivan da 1 Ekim 2024 verilerine göre, Türkiye’deki cezaevlerinde şu anda 12-18 yaş aralığında 3 bin 532 tutuklu ve hükümlü çocuk olduğunu, 2010-2022 arasında suça sürüklenen çocuk sayısının yüzde 148 arttığını köşe yazısında aktardı. Kaygı içinde toplumun nasıl bir suçlular mekânına dönüştüğünü izliyoruz. Bireysel ve kamusal alanda güven erozyonu büyüyor. Ekonominin yanı sıra eğitim, sağlık, yargı başta olmak üzere sistemin işleyişindeki sorunlara çözüm bulmadan, temelden yukarıya akılcı bir yol haritası uygulamadan iyi günlerin bizi bekleyeceğini söylemek fazla iyimserlik olur gibi... İktidar cephesinin yol verdiği bu yıkıma karşı sorumluluğu üstlenmesi, yetkililerin hesap vermesi gerekiyor. Yaşananlar normalleştirilecek bir durum değil. Çıkar, yandaşlık, gericilik şemsiyesinde birleşenler korosunun hedefi belli; demokratik, laik, hukuk kuralları içinde, akıl, bilimden yana, liyakat ve etik bakışın olduğu, şeffaf ve denetlenebilir sistemi devre dışı bırakmak. Bu noktada ana muhalefetteki CHP’ye büyük sorumluluk düşüyor. İktidarın belirlediği gündemin peşine takılmadan, yurttaşın gerçek sorunlarına yanıt olacak söylemi sahada sürdürmesi önemli. Bunca iç sorun, Ortadoğu’daki karmaşa arasında “yeni anayasa” diye pazarlık kapılarını yoklayan iktidar cephesinin dış politikada attığı adımlar da dikkat çekici. Hafta sonu İstanbul’da iki önemli isim ağırlandı. Biri Almanya Başbakanı Scholz, diğeri ise İran Dışişleri Bakanı Arakçi. Scholz ile görüşmesinde Cumhurbaşkanı Erdoğan’ın “Suriye’den ülkemize gelen mülteciler konusunda kapımız onlara hep açık olmuştur. Şu anda da açıktır. Lübnan’dan da gelenler olursa biz onlara da kapımızı açık tuttuk” şeklindeki sözleri yankı buldu. Geçmişte yaşananlardan hiç mi ders alınmadı sorusu akıllara takılırken son haftalarda Suriye’de sınırımızın hemen yanı başında İdlib’deki gelişmeleri iyi takip etmek gerekiyor. Rusya destekli Suriye ordusunun HTŞ gibi cihatçı örgütlere operasyonları arttı. HTŞ’nin de ateşe karşılık verdiği, kontrol alanını genişletme peşinde olduğu haberleri geliyor. İsrail ve İran denklemleri de alanda belirleyici. HTŞ’nin arkasında kim var sorusu ise tartışmalı. Bölgede genişleyebilecek ateş gerek Suriye’de konuşlu olan TSK gerekse Türkiye’ye sığınmacı akışı açısından zorlu bir sürece yol açabilir.",https://www.cumhuriyet.com.tr/yazarlar/mine-esen/anormali-yasiyoruz-sasiralim-sorgulayalim-2259893
Mine Esen,Egemenlik ve sınır güvenliği,30 Eylül 2024 Pazartesi,"TBMM, iki aylık aranın ardından yasama çalışmalarına bu hafta yeniden başlıyor. 31 Mart yerel seçimlerinin kazananı CHP’nin erken seçim çıkışlarına karşı iktidar cephesi top çeviriyor ancak gündeminden “yeni anayasa” düşmüyor. Yurttaşın sıkıntısı ise belli; ekonomik kriz, eğitim, sağlık... Yargıdaki sorunlar da ortada. Meclis’te bu dönemde de ekonomi, bütçe görüşmeleri öne çıkacak. Ancak “tek adam” yönetim sistemiyle gücü tırpanlanmış bir Meclis’ten, muhalefetin itirazlarının ve uyarılarının dikkate alınmadığı ortadayken yurttaşın sorunlarına çözüm getirecek kararların nasıl çıkacağı tartışmalı. Geçen haftaki gelişmeler, iç siyasetin sıcaklığı gibi Ortadoğu’daki yangının da büyüdüğünü gösterdi. Yaklaşan 7 Ekim, bölgenin yakın tarihine damga vuran olaylar zincirinin başlangıcı aynı zamanda; Hamas’ın İsrail’i hedef alan kanlı saldırısının yıldönümü. Ardından İsrail’in Gazze’yi yerle bir eden, on binlerce sivilin hayatına mal olan vahşeti, Hamas’ın destekçileri İran ve Lübnan Hizbullahı’na yönelik saldırıları. Hamas’ın siyasi lideri İsmail Haniye’nin İran’da öldürülmesi, Hizbullah üyelerine çağrı cihazları üzerinden düzenlenen saldırılar... Ve çok sayıda Hizbullah komutanıyla birlikte örgütün yaklaşık 30 yılına damga vurmuş lideri Hasan Nasrallah’ın öldürülmesi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Tüm bunlar bir yıl içinde yaşandı. Sorular çok ama belki de en başta olanı, Hamas’ın askeri kanadının İsrail’e 7 Ekim’deki saldırısının amacının ne olduğu? İsrail’i vurayım derken aslında ateş topunu Filistin halkının kucağına koyan bir adım mıydı bu? Perde arkasında tıpkı bir zamanlar bütüncül bir Filistin yapısını engelleyip El Fetih/Hamas arasında bölünmüşlüğü pompalayan İsrail derin yapısı mı vardı? ABD’nin harlattığı Batı-Rusya hattında Ukrayna savaşı sürerken İsrail’de Netanyahu liderliğindeki savaş kabinesi Ortadoğu’nun sınırlarını yeniden çizme arayışında. Bunu ABD, İngiltere gibi güçlerin desteği olmadan yapması olanaksız. İsrail, ateşi Gazze’den Batı Şeria’ya oradan Lübnan ve Suriye’ye bile isteyerek sıçratıyor... Zengin Akdeniz havzasında etkinliğini artırmaya çalışıyor. 2011’deki tartışmalı “Arap Baharı” süreçlerinin ardından Mısır’ın eski bölgesel gücünü yitirmesi, Suriye ve Irak’taki bölünmüşlükler ortada. Şii İran ve Sünni Körfez/Arap ülkeleri arasındaki mücadele de bu karmaşanın ana hatlarından. Gözler, İran’ın bölgesel alanda güç mücadelesinde Irak, Suriye, Lübnan, Yemen’e uzanan “Şii hilali” politikasının akıbetinde. Tahran’ın, İsrail’e vereceği yanıt bölge için kritik bir eşik. Tahran’ın “Şii hilali” politikasının mimarlarından Devrim Muhafızları Komutanı Kasım Süleymani de Ocak 2020’de Bağdat’ta ABD tarafından aracına düzenlenen saldırıyla öldürülmüştü. Yıllar süren iç savaşı geride bıraktığını uman Lübnan, bugün bir kez daha karanlık tablo içinde. Dikkatler aynı zamanda Suudi Arabistan ve Ürdün’ün alacağı tutumda. Bölgesel fay hattında GOP, BOP tartışmaları alevlenirken binlerce Filistinli, Lübnanlı, Suriyeli evlerinden, topraklarından olmuş halde. Türkiye’nin bölgedeki gelişmelere karşı dikkatli, sınır güvenliğini daha da güçlendirici adımlar atması önemli. Özellikle Suriye konusunda terör örgütü YPG üzerinden ABD, İsrail hesaplarının artabileceği olasılığı göz ardı edilmemeli. Şam’la güvenlik ve sığınmacıların geri dönüşü konusunun aciliyeti çerçevesinde ilişkilerin kurulması için Moskova daha etkin rol almaya yönlendirilmeli. Ortadoğu karmaşası ilk değil, her zaman Türkiye açısından tehlike barındıran bir konu. Bu nedenle de hep söylediğimiz gibi, dini siyasete alet ederek etnik, mezhepsel sinir uçlarını kaşıyarak bölgede bitmeyen çatışmaların pimini çekenlerin oyunlarına karşı ümmetçi yaklaşımlardan, “yeni Osmanlıcılık” hayallerinden uzak durmak gerekiyor. Egemenlik temelinde Atatürk’ün kurduğu Cumhuriyetin demokratik, laik, hukuk devleti özellikleriyle korunmasının önemi bir kez daha ortaya çıkıyor.",https://www.cumhuriyet.com.tr/yazarlar/mine-esen/egemenlik-ve-sinir-guvenligi-2252734
Mine Esen,"Suskunluğa esir olmadan eşit, özgür yaşam hakkı",07 Ekim 2024 Pazartesi,"Sadece ekonomik veriler üzerinden bir ülkenin gelişim tablosunu değerlendirmenin doğru olmadığını bir kez daha görüyoruz. Siyasetin ayrıştırma ve gerilimden beslendiği, Cumhuriyet değerlerinin aşındırıldığı, demokratik, laik, hukuk devletinin yara aldığı bir ortamda şiddetin yaygınlaştığına tanık oluyoruz. Kadın ve çocukların bu şiddetin hedefi haline gelmesinin arkasında ise yıllardır süren gerici, baskın eril zihniyetin payı büyük. Ülkede sadece geçen hafta 10 kadın daha erkekler tarafından hayattan koparıldı. Cinsel saldırı, taciz ve kayıp çocuk haberleri devam etti. Sokakta, evde, okulda, hastanede şiddet artarken uzmanların bireysel silahlanma, silahlara kolay ulaşabilme konusundaki uyarıları alarm verici boyutta. Yaşananlar karşısında “İktidar cephesinin çözümü nedir” sorusunun yanıtı ise tartışmalı... Görünen o ki aileden eğitime, çalışma yaşamına dek “çözüm” anlayışının merkezinde, dayatmacı, dini-maneviyat temelli, kaderci, gelenek-görenek nitelemeleriyle çevrili bakış açısı var. Diyanet bugüne kadar görülmemiş şekilde milli eğitim, kadın ve aileden sorumlu bakanlıklarla içli dışlı. İmamlar okullarda, “medrese” kavramı daha sık kullanılır halde. Oysa, 1924’te “Öğretim Birliği” yasasıyla medreseler kapatılmış, bütün okullar Milli Eğitim Bakanlığı’na bağlanmıştı. Ne diyelim, o günün bakanlığından bugüne mi... Yandaşlık-çıkar hesapları üzerinden yozlaşan siyasetin üstüne, bağımsız yargı terazisinin denge bozukluğunu da ekleyin. Tüm bunlar sosyal çürümenin tehlikeli virajında olduğumuzu gösteriyor. Geçen haftalarda Fahrettin Öztürk imzalı haberimizde AKP’nin ceza infaz kanununda yaptığı değişiklikler ve üstü kapalı af kanunları ile cezasızlık algısı oluşturduğu görüşlerine işaret edilmişti. Toplumda “Yapan yaptığı ile kalıyor, adalet işlemiyor” algısı artarken diğer yandan da demokratik hukuk devletinde asla olmaması gerekecek şekilde “O halde cezasını ben veririm” şeklinde yanlış, tehlikeli yönelimler de görülüyor. Kimi kesimler ise toplumdaki öfkeyi kullanarak ölüm cezasını yeniden gündeme getirme çabasında. Geçen hafta yazarımız Zülâl Kalkandelen, ölüm cezasına karşı tutumunu yinelerken şu ifadeleri dikkat çekiciydi: “Katillerin ve suç ortaklarının en ağır ceza ile cezalandırılmasını, tartışmasız tüm toplum istiyor. Türkiye’deki en ağır ceza ağırlaştırılmış müebbet hapistir. Öyleyse soralım: Niye katillere ve tecavüzcülere ‘iyi hal indirimi’ veriyorsunuz. Niye en fazla 10-15 yıl arası yatırıp hapisten çıkarıyorsunuz?” Mert Öner ve Erdem Öktem imzalı dünkü haberimizde ise hukukçuların “Zifiri karanlığın ortasındayız. Bunun adı kadın cinayeti değil cins kırımı” dediği aktarıldı. Kadınlar önceki gün ve dün farklı şehirlerde “Yasaları uygulayın, cezasızlığı durdurun” çağrısıyla meydanlara çıktı. İstanbul Sözleşmesi’ne dönülmesi istendi. Tüm bu zorluklar arasında Cumhuriyetin aynı zamanda kadın hakları devrimi olduğunu sıklıkla hatırlamalı. Bu çerçevede geçen hafta önemli bir tarihin yıldönümüydü. Atatürk Devrimlerinin kazanımlarından Medeni Kanun’un yürürlüğe girmesinin 98. yılı kutlandı. Laik hukukun simgesi bu yasayla, kadınlar tek eşlilik, resmi nikâh, boşanma, miras gibi temel haklarını elde etti. Yıllarca baskı ve yasaklarla çevrili Türk kadını, çevresini kuşatan susma/susturulma esaretinden de kurtuluşun anahtarına uzandı. Ve dün devrimci Cumhuriyet aydını, ödünsüz laiklik savunucusu Cumhuriyet yazarı Doç. Dr. Bahriye Üçok’un katledilmesinin yıldönümüydü. Bir kez daha kendisini saygı ve özlemle anıyoruz. Günümüzde, içinde bulunduğumuz coğrafyada yaşananlar onun canı pahasına karşıdevrime yönelik mücadelesinin değerini bir kez daha gözler önüne seriyor. Referans gazetesi Cumhuriyet, bilim, sanat ve kültür yayınlarıyla da 100 yıllık tarihinde öncü olmayı sürdürüyor. Büyük önder Atatürk’ün yoldaşı, kurucumuz Yunus Nadi adına verilen, bu yıl 79’uncusu düzenlenen ödül töreni için geçen hafta sonu Muğla’daydık. Ödül töreni ilk kez İstanbul dışında yapıldı. Bu ilkin gerekçesi ise Muğla’nın Nadi’nin memleketi olmasıydı. Muğla Büyükşehir ve Menteşe Belediyesi’nin sıcak ev sahipliğinde düzenlenen törende ödülü kazanan değerli isimlerle, okurlarımızla bir araya geldik. Ertesi gün Fethiye’de ise Yunus Nadi heykeli yoğun ilgi eşliğinde açıldı. Cumhuriyet gazetesi konusunda yazarlarımızın da katılımıyla panel düzenlendi. Haftasonu Ege’nin incisi Muğla’dan birlikte “Cumhuriyetle var olduk” diye seslendik.",https://www.cumhuriyet.com.tr/yazarlar/mine-esen/suskunluga-esir-olmadan-esit-ozgur-yasam-hakki-2255257
Mine Esen,"Hükümetler gelir gider, anayasa kalıcıdır",14 Ekim 2024 Pazartesi,"Toplumsal cinnet sınırlarında gezindiğimiz, vahşet haberlerinin birbiri ardına sıralandığı bir haftayı daha geride bıraktık. İktidar cephesi ülkenin gerçek gündem başlıklarının kenar köşelerinden dolanıp duruyor. Ekonomi, eğitim dökülüyor, sağlık çalışanları ayakta, emekçi isyanda... Kadını, çocuğu hedef alan şiddet döngüsünden çıkılamıyor. Karanlık gerici kafaların kadını güya koruma adına daha da fazla yasak, ayıp söylemiyle baskılama çabası sürüyor. İktidarın “cek, caklı” önlem alacağız söylemleri havada asılı. Hayvan hakları hiçe sayılıyor, katliam haberleri dur durak bilmiyor. İktidar her zaman olduğu gibi gündem değiştirmede başarılı, bu konuda hakkını vermek gerek! Onca ağır sorun arasında bir bakıyoruz ki Meclis oturumunda bugüne dek köşe buçak birbirinden kaçanlar karşılıklı diyalog mesajı vermiş. MHP, DEM sıralarına el uzatmış. Bu adım samimiyet testini geçer mi derseniz, geçmişteki örnekleri ortada... Asıl hedef belli, iktidarın “yeni anayasa” için yandaş toplama hesapları. Peki, bu iktidar mevcuta bile uymamışken, akıldan, bilimsellikten yana demokratik, laik, hukuk devleti ilkeleri aşındırılırken, “tek adam” yönetim sisteminin getirdiği ağır sorunlar belliyken yenisini yapması için destek isteyenlerin/ verenlerin hesapları ne olabilir? Tartışmalara son olarak TBMM Başkanı Numan Kurtulmuş’un, anayasanın değiştirilemez ve değiştirilmesi teklif edilemez ilk 4 maddesinden 3’üncü maddeyi hedef alması eklendi. İktidarın küçük ortağı HÜDA PAR’ın da anayasanın değiştirilemez maddelerine alerjisi gizli değil. Ama geçen eylülde Cumhurbaşkanı Erdoğan, “Tekrar altını çizerek söylüyorum. Anayasanın ilk 4 maddesiyle ilgili bizim açımızdan herhangi bir tartışma yoktur. Özellikle Cumhur İttifakı’nın böyle bir sıkıntısı, böyle bir derdi de yoktur” dememiş miydi... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Açık ki iktidar ortakları, topu sırayla birbirlerine atarak toplumsal zemin yokluyor; “Ben dedim, sen dedin. Yok ben demedim” diye sürüp giden tehlikeli bir oyun bu... Amaç kendi siyasi ideolojilerini güçlendirecek, sonsuz iktidar arayışı. Hem ülkemize yönelik tehdit var deyip dış güçleri işaret edeceksiniz hem ülkeyi bu zorlu coğrafyada çağdaş seviyeye çıkaran Cumhuriyet ilkelerini delmeye çalışacaksınız hem de gelir dağılımındaki uçurumda son 17 yılın zirvesini yaşatacaksınız... Sonra gelip başka konu yokmuş gibi anayasa değişikliği diyeceksiniz... Yanlış hesaplar nereden döner sorusu, artık bu iktidarın yanıt veremediği bir hal aldı. Irak ve Suriye’de yaşananlar, göçmen sorununun yarattığı riskler faturanın ağırlığını göstermekte. Şimdi terör örgütünün Kandil ayağı ile kimileri pazarlık peşinde. Peki Kandil, ne ölçüde etkili; bütün hesap zaten ABD’nin artık Irak’tan Suriye’ye bu yapıyı yönettiğini göstermiyor mu? Hükümetler seçimlerle gelir, gider. Kalıcı olan devlettir. Kuvvet ayrılığını hiçe saymak, devlet ve hükümet kavramlarının içini boşaltıp birbiri içine dolandırmak demokratik kazanımlar açısından ciddi riskler barındırır. Yurttaş sosyal çürüme altında ağır sorunlarla boğuşuyor. Ev geçindirme, eğitimden istihdama yol haritası oluşturma, liyakat, kadına yönelik şiddet... Hangi birinde karne iyi? Bu nefessizliğin arasında şimdi “savunma fonu” denerek yurttaşa yeni vergi yükleme arayışı var. Kral çıplak dedirtecek haberlerden biri ise önceki gün Merve Kılıç imzalıydı. Bir üniversite hastanesinde MR cihazı alınabilmesi için umutların bağış kampanyasına bağlandığı aktarıldı. İktidarın bu tükenmişliği, tüketmişliği karşısında CHP’nin yerel seçimlerde yurttaşa umut olan tutumunu diri tutması gerekiyor. Atatürk ilkelerinden bir milim taviz vermeden seçim için hazır olmalı.",https://www.cumhuriyet.com.tr/yazarlar/mine-esen/hukumetler-gelir-gider-anayasa-kalicidir-2257513
Mine Esen,‘Her şeyi ben bilirim’le yokuş aşağı,02 Aralık 2024 Pazartesi,"Ağır ekonomik krizin üstesinden gelemeyen, kendi için göstermelik bir kelimeye dönüşen “tasarruf”u yurttaş için “tükenme” durumu haline getiren iktidar cephesi top çevirip duruyor. Sokağın sesini duymak konusunda her geçen gün bir adım daha geriye düşüyor. Çözüm üretemediği gibi, muhalefetin yurttaşın gündelik sıkıntılarını azaltma yönündeki kimi girişimlerini de engelleme çabasına giriyor. Hep yazıyoruz, sokağın gündemi belli; derinleşen yoksulluk, gelecek umudunu yitiren gençlik, korunamayan çocuklar, şiddetin hedefi kadınlar, liyakatsizlik, gerici uygulamalar. Milli Eğitim Bakanlığı’nın (MEB) CHP’li belediyelerin açtıkları kreşleri hedefe koyan çıkışı geçen haftanın dikkat çekici gündem başlıklarındandı. Başka bir sorun yokmuş gibi, kadın ve çocuklara nefes olan bu kreşlere muhalefete soyunan bakanlığın tutumu, “Kendi yapmadığı ödevlerin sorumluluğundan kaçma peşinde mi” diye insana sordurtuyor. Örneğin, ekonomik sorunlarla boğuşan ailelerin çocuklarının beslenmesindeki yetersizliklere karşı bakanlık harekete geçmiyor. Tüm çağrılara, uzman görüşlerine karşın okullarda tek öğün ücretsiz beslenme desteği veremiyor, üstüne vermek isteyen muhalefet belediyelerini de engelliyor. Okullarda temizlik, hijyen konusunda sorunlar sürüp gidiyor. MEB’in kırıklarla dolu karnesine yönelik bir haberimiz Yusuf Körükmez imzalıydı. İzmir Bornova’da tek binada eğitime devam eden üç okuldaki öğrencilerin soğukta ders işlemek zorunda kaldıkları aktarıldı. Eğitimciler, tasarruf önlemleri nedeniyle kaloriferlerin çalışmadığını belirtti, MEB’e tepki gösterdi. Başlığımız acı tabloyu özetler haldeydi: Çocuktan tasarruf! Citroen Berlingo Citroen Berlingo Nisan Ayına Özel 280.000 TL, 12 ay, %0 faiz ya da nakit alım indirimi fırsatıyla! Citroën Şimdi Satın Al Benzer bir “tasarruf” da Boğaziçi Üniversitesi’ndendi. Mert Öner imzalı haberde, eylül ayından bu yana kaloriferlerin çalışmadığı, yurtlarda sıcak suyun verilmediği iddiaları aktarıldı. Ardından Yıldız Teknik Üniversitesi’nde de kaloriferlerin çalışmadığı, okulun dışarıdan soğuk olduğu şikâyetleri gündeme yansıdı. MEB okullara tarikat-cemaatleri sokarken geçen hafta TBMM’de bütçe görüşmeleri vardı. Merve Kılıç’ın haberinde, Diyanet’in bütçesinin 2025 yılı için yüzde 41 artışla 130 milyar TL olarak öngörüldüğü açıklandı. Tasarruf önlemleri sağ olsun, bütçe yetmezse sıkça gündeme gelen araçlardan vazgeçerler mi acaba derken Mustafa Çakır imzalı şu haberi atlamak olmaz: Tasarruf önlemleri kapsamında kamudaki araçlarda da kısıtlamaya gidilmesi öngörülmüştü. Ancak ortaya çıkan tabloya göre, kamuda 120 bine yakın araç bulunurken ihtiyaç fazlası olduğu gerekçesiyle Özelleştirme İdaresi’nce toplanan araç sayısı 1000! CHP’li bir milletvekilinin ifadesine göre ise 2025’te bu yıla göre yaklaşık 300 araç daha fazla alım yapılacak. İktidarın, 2025 bütçe teklifi görüşülürken muhalefetin verdiği değişiklik tekliflerinin hiçbirisi kabul edilmedi. Şaşırdık mı? Reddedilen öneriler arasında muhalefetin ek öğretmen ataması, kamu özel işbirliği projeleri kapsamında şirketlere verilecek garanti tutarlarının netleştirilmesi, emekli ikramiyelerinin düzeltilmesi de var. “Ben yaptım oldu” yönetim biçiminin örneklerinden biri daha yaşanmış oldu. Toplumda adaletsizlik, liyakatsizlik duygusu derinleşirken emekçinin isyanı da meydanlara yansıyor. KESK önceki gün Ankara’da eylemdeydi. Çayırhan’da madencilerin özelleştirmeye karşı direnişleri soğuk havaya, zorlu koşullara karşın sürüyor. Bir yanda MHP lideri Bahçeli’nin “Öcalan açılımı”, bir yanda iktidar cephesinin kayyum atamaları, CHP’li belediyelere de yönelik art arda soruşturmalar... Tüm gelişmeler iktidarın muhalefete baskısının daha da artacağının göstergesi. Ama bu “Gerilimi tırmandır, toplumu sindir sustur” politikasının kimseye faydası olmadığı ortada. Hele ki yanı başımızdaki Suriye başta olmak üzere bölgesel gelişmelerin yeniden alevlendiği, çok aktörlü çatışmaların yayıldığı bir dönemde, toplumsal kutuplaşmayı körükleyecek adımlardan kaçınmanın daha da önemli olduğu düşünülürse.",https://www.cumhuriyet.com.tr/yazarlar/mine-esen/her-seyi-ben-bilirimle-yokus-asagi-2274850
Mine Esen,Bizim değilse batsın mantığı,29 Temmuz 2024 Pazartesi,"Geçmişte yaz demek, siyasetten ekonomiye hayatın her alanına yayılan sorunlardan biraz olsun kaçış, hararetli tartışmalara küçük bir mola demekti. Şimdi ise halimize bakın... Yazın sıcaklığı gibi siyasi kriz ikliminde de derece artıkça artıyor. Geçen haftanın gündem başlıklarının arasında yerel seçimlerden ağır yenilgiyle çıkan iktidarın, CHP yönetimindeki belediyeleri hedef alan mali kıskaç adımı vardı. “Tasarruf genelgesi” tartışmaları sürerken iktidar cephesi bu kez CHP’li belediyelerin Sosyal Güvenlik Kurumu’na (SGK) olan borçlarını ödemesini istedi. CHP’den ise buna “Yönetimimizdeki belediyeleri hizmet veremez gibi gösterme çabası. Mali darbe yapmaya çalışıyorlar” tepkisi yükseldi. Gelişmelere ilişkin Sarp Sağkal imzalı kulis haberimizde CHP’li kurmayların değerlendirmeleri yer aldı. Buna göre belediyelerin SGK borçları üzerinden sıkıştırılması konusu Burdur’da 1-3 Ağustos arası genel başkan Özgür Özel’in de katılacağı toplantıda ele alınacak. İktidar kaybettiği belediyeler üzerinden CHP’nin elini kolunu bağlayıp, yurttaşın desteğini alma hesabı yapıyor olabilir. Ancak temel yaşam maliyetlerinin her geçen gün arttığı, çarşı pazarın el yaktığı bir ortamda sosyal belediyecilik sunan ana muhalefetteki yerel yönetimlere yönelik baskı girişiminin ters tepmesi olasılığı hiç de öyle yabana atılır gibi değil. Hele ki yurttaşlık görevini yapmış, sandığa gitmiş, tercihini göstermişken iradesinin sorgulanması noktasında... Yurttaş kavgadan ve çözümsüzlükten bıkmış durumda. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Şimdi iktidarın CHP’li belediyelere göndereceği “borç bildirimleri”yle sürecin daha da gerileceği gözüküyor. Peki ama iktidarın bunca yıldır yönettiği belediyelerin borçlarını, seçim aralarında “kapanan” borç defterleri iddialarının hesabını kim verecek?... Yazarımız Barış Terkoğlu’nun duyurduğu, MHP’nin Sinan Ateş davasına ilişkin mahkemeye yazar, gazeteci, siyasetçilerin de bulunduğu 154 kişilik isim listesi vermesinin yankıları sürüyor. Terkoğlu yazısında MHP’nin cinayeti sorgulayanlardan şikâyetçi olmasını gündeme taşımıştı. Mahkeme bu listeyi reddetmişti ama MHP lideri Bahçeli’nin gözdağına varan çıkışları dikkat çekti. Cumhuriyet gazetesinin “Olayların Ardındaki Gerçek” köşesinde yer alan ifadeleri bir kez daha vurgulamakta yarar var: “Liste yayımlayıp zamanı gelince gereği yapılacaktır demenin hukuk devleti ve demokrasi ilkeleri içinde yeri yoktur.” Siz değerli okuyucularımızın da bildiği gibi referans gazetesi Cumhuriyet, büyük önder Atatürk’ün ilkeleri izinde, demokratik, laik, hukuk devletinden yana çizgisiyle ilk günkü gibi yayınlarına devam ediyor. Aydınlanmanın izinde, bilim ve akıldan yana. Bu çerçevede ülkemizdeki yaşamsal krizlerden birinin de eğitim konusunda olduğunun bilincinde. Okullara tarikatları, imamı sokan zihniyete, ÇEDES uygulamasının yarattığı sorunlara yönelik sıklıkla uzmanların, eğitimcilerin tepkilerini ve uyarılarını aktarıyoruz. Geçen hafta “Din dayatması sonuç vermedi” başlıklı haberimiz geniş yankı buldu. Eylül Barut imzalı haberimizde, iktidarın okulöncesinden yükseköğretime kadar yaşama geçirdiği uygulamalarda dini temel alan politikasının tutmadığına işaret edildi. Bu çerçevede ÖSYM’nin Yükseköğretim Kurumları Sınavı’na ilişkin açıkladığı istatistiklere göre din kültürü ve ahlak bilgisi dersinde doğru yanıt ortalamasının 6 soruda 1.275 olduğuna işaret edildi. Yani AKP, “dindar nesil hedefli kendi eğitim modelinde” bile başarılı olamamıştı. Bir önceki hafta da Eğitim Şefimiz Figen Atalay’ın haberinde, yaklaşık 3 milyon öğrencinin girdiği Yükseköğretim Kurumları Sınavı’nın sonuçlarına göre fen bilimleri netlerinin düştüğü aktarılmıştı. Matematik, fizik, biyoloji, kimyada da durum parlak değil. “Bilimden sadeleştirme yapıldı, dini içerikli derslerin dayatıldığı bir gerçek var. Sonuçlar eğitimde çöküşün göstergesi” diyen eğitimcilerin, gelinen durumu “Bu, AKP’nin karnesi” diyerek özetlemesi ise dikkat çekiciydi. Kimi çevreler eğitim haberlerimizin mantığını kavrayamamış olacak ki konuyu üstünkörü bir laiklik tartışması içine çekme arayışında. Oysa gazetemize konuşan eğitimcilerin, “Öğrenciler okuduklarını anlamıyor. Verilen eğitimin niteliksizliği öğrencilerin edinmesi gereken bilgilerin edinilmesini engelliyor. Bu durum tüm derslerin işlenişindeki sorunu ortaya çıkarıyor. Eleştirel düşünme öncelenmeli” sözleri gelinen noktanın özeti aslında. Atatürk’ün dediği gibi “En büyük savaş, cahilliğe karşı yapılan savaştır.”",https://www.cumhuriyet.com.tr/yazarlar/mine-esen/bizim-degilse-batsin-mantigi-2232200
Mine Esen,İçten yanıp kül olmamak için,19 Ağustos 2024 Pazartesi,"Ülkemizin içinde bulunduğu coğrafya muhteşem doğasıyla çok özel bir konumda. Peki biz bu verimli toprakların kıymetini biliyor muyuz? Doğayı katleden, tarım arazilerini yanlış enerji projelerine kurban eden, ormanları kesip bitiren, betonu yücelten bir rant kültüründe yuvarlanıp gittiğimiz ortada. Hem de Türkiye’nin iklim krizinden ciddi bir şekilde etkilendiğini, daha da etkileneceğini, kuraklığın da bunun sonuçlarından olduğu yönündeki bilimsel veri ve uzman görüşü eşliğinde uyarılar artarken... Çoğu zaman olduğu gibi yetkililer duyuyor, görüyor ama bildik politikalardan vazgeçilmiyor. Ege, Akdeniz coğrafyasında yangınlar yeni değil. Türkiye gibi Yunanistan, İspanya, Portekiz de yazları sıcaklıkların artışıyla, ihmaller zincirleriyle birlikte yangınlarla boğuşup duruyor. Ancak her geçen yıl yangın riski, kuraklaşma konusunda bir öncekinden daha ağır bir tablonun yaşandığını gösteriyor. Son bir haftadır İzmir, Muğla, Aydın, Manisa ve Bolu başta olmak üzere ülkemizin pek çok bölgesi alevlere boğuldu. İzmir’in ilçelerinde kimi yerlerde alevler yerleşim yerlerine kadar uzandı. Yaralananlar oldu, yüzlerce kişi etkilenen bölgelerden tahliye edildi. Bölgede yaşayan çok sayıda hayvan öldü, doğanın yeşili çorak toprağa döndü. Yöre halkı, itfaiye ekipleri canla başla alevleri söndürmek için uğraştı. İzmir, Manisa ve Bolu’da en az 5 bin hektarlık bir alanın yangınlardan etkilendiğine dikkat çekildi. Uzmanların dediği gibi küresel çapta iklim kriziyle birlikte yangınların artık daha sık çıkma riski var. O zaman akıllardaki soru şu: Bu uyarılara karşın Türkiye’de yetkililer aklın ve bilimin ışığında neden hâlâ kapsamlı bir eylem planı, yol haritası oluşturmuyor, neden her yıl aynı konuda sınıfta kalınıyor?... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Yangınlara ilişkin önceki günkü manşetimiz “Önlem alın” başlığıyla çıktı. Konunun partiler üstü bir ulusal birlik anlayışıyla, kutuplaştırıcı siyasetten arınarak ele alınmasının gerekliliği ortada. Kimi haberlerde yangınların çıkmasında elektrik hatlarının da payı olabileceği yönünde görüşler aktarılıyor. Elektrik şirketlerinin özelleşmesiyle fiyatlarda fahiş artışlarla birlikte bakım, kontrol mekanizmalarında yaşanan eksikliklere de işaret ediliyor. “İş’te Gündem” sayfamızda Şehriban Kıraç’a konuşan Elektrik Mühendisleri Odası Başkanı Mahir Ulutaş’ın şu değerlendirmesi dikkat çekiciydi: “Şebeke sorunlarının, aşırı sıcaklarda yangına, yağışlarda ise ‘elektrik kaçağına’ neden olması normal değil. Ne yazık ki sorumluları belirlemek için sürdürülen adli soruşturmalar dışında ilgili kurumların hiçbiri harekete geçmemiştir. Üretimden dağıtıma kadar tüm süreçleri yönetecek dikey entegre bir kamu tekeli yeniden kurulmalıdır. Birbiri ardına yaşanan fiyaskoların lisans iptalleri için meşru bir gerekçe olduğunu görüyoruz.” Ulutaş, “Ucuz, kaliteli ve güvenilir enerjiye erişim tüm yurttaşlar için temel haktır” vurgusu da yaptı. Geçen haftanın gündem başlıkları arasında kuşkusuz orman yangınlarıyla birlikte “Meclis de yangın yeri” dedirtecek haberler vardı. TBMM’de düzenlenen, TİP milletvekili Can Atalay için “adalet” oturumunda AKP’lilerin kürsüye müdahalesi, yaşanan şiddet görüntüleri demokrasinin evi olan Meclis’e tarihi bir leke düşürdü. Sözün gücünü kullanamayanların yumruklara sarıldıkları bir oturum yaşandı. Oturum, Anayasa Mahkemesi’nin Atalay için verdiği hak ihlali kararının okutulmamasıyla da son buldu. Gelişmelere ilişkin önceki gün Aytunç Ürkmez imzalı haberimizde hukukçuların, kararın okutulmamasına yönelik değerlendirmeleri aktarıldı. Anayasaya uyulması çağrısı yapan hukukçular, “Bu bir çürüme göstergesi. Anayasal düzenimiz bakımından varlık yokluk meselesi yaşıyoruz” dedi. Yurttaşı temsil etmesi, ne kadar farklı görüşlerde olurlarsa olsunlar konuşma, tartışabilme kültürünü bilmesi gereken milletvekillerine ev sahipliği yapan Meclis’te tablo böyleyse günlük yaşamda evlerin dört duvarından trafiğe, yeşil sahaya uzayan şiddetin artmasına da şaşırmamak mı gerekiyor! Geçen haftadan acı bir örnek daha; sadece bir günde İstanbul ve Ankara’da üç kadın ayrılmak istedikleri erkekler tarafından katledildi.",https://www.cumhuriyet.com.tr/yazarlar/mine-esen/icten-yanip-kul-olmamak-icin-2238964
Mine Esen,Ateş topunu harlayıp duruyorlar,05 Ağustos 2024 Pazartesi,"Ortadoğu’nun suikastlar tarihine geçen hafta bir yenisi daha eklendi. İsrail’in Filistin’e yönelik kanlı saldırıları sürerken Hamas’ın liderlerinden Haniye’nin öldürülmesi gerilimi üst seviyeye taşıdı. ABD’nin Körfez’deki en büyük üssünün bulunduğu Katar’da yaşayan Haniye, İran Cumhurbaşkanı Pezeşkiyan’ın yemin töreni için gittiği Tahran’da kaldığı konutta hedef alındı. Geçen mayıs ayında İran Cumhurbaşkanı Reisi’nin akıllarda soru işaretleri barındıran helikopter kazası sonucu ölümünün ardından gelen bu saldırı, İran’ın önleyici istihbarat yeteneğine ilişkin tartışmaları alevlendirdi. Ortadoğu her zamanki gibi yine komplo teorileri, geniş çaplı savaş olasılıkları üzerinden dünya gündeminin ilk sırasına yerleşti. ABD’nin yaklaşık iki yıl önce Rusya’ya adeta “Gel gel” diyerek tetiklediği Ukrayna savaşında olduğu gibi Washington’ın koruyucu şemsiyesindeki İsrail bu kez aynı politikayı İran’a yapar halde. Tel Aviv, Tahran’ı kışkırtarak topyekûn bir savaşa sokmak ister görünüyor. Bu açıdan da İsrail, İran’ın etkinliğinin olduğu Lübnan, Suriye ve Irak üzerinden de oyun kuruyor. İran’la güçlü bağlara sahip Lübnan Hizbullahı’nı hedef alan saldırıları bunun bir örneği. Tahran uzun süredir İsrail’in bu politikasına karşı soğukkanlı. Ancak bu kez ülkesinde misafir ettiği Haniye’ye yönelik suikastı önleyememesi küresel çapta güç ve yönetim etkinliğine yönelik itibar kaybıyla karşı karşıya kalmasına yol açtı. İran’ın istihbaratında sorunlar olduğu, farklı güç odakları arasında mücadelenin yaşandığına yönelik yorumlar gündeme yansıyor. Tahran, diş göstermek arayışında ancak açık bir savaşa girme gibi bir seçeneği ne kadar sürdürülebilir derseniz, o tartışmalı. İran, Irak savaşından bu yana sahada açıkça topyekûn ulusal ordusuyla bir savaşın içine girmiş değil. Ama Şii milis güçlerle birlikte Irak ve Suriye’de etkin. Uluslararası yaptırımların kuşatması altında olduğundan daha çok İHA, füze sistemleri, nükleere yönelik teknoloji üzerinde yoğunlaşmış durumda. Bu konuda işbirliği yapabileceği ülkeler sınırlı. Rusya, Çin ve Kuzey Kore ile temasta. Bir yandan da savaş uçağı, helikopter gibi hava güçlerindeki sıkıntıları biliniyor. Yedek parçaya ulaşımda güçlük çekiyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Tel Aviv’e sınır çekebilecek güçlerin başında Washington var. Ancak kasım ayındaki başkanlık seçimleri öncesinde ABD’de böylesine bir etki kullanma isteği ya da caydırma gücü var mı o da ayrı bir konu. ABD’de İsrail lobisinin bir kısmı boşluktan faydalanma, Filistin topraklarında daha fazla işgal, daha çok Filistinlinin yok edilişiyle haritaları kendi lehlerine değiştirme peşinde. Arap ülkelerinin Filistin ile dayanışması ise sözün ötesine pek geçmiyor. ABD ile iyi ilişkilerdeki çoğu Arap-Körfez monarşisi ile İran hattında mezhepsel ayrılıklıklar üzerinden ilişkilerde çatlaklıklar tarihsel boyutta. Şimdi gözler İran’ın -belki de bu satırları okuduğunuzda yapmış olduğu- misillemesinin nereden ve ne ölçüde olacağında... ABD, Akdeniz’e askeri yığınağını artırırken dağınık kafadaki Avrupa’nın kendisini toplaması şart. Ukrayna’nın ardından Ortadoğu’da yükselecek ateş, krizlerle boğuşan Avrupa’da işleri daha da zora sokacaktır. Uzlaşı zemini için Brüksel hattı, Berlin ve Paris’in desteğiyle harekete geçmelidir. Aynı şekilde yine Washington’ın tepkisine takılmadan, Filistinli tarafları bir araya getirebilme yönünde diplomatik atak yapan Çin ile de işbirliği yapılmalıdır. Bu güç birliği İsrail’i siyasi/ ekonomik gerekçelerle köşeye sıkıştırıp masaya oturtabilir. Aksi halde Lübnan’a sıçrayacak geniş bir yangın Kıbrıs ve çok sayıda göçmen nüfusu barındıran Avrupa’ya da yayılacaktır. ABD seçimlerine kadar bölgede gerilimin sürdürülüp ardından İsrail’de “savaş yönetiminin” el çektirilip yeni bir “Ortadoğu barış sürecine” başlanması da olası. Ama o zamana kadar yitip giden canların hesabını kim verecek?... Filistin’de El Fetih-Hamas üzerinden yaşananlar hepimize bir kez daha bölünmüşlüğün bir ülkenin ulusal güvenliğini nasıl tehdit ettiğini göstermekte. Tıpkı, “yeşil kuşak, siyasal İslamcılık” üzerinden bölgede emperyalist güçlerin bunca yıldır nasıl at koşturduğunu ortaya koyduğu gibi. Ateş topu harlanıp dururken bu gerilim Türkiye açısından da zorlu bir süreci işaret ediyor. O nedenle bir kez daha, ümmetçi yaklaşımla değil, ulusal çıkarları önceleyen dengeli bir politikanın önemini vurgulamak gerek. Bunun bilinciyle Türkiye olarak güvenlikli sınırlarla birlikte demokratik, laik, hukuk devleti ilkelerinin yaşamsal önemi iyice kavranmalıdır.",https://www.cumhuriyet.com.tr/yazarlar/mine-esen/ates-topunu-harlayip-duruyorlar-2234659
Mine Esen,Sinir uçlarında siyaset,17 Haziran 2024 Pazartesi,"Sınavlar bitti, okullar kapandı, uzun bayram tatili başladı. İmkânı olup memleketine aile ziyaretlerine gidenler, sahillere, tatil yörelerine akın edenler... Birçoğumuz biraz olsun nefes alabilmek için yazın durgunluğuna sığınma arayışında... Ama yaz, sanki ilkbahara küsüp en ateşli haliyle geldi. Sıcaklar mevsim normallerinin sıklıkla üzerine çıkıp yeni rekorlara koşarken ekonomik kriz gibi siyasetin de ateşi sönmüyor. Geçen haftanın ana gündem başlıklarından biri kuşkusuz “yumuşama”, “normalleşme” söylemleri arasında AKP Genel Başkanı, Cumhurbaşkanı Erdoğan’ın 18 yıl sonra ilk kez kapısından girdiği CHP Genel Merkezi’ne iadei ziyareti, Özel ile bir araya gelmesiydi. Kimi görüşme sürecine abartılı anlamlar yükledi, kimi hepten önemsizleştirdi, kimi masa kurulmadan devirmeye girişti... Cumhur İttifakı’nın ortağı MHP’nin lideri Bahçeli’den salvolar geldi, ardından her cepheden çıkışlar birbirini izledi. Trajikomik şekilde siyasi liderlerin diyalog kurabilme(me) adımını “normal-anormal” nasıl okumak gerektiği tartışmaları alıp başını gitti. Tüm bu görüşme, açıklamalar ve perde arkası gelişmeleri siz değerli okuyucularımıza hafta boyunca aktardık. Ankara’dan Sarp Sağkal ve Selda Güneysu’nun kalemlerinden siyasetin nabzını tuttuk. Şimdi bu hafta gözler siyasi partiler arasında yapılacak bayram kutlamalarında. Bir de Erdoğan-Özel görüşmesinde alınan karar çerçevesinde, Hazine ve Maliye Bakanı Şimşek ile CHP’nin ekonomi kurmayları arasında 24 Haziran’da yapılması planlanan buluşmanın seyrinde. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Geçen hafta gündeme yansıyan bir başka haberimiz ise Ankara Yıldırım Beyazıt Üniversitesi Tıp Fakültesi’nde evrensel Hekimlik Andı’nın değiştirilmesine ilişkindi. Merve Kılıç imzalı “Hipokrat sansürü” başlıklı habere göre okul yönetiminin hazırladığı antta “cinsiyet ve cinsel yönelim” ibaresi kaldırıldı, “onur” yerine “namus” kullanıldı. Öğrencilerin mezuniyet töreninde sessiz protesto yaptıkları kaydedildi. Laik, çağdaş, bilimsel eğitimi hedef alan gerici yaklaşımlara ilişkin bir mezuniyet skandalı da Gebze’den aynı gün gazetemizde yer aldı. Bir lise müdürünün elbise giyen kız öğrencileri içeri almak istememesi üzerine tepkiler yükseldi. Öğrenciler ilçe milli eğitim müdürünün devreye girmesiyle törene katılabildi. Yani bir hafta daha, bir öncesi gibi... Siyasette toz duman hava, ekonomide kriz, eğitimde gerici hamleler eşliğinde zorlu bir gündemle sonlandı. Ama fazlası yok eksiği var! Yine çevre katliamları hızını kesmedi. Mustafa Çakır’ın haberine göre iktidar, ülkenin dört bir yanındaki 545 maden sahası için ihale kararı da aldı. Her cuma siz değerli okuyucularımızla buluşan Cumhuriyet’in Ege’si ekimizde geçen hafta, ülkemizde küresel iklim krizinden etkilenen bölgeler arasında İzmir’in de olduğuna işaret edildi. Rıfat Kırcı imzalı haberde, aşırı sıcaklıklar ve kuraklık nedeniyle barajlardaki su oranında gerilemenin sürdüğü aktarıldı. Bir başka haberde ise Büyük Menderes Nehri’nin kuraklık alarmı verdiğine dikkat çekildi. Şeyda Öztürk imzalı haberimizde ise uzmanların ve yaşam savunucularının tüm mücadelesine karşın ülkenin birçok noktasında maden çalışmalarının devam ettiğine vurgu yapılıyordu. Termik santrallar yüzünden suyu ve doğası tükenen Muğla’nın en büyük sorunlarından birisinin madencilik olduğu belirtiliyordu. Dünya kaynaklarını kullanmadaki adaletsizlik tablosu ortada. Çatışmalar, savaşlar, iklim krizi, çevresel felaketler, insan eliyle doğa katliamları sürüyor... Çoğu kişi yerinden memnun değil. Hızlanan teknolojik gelişmeler hayatın her alanına yansıyor, olumlu ve olumsuzluklarıyla birlikte elbette. Bu gelişmelerle “İnsanoğlu için işler nereye evrilecek” sorusuna ise yanıt aranıyor. Örneğin iklim krizinin yansımaları, su kaynaklarının tüketimi, örneğin plansız, rant zihniyetiyle yeşilin katli, tarım alanlarının yapılaşmaya, eni sonu düşünülmeden madenciliğe, tartışmalı enerji projelerine kurban edilişi... Artık “mevsimsel sıcaklıklarda yeni bir rekor daha” haberleri şaşırtıcı değil. Ya kuraklık ya da ani bastıran şiddetli yağışlar, dolu baskınları... Arası, ortası yok. Sahillerimiz, ormanlarımız, tarım alanlarımız... Hepsi de milli servet, geleceğimiz. Ama bir bakıyorsunuz en verimli alanlara yapılan santrallar, toprağı, suyu kirleten sanayiler, göğü delmek istercesine inşaatlar... Yaşam savunucuları, çevre eylemcileri, bölge sakinlerinin direnişine karşın bu akıl yitirme hali sürüp gidiyor. Konu yargıya taşınıyor, ama bir o dava bir bu dava derken uzayıp giden süreçte bakıyorsunuz, iktidar cephesiyle yakın ilişkiler iddialarıyla birlikte ihaleyi alan Üsküdar’ı geçmiş, o projeler çoktan bitmiş bile! İşte demokratik, laik, sosyal hukuk devleti, bağımsız yargı bu nedenle de önemli. Sürecin uzamasından çıkarları uğruna faydalanmak isteyenlere karşı adaletin gücü gecikmeksizin kendini göstermeli.",https://www.cumhuriyet.com.tr/yazarlar/mine-esen/sinir-uclarinda-siyaset-2218079
Mine Esen,Uluslararası diplomasi suskun,23 Eylül 2024 Pazartesi,"Ortadoğu üzerindeki kanlı hesaplar ne zaman biter sorusunun yanıtını vermek yüzyıllar öncesinde olduğu gibi günümüzde de zor... Dünya değişiyor ama bölge için barış, refah ve istikrar kelimeleri ne yazık ki yan yana gelemiyor! İsrail ateşi bu karmaşa arasında hiç durmuyor. Filistin’i tüm dünyanın gözü önünde yerle bir eden İsrail, savaşı Lübnan üzerinden bölgeye yaymak için uğraş veriyor. Tel Aviv yönetimine karşı ABD ve pek çok AB ülkesinin suskunluğu ise artık alışılmış bir tutum... Geçen haftanın gündem başlıkları arasında kuşkusuz Lübnan Hizbullah’ına yönelik şok etkisi yaratan saldırılar vardı. Lübnan ve Suriye’de Hizbullah üyelerinin kullandığı çağrı cihazları ve telsizler bir gün arayla eşzamanlı siber saldırılarla adeta silaha dönüştü. Onlarca kişi yaşamını yitirdi, yüzlerce kişi yaralandı. Gözler olağan şüpheli İsrail’e çevrildi. Tel Aviv’in yıllardır kurduğu küresel çapta derin istihbarat ağı ve gelişmiş teknolojik altyapısı bir kez daha mercek altına alındı. Doğa Öztürk, İrem Karataş ve Çağdaş Bayraktar imzalı haberlerimizde, uzmanların günümüz savaşlarının niteliğinin değiştiğine işaret edip siber saldırılara yönelik çalışmaların önemine değindikleri aktarıldı. Küresel sınama elbette tek Ortadoğu’yla sınırlı değil. Ukrayna üzerinden RusyaBatı arasındaki tehlikeli kapışma, ABD-Çin arasındaki mücadele zorlu bir dönemeci ortaya koyuyor. İkinci Dünya Savaşı sonrası kurulan “uluslararası düzen”, örgütlenme şeması tel tel dökülüyor. BM ortak tutum belirleyemiyor, çözüm üretemiyor, AB krizlerle boğuşuyor. Çok kutuplu dünyada BRICS genişleme hesapları yapıyor. Tartışmalar, vahşi kapitalizmin etkileriyle birlikte küresel eşitsizliğe karşı yeni modellerin gerekliliği konusunda yoğunlaşıyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol BM Genel Sekreteri Guterres’in, “Uluslararası sınamaların ortaya çıkma hızı, onları çözme hızımızı geçti” vurgusu tabloyu özetler halde. Bu nedenle pek umut olmasa da New York’ta başlayan 79. BM Genel Kurulu uluslararası toplumun uzlaşıya varabileceği bir yol haritası olup olmadığını görmek açısından önem kazanıyor. Cumhurbaşkanı Erdoğan’ın da katılacağı BM toplantısı öncesinde ise Ankara, bir kez daha Suriye Devlet Başkanı Esad’la görüşme istediğini duyurdu. İktidarın yıllardır sürdürülen yanlışlarla dolu Suriye politikasının ağır bedeli ortada. Ankara’nın “U” dönüşü yaparak diyalog arayışına giriştiği Şam’ın yanıtı bakalım bu kez ne olacak? İsrail’in İran ve bağlantılı gruplara yönelik baskısı artarken Tahran müttefiki Şam’ın, Ankara’nın da içinde olacağı yeni bir güç dengesi hamlesine girişip girişmeyeceği tartışmaların merkezinde. Suriye yönetiminin destekçisi Rusya, Ankara-Şam hattında normalleşmeyi destekler görünümde. Bu noktada ise Tahran’ın böyle bir girişime nasıl tepki göstereceği başlıca sorulardan... Geçen haftanın gündem başlıklarında emekçinin meydanlarda yankılanan isyanı da vardı. Ülkede derinleşen yoksulluk giderek daha çok çocuğu etkiliyor. Şevval Aydoğan imzalı haberimizde, iktidarın “ücretsiz okul yemeği”ni yaşama geçirmek yerine bu yıl da velilerin eline beslenme listesi verdiği belirtildi. Beslenme çantasını haftalık doldurma maliyetinin en az 300 TL olduğuna, sağlıklı besinler buna eklendiğinde fiyatın katlandığına dikkat çekildi. Geleceğimiz çocukların sağlıklı beslenme sorununa karşı kör sağır politika sürerken bir baktık ki iktidar cephesi yine “tasarruf”u unutuvermiş! Mustafa Çakır ve Sarp Sağkal, Merve Kılıç, Aytunç Ürkmez, Taylan Gülkanat, imzalı haberlerimizde Sayıştay’ın 2023 yılına ilişkin denetim raporları bakanlıklardaki usulsüz harcama ve işlemleri ortaya kondu. Tarım ve Orman Bakanlığı’nda resmi muhasebenin kontrolü dışında tahsilat ve ödeme amacıyla kullanılan 1555 farklı banka hesabı belirlendi. Saray’ın mal ve hizmet alımına 4.6 milyar TL harcadığı belirtildi. Aile Bakanlığı’nın çalışabilecek durumda olmasına karşın sosyal yardım alan 433 bin 152 kişiyi İŞKUR’a bildirmediği de saptandı. Geçen hafta bir bütçe haberi de Hazine ve Maliye Bakanlığı verilerinden geldi. Buna göre, sekiz ayın sonunda bütçe başlangıç ödeneğini aşan iki kurum var. Biri Milli Saraylar İdaresi Başkanlığı, diğeri ise üyelik yolunda tıkanıp kaldığımız AB Başkanlığı...",https://www.cumhuriyet.com.tr/yazarlar/mine-esen/uluslararasi-diplomasi-suskun-2250327
Mine Esen,Söz değil eylem gerek,08 Temmuz 2024 Pazartesi,"Kadına şiddet bitmiyor. Kafalardaki soru “önlenemediği mi, önlenmediği mi?”... Verilen sözler sözde kalıyor, kadınların katledilmelerinin, baskıya, ayrımcılığa uğramalarının önünü kesmiyor. Geçen hafta Kadın Cinayetlerini Durduracağız Platformu’nun açıkladığı veriler, utanç tablosunu bir kez daha ortaya koydu: Ülkemizde bu yılın sadece ilk altı ayında öldürülen kadın sayısı 205. Şüpheli şekilde ölü bulunan kadın sayısı ise 117. Kadınların yüzde 42’sini öldürenler kim dersiniz?... Evli oldukları erkekler. Diğer katiller arasında kadınların boşanmak istedikleri ya da boşandıkları erkekler de var... Bu vahşet verisi, ne yazık ki her gün gündeme yansıyan evde, yolda, çocuklarının gözleri önünde katledilen, saldırılan kadınlara ilişkin haberlerin sıklığını da düşündüğümüzde artık şaşırtıcı gelmiyor. Şiddeti, baskıyı doğup büyüdüğü ailede gören kız ya da erkek çocuğun nasıl bir toplumsal yapının parçası olacağı sorusu ise geleceğimiz açısından kritik önemde olsa gerek. Geçen hafta iktidarın tüm uyarıları görmezden gelerek 2021’de İstanbul Sözleşmesi’nden çıkmasının yıldönümüydü. Rengin Temoçin imzalı haberimizde, bu süre içinde en az 963 kadının öldürüldüğüne dikkat çekildi. Kadın hakları örgütleri bir kez daha sözleşmenin yeniden uygulanması için mücadelenin süreceği vurgusunu yaptı. Kadın hakları derken soyadı konusu da yeniden tartışmaların merkezinde. Doldur boşalt hale dönen “9. Yargı Paketi’nde” evli kadının bekârlık soyadını kullanmasına olanak tanıyan Anayasa Mahkemesi (AYM) kararından geri adım atılması önerisinin olduğu savunuldu. CHP Genel Başkan Yardımcısı Aylin Nazlıaka, Meclis’te 11 Temmuz’da görüşüleceği belirtilen teklifin “AYM kararını tanımamak” olduğunu söylerken “Kimlik mücadelemiz, var olma mücadelemizdir. Kazanılmış hakkımızdan asla vazgeçmeyeceğiz” tepkisini dile getirdi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol CHP lideri Özgür Özel, geçen hafta Ankara Temsilcimiz Sertaç Eş ve Sarp Sağkal’ın gündeme ilişkin sorularını yanıtladı. Özel, kadın haklarına yönelik vurgular da yaptı. “CHP’nin devletçilik okuna iki renk kazandıracağız. Biri çevreye duyarlı kalkınmayı temsil eden yeşil ile kadın-erkek eşitliğini temsil eden mor” ifadesi dikkat çekti. Ortadoğu coğrafyasının hali hepimize ders niteliğinde. Eğitim ve çalışma hakkı olmayan, araba kullanmak için bile yeni “izin alabilen”, başörtüsünden saçının görünmesi halinde tutuklanma korkusu taşıyan kadınların yaşadığı ülkeleri, uğradıkları ölümcül baskıları biliyoruz. Türk kadını ise bu gerici zihniyete karşı büyük bir zırhla kuşanmış durumda. Büyük önder Atatürk’ün kurduğu Cumhuriyetin çağdaş, demokratik, laik, hukuk devleti ilkeleriyle örülü yapısı kadınlar için adeta kutup yıldızı. Haklardan geri adım attırmamak da hepimizin yurttaşlık görevi. Geçen haftanın bir diğer gündem başlığı ise Ankara-Şam ilişkileriydi. İktidardan muhalefete Suriye lideri Esad’la temas konusunda ilgi artıyor. Suriye’de iç savaşın ayak seslerinin duyulduğu ilk andan itibaren merkezi yönetimi yara almış, şiddetin gölgesinde parçalı bir yapıya sürüklenen bir komşunun Türkiye açısından doğuracağı riskleri sıklıkla dile getirmiştik. Ama iktidarın o dönemki “Şam’daki Emevi Camisi’nde namaz kılacağız” söylemleriyle yurttaşa pazarlanan baştan sorunlu Suriye politikasının sonuçları ağır oldu. Yanlışların bedelini hepimiz ödüyoruz. Geç de olsa hatanın bir yerinden dönülmeli mantığı şimdilerde devrede gibi. Bu çerçevede Şam yönetimi ile masaya oturmak önemli bir adım. Ancak bu normalleşme yaşama geçse bile sınırlarımıza uzayan sorunların birdenbire bıçak gibi kesileceğini sanmak saflık olur. Suriye sahası savaşın patlak verdiği 2011’den bu yana karmakarışık, kimin eli kimin cebinde belli değil. ABD’nin desteklediği, aynı zamanda Rusya’nın da ilişkileri pek de göz önüne sermeden sürdürdüğü terör örgütü YPG/PKK’nin varlığı ortada. Sınırımıza uzanan İdlib’de ise köktendinci terör örgütü HTŞ ve bağlantılı gruplar hâlâ etkin. Belli ki Rusya, Şam-Ankara temasını destekliyor. Siyaset satrancını iyi oynayan Putin’in, Ukrayna savaşı sürerken Avrupa, ABD ve İran seçimleri üzerinden Batı-bölgesel dengeler açısından yeni bir yaklaşım arayışı mümkün. Aynı zamanda İsrail’in Filistin saldırısını, Lübnan’a taşıma olasılığını da hiç yabana atmamak gerek. Özetle, bu kadar “ana oyuncu/vekil güçler” sahnesinde Esad’la görüşmek elbette olumlu bir başlangıç ama siyasi popülizme kapılmadan, her adım üzerinde çalışılacak uzun bir yolu içeriyor.",https://www.cumhuriyet.com.tr/yazarlar/mine-esen/soz-degil-eylem-gerek-2224865
Mine Esen,Bitmeyen ‘aldanmalar’,15 Temmuz 2024 Pazartesi,"FETÖ darbe girişiminin bugün 8. yıldönümü. Cemaat yapılanması altında ilk başta sinsi sinsi, ardından açıkça devletin içine nüfuz eden küresel çapta bağlantıları olan, çok katmanlı bir örgütün hain kalkışmasında 251 yurttaşımızı kaybettik. Yıllar içinde devletin tepe noktalarına ulaşacak bir güç odağı haline gelebilen bu dinci örgütlenmenin AKP iktidarı döneminde en geniş imkânlarına kavuştuğunu söylemek yanlış olmaz. Önce el ele işbirliği, ilişkiler bozulmaya başlayınca “Ne istediniz de vermedik?” yaklaşımı, sonrasında ise “Aldandık, aldatıldık” söylemleri... Geldiğimiz noktaya bakarsak iktidarın gerekli dersleri aldığını söylemek mümkün mü? Darbe girişiminin bastırılmasının ardından “tek adam” sisteminin uygulamaya konması, demokratik işleyişteki erozyon ortada... Eğitimden sağlığa pek çok alanda tarikat ve cemaatlere kapıları sonuna kadar açan bakış açısı hız kesmeden devam ediyor. Asırlık Cumhuriyet gazetesinin, FETÖ tehlikesine karşı yıllar öncesinden yaptığı uyarılar, başyazarımız İlhan Selçuk’un FETÖ savcılarının kumpasıyla gözaltına alınışı ve yaşamını yitirmesine uzanan süreç, uğradığımız saldırılar ve baskılar hepsi belleğimizde... Her zaman olduğu gibi bugün de bir kez daha Atatürk ilkeleri çerçevesinde demokratik, laik, hukuk devletinin önemini vurguluyoruz. Büyük önder Atatürk’ün dediği gibi: “Türkiye Cumhuriyeti şeyhler, dervişler, müritler, mensuplar memleketi olamaz. En doğru, en gerçek yol medeniyet yoludur.” Küresel bilinmezlik tablosunun daha da ağırlaştığı bir ortamda izlenecek en iyi yol; bilim ve akıldan yana, Aydınlanmanın izinde olacaktır. Tabii bir kez daha “Aldandık, yanıldık” söylemine sığınılmak istenmiyorsa... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Emeklisi, emekçisi, patronu... Toplumun neredeyse her kesiminden iktidarın politikalarına eleştiriler yükseliyor. Ülkede temel ihtiyaçlar üzerinden yaşam maliyeti artıyor. Asgari ücrete, en düşük emekli maaşına zam çağrıları meydanlarda yankılanıyor. Diğer yandan iyileştirme olsa bile bunun daha cebe yansımadan gıdadan ulaşıma zam fırtınasında un ufak olabileceği de akıllardan çıkmıyor. Yurttaş kredi kullanımına yükleniyor. Ama “borç yiğidin kamçısı” olmanın ötesinde!... Bankalar birliği verilerine göre Mayıs 2024’te geçen yılın aynı dönemine kıyasla bireysel kredi borcunu ödememiş kişi sayısı yüzde 35.7 artmış. Bireysel kredi kartı borcunu ödememiş kişi sayısındaki artış ise yüzde 65.9. Hükümetin asgari ücrete zam yapmama tutumuna karşı geçen hafta üç büyük işçi örgütü DİSK, Türk-İş ve Hak-İş birlikte kamuoyunun karşısındaydı. Ortak açıklamada, vergi adaletinden ücret dengesizliğine kadar emekçinin çığlığını yansıtan istekler dile getirildi. Bizim dışımızda bir dünyadan yaşama dair veri paylaşımı hissi veren TÜİK ise yine tartışmaların merkezinde. 2022 yılı verileri üzerinden enflasyon hesaplamalarına girişmesiyle şimşekleri üzerine çekti. Geçen hafta Ali Can Polat imzalı haberimizde, TÜİK’in eleştirileri yanıtlamak üzere basın toplantısı düzenlediği gün aynı zamanda sitesinde bulunan eski verileri sildiğine işaret edildi. İktidar zihniyeti, “Ben yapmadım o yaptı” der gibi sıklıkla yanlış politikaların faturasını üzerinden atma çabasında. Bu yolda kaç bakan, kaç merkez bankası başkanı değişti... İhracat, üretim, kur dengesi, yatırım politikası, vergi konusunda yeni düzenleme adımları derken patronlar dünyasından da sesler yükseliyor. Son olarak TÜSİAD toplantısında iktidarın hatalı politikalarıyla son 10 yılın kaybedildiği çıkışı geldi. Gözler her zamanki gibi yurttaştan sabır üzerine sabır bekleyen iktidarın “kamuda tasarruf” düzenlemesinde. Paketin Meclis komisyonundaki görüşmelerinde muhalefetin ısrarlı çabası yeni bir boyutu ortaya çıkardı. Mustafa Çakır imzalı haberimizde, düzenlemede “özel sektörden kamuya atanan kişinin beş ayrı yerde görev yapması ve maaş alabilmesine” olanak veren maddenin varlığı itiraf edildi. “Çoklu maaş bitecek” iddiasındaki AKP’deki bu çelişki AKP’li komisyon başkanını bile şaşırtmış olmalı ki konunun yeniden incelenmesini istedi. Neyse ki önceki gün Bakan Şimşek’in aylık harcamaları 5 milyon liranın üzerinde olup hiç gelir beyan etmeyenleri denetime aldıkları açıklamasını duyduk da içimiz rahatladı!...",https://www.cumhuriyet.com.tr/yazarlar/mine-esen/bitmeyen-aldanmalar-2227360
Mine Esen,Vergi zikzakları Ölümü gösterip sıtmaya mı razı etmek,24 Haziran 2024 Pazartesi,"Ekonomik krizin ağır faturası her zamanki gibi yine yurttaşın sırtında. İktidar, kanayan yaraya pansuman derdinde ama kanama duracak gibi değil... 31 Mart seçimlerinden birinci çıkan CHP ile “normalleşme/ yumuşama” siyasetinin arkasında bu ekonomik çöküşe yönelik tepkilerin dindirilme çabası da olduğu açık. Uzatılmış bayram tatilinin ardından zorlu bir haftaya giriyoruz. Son dakika değişiklik olmazsa bugün Hazine ve Maliye Bakanı Mehmet Şimşek ile CHP’nin ekonomi kurmayları bir araya gelecek. Referans gazetesi Cumhuriyet, geçen hafta önemli bir habere imza attı. Ankara’dan Sarp Sağkal, görüşmeye katılacak. CHP’nin gölge kabinesinden, genel başkan yardımcısı Yalçın Karatepe’ye hangi konuların gündeme geleceğini sordu. Karatepe, masaya asgari ücret ve emekli maaşlarında artış ve tarımsal destek olmak üzere yurttaşın ana gündemlerini getireceklerini söyledi. İktidarın yeni vergi düzenlemesi hazırlığına karşı kendilerinin “vergide adalet” önerisini anlatacaklarını dile getirdi. Karatepe, “Bütçede kaynak yok diyorlar, biz de diyoruz ki var, çağırın gösterelim. Görüşme bu nedenle oluyor. Yoksa onlarla oturup yeni bir ekonomi programı yazmayacağız” dedi. Ancak geçen hafta gündem iktidarın katmerli vergi taslağına yönelik iddialarla geçti. Bunların arasında yurtdışına çıkış harcına dev artıştan ev sahiplerine vergilendirmelere, “servet vergisi, borsada vergiye” dek uzayıp gitti. Emirhan Çoban imzalı haberimizde taslakta çiftçiyi ilgilendirecek kısımda, yeme yüzde 10, gübreye yüzde 20 KDV uygulanmasının öngörüldüğü aktarıldı. Tepkiler yükselirken dün iktidarın bu vergilendirmelerin çoğunu taslaktan çıkardığı iddia edildi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol “Vergi küfesine yükleneceğiz” mesajı veren iktidar, son dakika nasıl bir değişikliğe gider, ölümü gösterip sıtmaya mı razı eder bilinmez... Gerçek olan yurttaşın geçinememe durumu. Bu tabloda CHP’nin “vergide adalet” vurgusunu iyi açıklaması önemli. Balık hafızasına gerek yok, iktidara yakın şirketlere ihaleler, bir gecede vergiden muaf durumlar, yol/köprü gibi projelerde dolar bazlı garantiler akıllarda. O nedenle CHP’nin ekonomik yol göstericiliğinde “aman dikkat”i tekrarlamakta fayda var. Yoksa bir bakmışsınız, iktidar “artışı isteyen zaten CHP’ydi” diyerek algı yönetimine girişmiş, nefes almaya bile vergi gelmiş! Bayram haftasında dolu dolu bir gazeteyle karşınızdaydık. Kapsamlı haberlerimizden biri de Eylül Barut imzalı “Söz Gençlerde” dizisiydi. Üniversitelerde barınma ve geçim sıkıntısıyla boğuşan, iş umudunu yitiren gençlerin sorunlarını, siyasetçilerin görüşlerini aktardık. Eğitim Şefimiz Figen Atalay’ın “İkinci Yüzyılın Eşiğinde Toplumsal Değerler ve Gençlik Araştırması” da yine gençlerin görüşlerini ortaya koydu. Buna göre 15-24 yaş arasındakilerin çoğunluğu kendilerini önce Atatürkçü olarak tanımladı. En önemli değerlerini “bağımsızlık, laiklik ve özgürlük” olarak sıraladı. Büyük çoğunluk AKP döneminde laiklikten ve bilimden uzaklaşan eğitimden memnun değil. Öncelikli konu başlıkları ise ekonomi, adalet ve liyakat. Gençlerin gelecek kaygısı sürerken bayram haftasında da ne yazık ki siyasette kara tablo es vermedi. Sinan Ateş cinayetindeki karanlığın aydınlatılması çağrıları arasında MHP’li kimi ismin gazetecileri hedef alan açıklamaları, tehditleri gündeme yansıdı. Bunlardan biri de gazetemizin yazarı, Cumhuriyet Vakfı Başkan Vekili Prof. Dr. Emre Kongar’a yönelikti. MHP’ye yakın bir basın organından da yazarlarımız Barış Terkoğlu, Barış Pehlivan, Murat Ağırel ve gazeteci Timur Soykan hedef alındı. Demokratik, hukuk devleti içinde farklı fikirlerin olmasındaki kabul edilebilirlik, aynı zamanda şiddet, tehdide yönelik siyaset anlayışını reddetmeyi de içerir. Cumhuriyet olarak ilkelerimiz son derece açıktır: İfade, basın özgürlüğünden taraf; silaha, şiddete karşıdır. Tehditlere boyun eğmez. Siyasette şiddetin olmaması gerektiğine yönelik uyarılarımızın önemi önceki gün MHP’nin kalesi olarak görülen Pınarbaşı’nda seçimi kazanan CHP’nin meclis üyesinin bacağından kurşunlanmasıyla da bir kez daha görüldü. Asırlık Cumhuriyet gazetesi, çalışanları olarak izlediğimiz yolun doğruluğunu kanıtlayan gurur tablosu ise geçen hafta gündeme yansıdı. Reuters Enstitüsü ve Oxford Üniversitesi’nin araştırmasında Cumhuriyet, ülkemizde basılı gazeteler arasında yine en güvenilir gazete oldu. En büyük desteğimiz siz değerli okuyucularımız. Adını büyük önder Atatürk’ün koyduğu gazetemiz, her zamanki gibi Cumhuriyet ilkeleri, Aydınlanma ışığında, doğru ve ilkeli habercilik anlayışıyla yoluna devam edecek.",https://www.cumhuriyet.com.tr/yazarlar/mine-esen/vergi-zikzaklari-olumu-gosterip-sitmaya-mi-razi-etmek-2219910
Mine Esen,"Verimli topraklara, doğaya ihanet",22 Temmuz 2024 Pazartesi,"Ortalık rant, talan haberlerinden geçilmiyor. Çevre kıyımları hepimizin geleceğini tehdit eden bir kartopu etkisine dönüşüyor. Uzmanlar, yaşamçevre savunucuları uyardıkça uyarıyor ancak ne yazık ki kulak asan pek yok. Bir zamanların tarım, orman ülkesinde bugün yaşadıklarımıza alışmak mümkün değil. Elbette sanayileşme, gelişen teknoloji, iklim değişikliği nedeniyle ortaya çıkan kuraklık gibi sorunlar yeni dönemin gerçeği. Ama bilimsel tüm verilere sahipken var olanı koruyamamak neyin mantığı, işte sorun orada... Ormanlarda tahribat, tarım arazilerini madenciliğe ve enerji santrallarına açma haberleri ne yazık ki gündemden eksik olmuyor. Son olarak sekiz ilde toplam 2 bin 854 kilometrekarelik bir alanın orman statüsünden çıkarıldığı haberi dikkat çekti. Şeyda Öztürk imzalı haberimizde, Çevre, Şehircilik ve İklim Değişikliği Bakanlığı’nın Balıkesir ve İzmir sınırları içinde kalan bölgeye rüzgâr enerji santralı kurma izni verdiği belirtildi. Proje sahibi şirketin tarım, mera ve orman arazilerine 10 türbin kuracağı aktarılırken bölgenin endemik bitki türlerine de ev sahipliği yaptığı aktarıldı. Elazığ’da ise tarım ve orman alanına güneş enerji santralı kurulması için ilgili bakanlığa başvuru yapıldığı belirtildi. Manisa’nın Kula ilçesinde de jeotermal kaynak arama projesi tartışma yarattı. Proje bölgesinin UNESCO’nun “Dünya Mirası Listesi”ndeki jeopark yakınlarında olduğunu belirten çevreciler tepkili. Aşırı sıcaklarla birlikte, can kayıplarına da yol açan orman yangınları ülkemizin pek çok bölgesinde etkisini sürdürüyor. İktidarın yangınla mücadele konusunu özel sektörün eline bıraktığına yönelik eleştiriler devam ederken geçen hafta Yusuf Körükmez imzalı haberimizde İzmir’in Bergama ilçesinde çıkan yangının 24 saatte söndürülebildiği belirtildi. Tarım Orman İş Sendikası Genel Başkanı Şükrü Durmuş’un iddiası ise gündemi sarstı. Durmuş’a göre ihaleyi alan şirket, kiraladığı helikopterlerin yakıt parası ve pilotların ücretlerini ödemediği için ekip iki haftadır görev yapamadı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Çevre denince son döneme damga vuran direnişin sembolü Akbelen Ormanlarının korunması için sürdürülen çadır nöbetlerinin ise önceki gün üçüncü yıldönümüydü. Muğla İkizköy’de termik santral uğruna ağaçların kesilmemesi için başlatılan mücadele çerçevesinde yöre halkı, yaşam savunucuları düzenledikleri eylemde “Eğiliriz, kırılırız, düşeriz ama toprağımızdan bir karış vermeyiz” diye haykırdı. Ballı “çifte maaş”lar, tekel haline gelen şirketler, garanti ödemeli ihaleler, yeni vergi paketinde “adaletin” nerede olacağına yönelik tartışmalar sürerken çarşı pazar yine bildiğimiz gibi el yakıyor. Ekonomi servisimizin dün attığı başlık durumu özetler gibiydi; “Haller halsiz kaldı”. Şehriban Kıraç imzalı haberde sağlıklı beslenmenin vazgeçilmez gıdalarından sebze ve meyve etiketlerindeki rakamların katlanarak arttığı kaydedildi. Habere göre, İstanbul halinde son bir yılda armudun fiyatı yüzde 525, limonun yüzde 289, fasulyenin ise yüzde 260 yükseldi. Bunda elektrik ve suya gelen zamların da etkisi olduğuna işaret edildi. Ancak tarım arazilerini ranta, yanlış enerji yatırımlarına açıp üreticiyi küstürme politikasıyla bu oranların daha da artacağı sır olmasa gerek. Geçiş garantili yolları, köprüleri, hastaneleri işleten şirketlere getirilecek verginin de ne olacağı sorusu epeydir akıllardaydı. Devede kulak olduğu ortaya çıktı. Mustafa Çakır imzalı haberimize göre milyarlarca lira garanti ödemesi yapılan şirketlerden alınacak ek verginin 557 milyon lira olması bekleniyor. Tabii geçen haftanın gündemine değinirken en düşük emekli aylığının 10 bin TL’den 12 bin 500 TL’ye çıkarıldığını da es geçmeyelim. Muhalefet “Emekliye ihanettir” tepkisini gösterirken uzmanlar bunun emekliler arasında yeni bir adaletsizlik yarattığına değindi. Bize de “Emekliyi sefalette eşitlediler” başlığı atmak düştü. Ekonomik krizden laik bilimsel eğitimin yara almasına, adaletsizliklere uzanan tabloda gençlerin gelecek umudu ne durumda derseniz... Geçen yılki veriler iç açıcı değil. Eylül Barut imzalı haberimizde, TÜİK verilerine göre 2023’te Türkiye’den göç edenlerin sayısı bir önceki yıla göre yüzde 53 artarak 714 bin 579’a çıktı. Gidenlerin çoğu genç, gerekçelerin arasında işsizlik ve yaşam pahalılığı var.",https://www.cumhuriyet.com.tr/yazarlar/mine-esen/verimli-topraklara-dogaya-ihanet-2229675
Mine Esen,Kazanımları unutmayın!,26 Ağustos 2024 Pazartesi,"Büyük önder Mustafa Kemal Atatürk’ün başkomutanlığında ateşi yakılan Milli Mücadele’nin en kritik dönemeçlerinden Büyük Taarruz’un bugün 102. yıldönümü. Bu stratejik savaş, 30 Ağustos’ta vatan topraklarını işgal eden yabancı güçlere karşı büyük zaferle sonuçlandı. Büyük Taarruz’la birlikte hem ulusun bağımsızlığı ve kurtuluşu sağlandı hem de Atatürk’ün liderliğinde laik ve modern Türkiye Cumhuriyeti’ne doğru kararlı, sağlam adımlarla ilerlendi. Destansı mücadele tarihe adını altın harflerle yazdırdı. Birçoğumuz için yıldönümü ya da yaş alımı geçmişte neler yaptık, şimdi neredeyiz, gelecek yolumuz nasıl olmalı sorularının da değerlendirildiği zamanlardır. O nedenle de zaferin yıldönümünde, ülkemiz ne noktada diye de sormak gerekir. Evet zorlu, çevresinde çatışma, savaşların patlak verdiği bir coğrafyanın içindeyiz. Evet, küresel öngörülemezliklerin arttığı, çok kutuplu sistemde ekonomik daralmanın hızlandığı bir dünyanın parçasıyız. Ama tüm bunlar ülkemizin içinde bulunduğu kriz havasını tam olarak açıklamaya yeterli mi?... Büyük mücadelelerle Atatürk ilkeleri temelinde kurulan demokratik, laik, hukuk devletinin bugün geldiği noktayı nasıl açıklamamız gerekir, ne dersiniz?... Şöyle bir ülke tablosuna bakalım: “Tek adam” yönetiminin yarattığı sorunlar ortada. Tüketme ve tüketilme noktasında dipsiz kuyulardayız. Ekonomik kriz, yurttaşın içinde bulunduğu darboğaz sürüyor. Doğal kaynakların korunmasında, tarımda yanlış politikalar devam ediyor. Emeklisi, memuru, işçisi, çiftçisi toplumun pek çok kesimi isyanda. Gençler yurtdışına yerleşmek için arayışta, vize kuyruklarında. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Eğitim konusu ayrı bir başlık. Akıl, bilimsellikten uzaklaşan, laik eğitimi del-geç hale getirme arayışında, tarikatlara yol veren bir anlayış kendine alan açıyor. Uzmanların uyarılarına iktidarın kulakları tıkalı. Diyanet, MEB’in gölgesi gibi eğitim alanında her yerde. MEB’in meslek eğitim hedefleri de ayrı bir tartışma konusu. Taylan Gülkanat imzalı geçen hafta yayımladığımız haberin başlığı “12 yaşında işçi”ydi. Haberde, Mesleki Eğitim Merkezleri’nde (MESEM) bir yılda 12 öğrencinin yaşamını yitirmesine tepkiler sürerken iktidarın mesleki ve Anadolu liseleri bünyesinde ortaokullar açma kararı aldığı aktarıldı. Eğitimcilerin tepkisi dikkat çekiciydi: “Öğrencilere tarikatlara mürit ya da sermayeye köle olmak kalıyor.” Eylül Barut imzalı haberimizde de Diyanet’in MEB’in eşleştireceği imam hatiplerdeki öğrencilerin, derslerini aldıktan sonra Kuran Eğitim Merkezleri’ne gitmesine yönelik karar aldığı belirtildi. Uygulamaya karşı eğitimcilerden “Yeni müfredat, Öğretmenlik Meslek Kanunu ve seçmeli derslerle okullar dinselleştirilmişti. Çocuklar örgün eğitimden koparılacak” çıkışı gündeme yansıdı. Üniversiteler derseniz... “Barınamama” konusundan ücretlere, uzman hocaların olmamasına dev sorunlar yumağı... “Apartman üniversiteler”, yetersiz eğitimle yetişecek gençlerin istihdamda nasıl yer bulacağı tartışmaların odağında. Geçen hafta iktidarın politikalarının her alanda bilimi yok saydığına ilişkin haber gündeme yansıdı. Merve Kılıç imzalı habere göre Kars’ta bir aile yeni doğan bebeklerinden hastalıkların erken tanısı için topuk kanı alınmasına izin vermedi. Mahkeme ise yöntemleri tartışmalı “alternatif tıpçıyı” referans kabul edip aileyi haklı buldu. Hekimlerin tepkisini aktaralım: “Bebeğin sağlık hakkı hiçe sayıldı. Siyasi karar verildi. Liyakatsiz kadrolarla bambaşka bir yere doğru gidiyoruz.” Suriye, Afganistan’dan gelen nüfusun demografik yapıya, ulusal güvenliğe etkileri konusu hararetli gündem başlıkları arasında yer alırken son olarak Türkiye ve Irak arasında 15 yaş altı ve 50 yaş üstü Iraklılar için vize serbestisi uygulaması geliverdi... İşte tüm bunları görüp bir kez daha Büyük Zaferle birlikte açılan çağdaş Cumhuriyet yolunun Aydınlanma devrimleriyle güçlendiğini hatırlamamız gerekmekte. Kazanımların geri döndürülemez olduğunu, gerici girişimlere geçit verilmeyeceğini de... Yerel seçimlerden zaferle çıkan CHP’nin sokağın sesini duyması, çiftçinin isyanına desteği önemli gelişmeler. Tüzük kurultayına doğru giderken kurucu partinin birlik havasıyla, Atatürk Cumhuriyeti’nin ilkelerinin savunucusu olarak net ve gür sesini duymak seçmendeki güveni de kuşkusuz güçlendirecektir. Referans gazetesi Cumhuriyet olarak siz değerli okuyucularımızın karşısına yeni içeriklerle çıkıyoruz. Cumhuriyet Ege gibi geçen hafta gazetemizle birlikte İstanbul Eki’mizle karşınızdaydık. Kentin nabzını tutacak, kültür sanattan gezilecek görülecek yerlere, gastronomiye pek çok konuda rehberlik edecek Cumhuriyet İstanbul, 15 günde bir salı günleri gazetenizde...",https://www.cumhuriyet.com.tr/yazarlar/mine-esen/kazanimlari-unutmayin-2241273
Mine Esen,Vergiden önce elektrik çarptı,01 Temmuz 2024 Pazartesi,"İktidarın vergi paketinden neler çıkacağına ilişkin tartışmalar sürerken geçen hafta bir zam haberi daha ete kemiğe büründü. Emekçiler maaşa iyileştirme istedi ancak iktidar ise elektriğe dev zam yaparak yanıt verdi. Bugünden itibaren elektrik faturalarına yansıyacak zam yüzde 38. Prize, anahtara el değdirmeden iki kez düşünmekte fayda var!... Zammın arkasında dağıtım şirketlerine kaynak aktarımının olduğu haberleri ise dikkat çekti. Ekonomik krizin yükü her zamanki gibi yine dar gelirli yurttaşa yüklendi. Elektrik sonrasında yakıt başta olmak üzere iğneden ipliğe zam yağmuruna tutulmamız mümkün. Geçen haftanın sıcak gündem maddelerinin başında kuşkusuz AKP ile CHP arasındaki “normalleşme/yumuşama” siyasetindeki havanın terse dönmesi vardı. CHP ile AKP arasında ekonomi kurmaylarının görüşmesinin sonuçsuz kalması, MHP’nin çıkışları sonrasında söylemler yeniden sertleşti. Süreçten çıkan belki de en net sonuç; Cumhur İttifakı’nın ortaklığı tazelemesi oldu. CHP lideri Özel’den gelen ülke yönetiminin gidişatı ve ekonomik kriz nedeniyle erken seçim olabileceği açıklaması ise siyasi gündemi hareketlendirdi. Böylelikle CHP, iktidarın ekonomik krize tepkilerden çıkış için görüşme sürecini kullanma stratejisine karşı yol haritasına sahip olduğu mesajını verdi. Ana muhalefetin hem diyalog hem mücadele tutumunun bir örneği ise dün Gebze’de yaptığı mitingde görüldü, “Geçinemiyoruz” diyenler alanlardaydı. Elbette gözler kemer sıkma politikası izleyen iktidarın kamuda tasarruf adımlarının nasıl ilerleyeceğinde. Kamuda ciddi anlamda nelerden kısıntı yapılıyor, yurttaş merakla bekliyor. Ancak geçen hafta gündeme gelen bir haber durumun trajikomikliğini de gösteriyordu. Cemil Ciğerim imzalı habere göre AKP’li Samsun Büyükşehir Belediyesi araçlarından bir kısmını “ihtiyaç fazlası” olduğu gerekçesiyle bazı bakanlık ve belediyelere hibe etti. Bunun ardından ise iddiaya göre 211 yeni araç almak için ihale yapılacağını duyurdu. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Ülkemizin bir haftası, başka ülkelerin belki de bir ayına denk düşebilecek türden. Eğitimdeki laik ve bilimsellikten uzaklaşmayı da içeren sorunlar dizisi bu kez meslek okulları üzerinden devam etti. MEB ile protokol imzalayan kurum, kuruluş ve fabrikaların içinde okul açılabileceği duyuruldu. Aytunç Ürkmez imzalı haberimizde, eğitimcilerin bu adıma karşı “Çocuk işçiliğine yeni kılıf getirildi. Üstelik orada çalışacak öğretmenlerin parasını bakanlık verecek” tepkisi aktarıldı. Asırlık Cumhuriyet gazetesi olarak geçen hafta sadece bizim için değil, ülke tarihimizin de kurumsal hafızasında önemli yer tutan simge olmuş usta kalemleri bir kez daha saygı ve özlemle andık. Aydınlanma bilgeleri kurucumuz Yunus Nadi ile İlhan Selçuk ve Turhan Selçuk... Her biri kendi döneminin öncüleri, Kuvayı Milliye ruhuyla, Atatürk’ün izinde yılmaz Cumhuriyet savunucuları, mücadeleden asla kaçmayan, dik duruştan taviz vermeyen yurtseverler... Milli Mücadele’den Cumhuriyete giden süreçte Atatürk’le birlikte yol yürüyen gazetemizin kurucusu Yunus Nadi’yi ölümünün 79. yılında Edirnekapı Şehitliği’ndeki mezarı başında andık. Bu yılki törenin sembolik bir önemi de vardı. Atatürk’ün desteğiyle yayın hayatına başlayan gazetemiz 7 Mayıs’ta 100. yaşını kutladı. Nadi’nin ilk günden belirlediği ilkeler çerçevesinde tüm ekipçe gururla yayın hayatına devam ediyor. Neydi bu ilkeler? “Cumhuriyet, ne hükümet ne de parti gazetesidir. Cumhuriyet yalnız Cumhuriyetin, bilimsel ve yaygın anlatımıyla demokrasinin savunucusudur... Cumhuriyet, Atatürk devrim ve ilkelerinin açtığı ‘Aydınlanma’ yolunda, aklın bağnazlıktan, bilimin dinden bağımsızlaşması, laiklik ilkesinin toplumca benimsenmesi için çaba gösterecektir. ‘İnsan Hakları ve Temel Özgürlükler Bildirgesi’ni demokrasinin evrensel anayasası olarak benimseyen Cumhuriyet, amaçlarına ancak Atatürk’ün kurduğu Türkiye Cumhuriyeti’nin bağımsızlığı ve bütünlüğü kapsamında ulaşılacağını temel ilke sayar.” Dün ise adı Cumhuriyet’le özdeşleşmiş başyazarımız İlhan Selçuk ve dünyaca ünlü karikatürist ağabeyi, Abdülcanbaz’ın yaratıcısı Turhan Selçuk’un yaşama vedalarının 14. yıldönümüydü. Nevşehir’in Hacıbektaş ilçesinde düzenlenen törenle bir kez daha özlemle anıldılar. Bugünün tablosundan geriye doğru baktığımızda İlhan abinin dehasını, öngörürlüğünü, Aydınlanma yolundaki öğreticiliğinin değerini bir kez daha anlıyoruz. “Pencere”sinden bizlere açtığı o büyük bilgi denizi için minnettarız. Cumhuriyet çınarlarına selam olsun...",https://www.cumhuriyet.com.tr/yazarlar/mine-esen/vergiden-once-elektrik-carpti-2222373
Mine Esen,Yurttaşın gündemi belli,09 Eylül 2024 Pazartesi,"Yerel seçimlerden birinci çıkan CHP, kritik tüzük kurultayını tamamladı. Kurultay, parti içinde yeni bir gerilim patlak verir mi türünden kimi soru işaretlerine karşın genel olarak birlik görüntüsüyle sonuçlandı. Tüzük değişikliği önerileri de delegelerin çoğunun desteğiyle kabul edildi. Kurultayı yakından takip eden Sarp Sağkal’ın haberinde, CHP lideri Özel’in halkın geçim sıkıntısının derinleştiğine de işaret ederek iktidara erken seçim çağrısı yaptığı aktarıldı. CHP, “Mitinglere katılıyoruz, meydanlarda yurttaşın sesine kulak veriyoruz” diyerek bir yol haritasının olduğunu duyurmuş oldu. Bu tutum, iktidarın halkın asıl sorunlarını gölgeleyerek muhalefeti yapay gündemlerle oyalama çabasına karşı CHP’nin hazırlıklı olduğu mesajı vermesi açısından önemli. Şimdi gözler, Özel’in erken seçim için oldukça yakın sayılabilecek Kasım 2025’e işaret etmesinin iktidar cephesinde nasıl bir yanıt bulacağında. Ülke ağır sorunlarla boğuşuyor. Eğitim konusu bunların önde gelenlerinden. Okullarda ders zili çalarken ekonomik kriz velileri zorluyor. Dini yaklaşımların giderek daha fazla müfredata eklendiği, laik, akıl-bilimden yana eğitim modeline karşıt uygulamaların arttığı da görülüyor. Geçen hafta Aytunç Ürkmez imzalı haberimizde, tartışmalı yeni müfredatın ders kitaplarında, iktidarın bilimi, tarihi, edebiyatı kendi bakış açılarıyla anlattığı örneklerle sıralandı. Figen Atalay imzalı haberimizde ise devlet okullarında bir öğün ücretsiz yemek verilmesinin yaşamsal önemine vurgu yapıldı. Uzmanların, yeterince iyi beslenemeyen öğrencilerin derslere odaklanmakta zorluk çektiğini, zihinsel, fiziksel ve sosyal gelişimlerinin akranlarına göre geri kaldığı uyarısını yaptıkları aktarıldı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İktidar sıklıkla eğitimde teknolojik ilerlemeleri dile getirirken Şevval Aydoğan’ın haberi ise tablonun diğer boyutunu gözler önüne serdi. Bilgisayar fiyatlarının yüksekliğine işaret edilen haberde, bazı teknoloji marketlerinin kiralama uygulaması başlattığı belirtildi. Geçen haftanın dikkat çeken konu başlıkları arasında Türkiye’nin BRICS üyelik başvurusuna ilişkin gelişmelerle birlikte Mısır Cumhurbaşkanı Sisi’nin Türkiye ziyareti de vardı. BRICS başvurumuzu, sağ olsun Kremlin detaylı duyurdu da haberler netleşti!.. Sisi’nin ziyareti ise beklendiği gibi, geçmişten bugüne AKP iktidarının zikzaklı dış politikalarına yönelik eleştirilerin eşliğinde geniş yankı buldu. Doğu Akdeniz’deki etkinlik mücadelesi, Suriye ve Irak’taki gelişmelerle birlikte İsrail’in Filistin’e saldırıları da düşünüldüğünde bölgenin iki önemli ülkesi olarak TürkiyeMısır ilişkilerinin iyileşmesi kuşkusuz değerli. Ancak aynı zamanda Kahire ile ilişkilerin neden böylesine uç noktalara savrulduğunun, yaklaşık 11 yıllık bir düşmanlaştırma politikasının Türkiye’ye nelere mal olduğunun, ekonomik faturasının ve bölgesel güç mücadelesinde ülkeye etkilerinin sorulması da doğaldır. Bilindiği üzere, Sisi’nin Müslüman Kardeşler (İhvan) yanlısı Mursi yönetimini 2013’te devirmesi ve iktidara gelmesinin ardından Ankara-Kahire ilişkileri koptu. Siyasal İslam projelerinden Müslüman Kardeşler hareketine yönelik AKP’nin desteği ise birçok bölge ülkesiyle Ankara arasında çatlak yarattı. Bu aynı zamanda Türkiye’nin, Doğu Akdeniz üzerinden Ortadoğu, Afrika’ya uzanan hatta enerji ulaşımı da içeren etkinlik mücadelesinde yalnızlaştırılmasına neden oldu. Krizlerden çıkış yolu arayan iktidar cephesi son yıllarda, bölgesel anlamda ilişkileri yeniden kurma çabasına girişti. Mısır’la yaklaşık iki yıl önce atılan normalleşme adımları bu çerçevededir. Benzer normalleşme yaklaşımını şimdilerde Ankara, Şam yönetimi için de izliyor. Sisi’nin geçmişteki tavrı gibi Suriye lideri Esad da Ankara’nın görüşme çağrılarını ağırdan alıyor. Sonuçta bir kez daha görüldü ki dış politika kişiselleştirilmiş, parti logolu ideolojilerle yürütülemez. Ne can ciğer kuzu sarması ne de “Eyy katil... Onunla aynı masada oturmam” gibi en uç söylemler arasında savrulmak uluslararası diplomatik hamleleri zorlar. Siyasal İslamcılık üzerinden yürütülen politikaların, Türkiye’nin demokratik, çağdaş, laik, Atatürk ilkeleri çerçevesinde temellenen ulusal çıkarlarıyla hiçbir şekilde örtüşmediği ortadır. Kapsamlı dış politika vizyonunda diplomasi, akılcılık, gerçekçilik ve öngörülebilirlik esastır.",https://www.cumhuriyet.com.tr/yazarlar/mine-esen/yurttasin-gundemi-belli-2245531
Mine Esen,Tarım tepetaklak,12 Ağustos 2024 Pazartesi,"Çiftçi isyanda. Büyük emeklerle yaptığı ekim ve hasadın maliyetini karşılayamıyor. Çay, fındık, buğday, domates ve daha birçok üründe aynı sorunlar yaşanıyor. Gıda enflasyonu küresel çapta genel olarak azalırken Türkiye’de makas açılıyor. Üretim planlamasında, kooperatiflerdeki yönetim-örgütlenmede ciddi sorunlar var. Siyasetin bulaştığı politikalarla birlikte verimli ve sürdürülebilir üretim modeli için gerekli olan bilimsel bakış açılarından yoksunluk gözleniyor. Ekonomik krizle birlikte üretim maliyetleri/mazot/aracı derken dengesiz fiyatlandırma yurttaşın karnını doyurmak üzere el attığı pazar/market tezgâhlarına ağır şekilde yansıyor. Kimi üretici alım fiyatlarına kızıp mahsulü tarlada bırakıyor. Sonuç; bir yanda yurttaşın dolduramadığı sepete diğer yanda çiftçinin içinde bulunduğu koşula tepkisi dalga dalga büyüyor. Geçen günlerde Nizip’te Gaziantepli fıstık üreticileri alanlardaydı. Geçen yıl 100 TL olan fıstığın, maliyetlerin iki katına çıkmasına karşın bu yıl 105 TL’den alındığını belirten üreticiler “3-5 tüccarın eline kaldık” diyordu. Daha önce İzmir ve Manisa’da eylem yapan domates üreticisi çiftçilerin geçen haftaki adresi ise Bursa’ydı. Traktörleriyle yollara çıkan çiftçiler tarladan toptan satışta salçalık domatesin fiyatının 2 TL’ye düşmesine tepkiliydi. Geçen hafta ayçiçeği de gündemdeydi. Mustafa Çakır ve Didem Ernez imzalı haberlerimizle konuyu ayrıntılı aktardık. Ernez’in haberinde, yerli üreticiden 1 Temmuz-30 Kasım 2024 döneminde ürün alımı yapacak yağ firmalarına yağlık ayçiçeği tohumu ve ham ayçiçeği yağı ithalatında vergi kolaylığı sağlanacağı belirtildi. Çakır’ın haberinde de iktidarın tarımdaki ithalata dayalı politikalarının Trakya’daki ayçiçeği üreticisini de zora soktuğuna işaret edildi. Haberde TÜİK’e göre, Türkiye’nin ayçiçeğindeki yeterlilik derecesinin 2002’de yüzde 84.8 olduğu, bunun 2022’de yüzde 51.3’e indiği aktarıldı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Eylül Barut imzalı haberimizde ise iklim değişikliğiyle birlikte sera kullanımının arttığına dikkat çekiliyordu. Haberde, çalışma koşullarının gün geçtikçe kötüleştiği yönündeki görüşlere yer verildi. Tarım-Orman İş Sendikası Genel Başkanı Şükrü Durmuş’un “Genellikle yabancıları, göçmenleri ve özellikle de çocukları tercih ediyorlar. Biz seralara denetim amaçlı giremez olduk” sözleri aktarıldı. Tarımın genelinde olduğu gibi seracılıkta da su sorunun yaşandığına vurgu yapıldı. İklim Öngel’in geçen “Haftanın Konuğu” sayfasında görüşlerine yer verdiği Ziraat Mühendisleri Odası Başkanı Baki Remzi Suiçmez’in şu saptamaları önemliydi: “Uygulanan tarım politikası nedeniyle çiftçi üretimden çıkmaya başladı. Verilen destek 91.6 milyar TL, oysa olması gereken 411 milyar TL.”  Suiçmez’in, “Gerçek beka sorunu insanların doyamamasıdır. Son tasarruf edilecek alan tarım alanıdır” uyarısı alarm niteliğinde. İthalatın zorunlu durumlarda kısa vadeli ve geçici bir çözüm olduğunu söyleyen Suiçmez, “Çözüm üretimde” diye de ekledi. Gıda konusunun ulusal güvenlik açısından da önemi ortada. Bu konuda gazetemizin ekol haline gelmiş Pazar Yazıları sayfasında İsveç’ten Ali Haydar Nergis’in makalesinde ilginç bir bilgi vardı. Ukrayna-Rusya savaşıyla birlikte Kuzey Avrupa ülkelerinde güvenlik kaygılarının arttığı belirtiliyordu. Şu an kulağa abartılı gelse de İsveç ve Danimarka’da savaşın kendilerine de sıçrayabileceğine yönelik acil durum planlamaları yapıldığı aktarıldı. İsveç Sivil Acil Durum Ajansı’ndan bir uzman, ülkede tüketilen gıda maddelerinden yarıdan fazlasının yurtdışından ithal edildiğini söyleyerek olası bir kriz halinde halkın doğal kaynaklardan kendi kendilerine beslenmeyi öğrenmeleri gerektiğini kaydetti. Bir zamanların tarım ülkesiyken şimdi gelinen nokta pek iç açıcı değil. Ne yazık ki tarımsal üretim yapılacak alanlara, ormanlara HES, RES gibi enerji sahaları kurmaya devam eden, ağaçların ve su kaynaklarının bulunduğu bölgeleri yapılaşmaya açan rant merkezli bir anlayışın önü arkası alınamıyor. Bilim ve teknolojiden de yararlanarak ulusal tarım politikasında acil eylem planını devreye sokmak gerekiyor. Gençlerin özendirilerek yeniden toprakla, üretimle buluşması, bunun için eğitimden ekonomiye toplumsal bakış açısına kadar altyapıların sağlanması güvenli bir sürdürülebilirlik için şart.",https://www.cumhuriyet.com.tr/yazarlar/mine-esen/tarim-tepetaklak-2236792
Mine Esen,Çürümüş bir topluma dönüşmemek için,16 Eylül 2024 Pazartesi,"Küresel ekonomi ve siyasetin günümüz tablosu, geleceğin nasıl şekilleneceğine ilişkin fazla ipucu vermiyor. Birçokları bu nedenle bulunduğumuz dönem için öngörülemezlik nitelemesi yapıyor. Belki de üzerinde en çok uzlaşılan nokta ise teknoloji/yapay zekâ devlerinin yeni dünya düzeninin iktidar, güç odakları olabileceği. Küresel açıdan bu belirsizlik görüntüsü kuşkusuz Türkiye açısından da riskler içeriyor. Bölgedeki savaş, çatışmalar, göç-demografik değişimlerin yarattığı sonuçların yanı sıra ülkemizdeki kutuplaşma, ekonomik kriz, gelir dağılımı eşitsizliği derinleşiyor. Küresel çapta yeni yapılanma sancıları yaşanırken Türkiye bu duruma, kendi içinde en zor dönemlerinden birinde yakalanmış görünüyor. Gidişat nasıl diyenlere yanıt açık: İyi değil. Ülkenin kuruluş temellerinden demokratik, laik, hukuk devleti aşındırılıyor. Ekonomiyi geçelim, orada durum zaten ortada; emekçilerin isyanı meydanlara yansıyor. Adalet konusuna gelirsek yurttaşın yargı bağımsızlığına güveninin güçlü olduğunu söylemek mümkün mü? Toplum şiddet sarmalında. Çocukları, kadınları koruyamayan, vahşetle, yozlukla örülü bir yapı buzdağının görünen kısmı gibi. Bunun içinde adeta bilinçli şekilde yaygınlaştırılmaya çalışılan hatta övülür hale getirilen cehalet de dinci söylem, tarikatcemaat yapısı, erkek hegemonyası, feodal bakış da var. Din siyasete alet edilirken çağdaşlığı sadece teknoloji kullanımıyla sınırlandıran sığ anlayış alan açmaya çalışıyor. Hep yazıp çiziyoruz, ahlak dinle sınırlandırılamayacak kadar geniş bir tanım. Etik değerler, bağımsız yargı, güçler ayrılığı ilkeleri olmayan bir toplum kör sağır değil de nedir? Liyakat yerine yandaşlık, tarikatçılık merkeze konulursa toplumsal çürüme kaçınılmaz hale gelmez mi? Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Ülkece minik Narin’le, Sıla’yla vicdanlar bir kez daha yangın yeri. Onlar karanlık tablonun ilk kurbanı değil, son olmayacağını tahmin etmek ise acı ama gerçek. Geçen hafta Rengin Temoçin imzalı haberimizde, Adalet Bakanlığı raporuna göre geçen yıl çocuklara yönelik istismar suçuna ilişkin dosya sayısının 66 bin 138’e yükseldiğine işaret edildi. Hukukçular adliyeye yansımayan “aile içinde halledilen vakalar” bulunduğuna dikkat çekti. “İktidar uyguladığı politikalarla çocukları koruyamıyor” diyen hukukçular, “bütüncül politikalar” vurgusu yaptı. “Kız çocukları çifte kıskaçta” başlıklı, eğitim şefimiz Figen Atalay imzalı haberimizde ise tüm itirazlara karşın 4+4+4 eğitim sistemine geçen iktidarın başta kızlar olmak üzere çocukların okuldan koparılmasını kolaylaştırdığı belirtildi. Yapılan araştırmada, liseye devam etmeyen kız çocuklarına nedenleri sorulduğunda, “Maddi gerekçelerden sonra, en çok ailem okumamı istemedi, evlendiğim için” yanıtı verildiği aktarıldı. OECD’nin raporunda ise Türkiye’de öğrenci başına yapılan yıllık harcamanın ortalama 5 bin 425 dolar olduğu belirtildi. OECD ortalaması 14 bin 209 dolar. Rapora göre, ailelerin özel eğitim harcama payı listesinde ise lideriz! Diyanet adeta gölge MEB’e çevrilirken okullara imam sokan ÇEDES uygulamasına karşı çıkan öğretmenlere soruşturma başlatıldığı haberleri de geçen haftanın gündemi arasındaydı. MEB, okulların açılışında ilk dersi “Çanakkale’den Gazze’ye bağımsızlık ruhu ve vatan sevgisi” ile yaptı. Ancak o ders planında bu ülkenin bağımsızlık ateşinin lideri, kurucusu Atatürk’ün adı yoktu. Selda Güneysu imzalı haberimizde uzmanların “Tarih çarpıtılıyor” tepkileri aktarıldı. Haftanın gündemi bunlarla sınırlı değildi elbette... Eğitimi Allah korkusuna bağlayan da vardı, devletin en üst yargı organındaki törende dini referans içerikli konuşma yapan da... Kendi imzaladığı İstanbul Sözleşmesi’nden çekilen iktidar, “Şiddetle mücadeledeyiz” diyor. Ama kadına, çocuğa ölümcül şiddet devam ediyor. Sağlık çalışanlarına, öğretmenlere de. Sanki toplumsal cinnet hali içine sürükleniliyor. Dik bir uçurumun kenar köşelerinde dolaştırılıyoruz. Küresel çekişmelerin böylesine sertleştiği bir dönemde ülkemizi bölgede güçlü kılan temel kuruluş ilkelerini, akıl-bilimden yana bakış açısını korumak daha da kritik önem taşıyor.",https://www.cumhuriyet.com.tr/yazarlar/mine-esen/curumus-bir-topluma-donusmemek-icin-2247882
Mine Esen,Vazgeçmeyiz!,02 Eylül 2024 Pazartesi,"Ne yaparlarsa yapsınlar olmuyor. Bu ülke, bu millet işgalcilere karşı Milli Mücadele’nin ateşini yakan kurtarıcısından, kurucusundan, toplumu birleştiren ebedi liderinden vazgeçmiyor. 30 Ağustos Zafer Bayramı’nda bir kez daha görüldü. Her yaştan yurttaşlar akın akın Anıtkabir’e, büyük önder Atatürk’e koştu. Bayram ülkenin dört bir yanında coşkuyla kutlandı. Kimilerinin Atatürk’ü akılları sıra yok sayma çabaları her zaman olduğu gibi yine kendi karanlık dehlizlerinde yok olup gitti. Bu arada Harbiyelilerin mezuniyetlerinde haykırdığı “Mustafa Kemal’in askerleriyiz” sözüne “alınanlar” da yine eksik kalmadı. Oysa askerimizin, Milli Mücadele’den kurtuluşa, çağdaş Cumhuriyet’e uzanan zorlu savaşlardan zaferle çıkan başkomutanına, kurucu liderine saygısından, onun izinden gitmesinden daha doğal ne olabilir ki? Kara, Deniz ve Hava Harp Okulları’ndaki mezuniyet töreni kadınların başarısı bakımından da tarihe geçti. İlk kez harp okullarından aynı dönemde kadın teğmenler birincilikle mezun oldu. Bu aynı zamanda Atatürk’ün kurduğu Cumhuriyetin fırsat eşitliği sağlaması, gerici zihniyete karşı bir kadın hakları devrimi olduğunu da göstermesi açısından önemli. Ümmet anlayışına, siyasal İslamı merkeze yerleştirme çabasına, cemaat-tarikat ağlarıyla işbirliğine, kullanışlı aparatlarla emperyalistlerin bu zorlu coğrafyada egemenliğimizi yok etme, “böl-parçala haritalı” kanlı oyunlarına ülkemizde geçit vermemek hepimizin görevi. Türkiye demokratik, laik, hukuk devleti olarak kurucusu Atatürk’ün açtığı yolda, gösterdiği hedefe hiç durmadan yürüyecektir. Önceki gün attığımız manşette olduğu gibi “Asla vazgeçmeyiz!” Yerel seçimlerden zaferle çıkan CHP’de gözler bu hafta başlayacak tüzük kurultayında. CHP ilk olarak kuruluş yıldönümü kabul edilen 4 Eylül’de Sivas’ta toplanarak kurultay sürecini başlatacak. Kurultay 6-9 Eylül’de Ankara’da devam edecek. Referans gazetesi Cumhuriyet, CHP’nin bu önemli toplantısını adım adım izleyerek yorum, analiz, perde arkası haberleriyle siz değerli okuyucularımıza aktaracak. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Parti içi tartışmalar, öneri ve eleştirilerin olması katılımcı demokratik işleyiş adına olmazsa olmazlardan. Kurultayla birlikte bu tartışmalardan bütünlüklü bir yapıda genel bir uzlaşı ile çıkmak ise önemli. İktidar hedefinde sağlam adımlarla ilerlenmek isteniyorsa parti içindeki olası güç mücadelelerinin bir dengede tutulması da gerekmekte. Bu çerçevede CHP lideri Özel’in, İBB Başkanı İmamoğlu, ABB Başkanı Yavaş ve eski genel başkan Kılıçdaroğlu başta olmak üzere partinin önde gelen isimleriyle yaptığı temaslar ve birlik mesajları, iktidar cephesinin gerilim yaratma arayışını boşa düşürecek adımlara katkı olarak değerlendirilmeli. Eylül ayıyla birlikte ekonomik krizin daha da ağırlığının hissedileceği bir döneme giriliyor. Gıda, barınma konularında fiyatların ateşi sönmezken okulların açılması süreciyle veliler kara kara düşünüyor. Okul, servis, kırtasiye, giyim ücretleri el yakıyor. Çocukların sağlıklı beslenmeleri konusunda öneriler yine bol ama yurttaşın cebiyle ne acı ki uyuşmuyor. Sosyal yardımlarla geçinme mücadelesi verenlerin sayısı artıyor. Geçen hafta Şehriban Kıraç’a konuşan İstanbul Planlama Ajansı Başkanı Buğra Gökce’nin şu ifadeleri tablonun ağırlığını bir kez daha gözler önüne serdi: “Hane ekonomisinde büyük bir yangın var. Evde tencere kaynamıyor, diyorlar. İstanbulluların yüzde 6.5’i yani yaklaşık 1 milyon 300 bin kişi hiçbir şey yemeden yatağa giriyor.” Emeklisi, memuru, işçisi, çiftçisi toplumun farklı kesimlerinden, yanlış politikalarla yaşatılan darboğaza, hukuksuzluğa, adaletsizliğe tepki ortada. Çiftçilerin eylemleri farklı bölgelerde sürerken geçen hafta Türk-İş’in “Zordayız geçinemiyoruz” eylemleri Zonguldak ve Ankara’daydı. Ali Can Polat’ın haberinde ise DİSK’in “Artık yeter, geçinemiyoruz” başlığıyla 13 Eylül’de Mersin’de büyük miting için geri sayımda olduğu aktarıldı. Sağlıkta da krizler bitmiyor. Geçen hafta Şevval Aydoğan’ın haberinde epilepsi ilaçlarının bulunamadığı hatırlatıldı. Tepkiler üzerine Sağlık Bakanlığı’nın bir önceki hafta “10 güne kadar gelmesini bekliyoruz” dediği belirtildi. Ancak ilaç sıkıntısı giderilemedi. Hastaların tarihi geçmiş ilaç kullanmak durumunda kaldığına işaret edildi. Geçen hafta, kaynakların nasıl çarçur edildiğini gösteren “Oy yoksa tren yok” başlıklı haberimiz de ses getirdi. Emirhan Çoban imzalı haberde, Ankara’da yerel seçimlerde AKP’nin Elmadağ adayının vaatleri arasında yer alan Ankara-Elmadağ bölgesel treninin yolcu yetersizliği nedeniyle kapatılacağı duyuruldu. Bu sorunlar yumağı düşünüldüğünde CHP’nin kurultay tartışmalarını bir an önce atlatıp yurttaşın sesi olması kritik önemde. Cumhuriyet, siz değerli okuyucularımıza farklı içerikler sunma konusunda atılımlarını sürdürüyor. Geçen hafta gazetemizle birlikte Ayça Ceylan’ın hazırladığı Gezegen’in Dili sayfalarımızla karşınızdaydık. Ayda bir kez yayımlanacak Gezegen’in Dili, yeşil ve sürdürülebilir bir yaşama dair haberler sunacak.",https://www.cumhuriyet.com.tr/yazarlar/mine-esen/vazgecmeyiz-2243459
Mine Esen,Belleğimiz Ali abimiz,18 Mart 2024 Pazartesi,"Bu haftanın yazısı seçimler ve ekonomik kriz olacaktı. Ama sabah gelen telefon içimizi yaktı geçti. Basınımızın çınarı, gazetemizin usta kalemi Ali Sirmen’i yitirmiştik. Bir süredir sağlık sorunlarıyla boğuşuyordu ama içimde “Eski toprak, toparlayacak ve yine o çok sevdiği yazılarına, bizim dört gözle beklediğimiz Dünyada Bugün köşesine dönecek” umudu vardı. Pazar günleri Cumhuriyet’in vazgeçilmezlerinden “Sevgiliye Mektuplar”la o çok sevdiği, onu çok seven okuyucusuyla buluşacaktı. Biz cumartesi gününden çocuksu heyecanla acaba ne yazdı diye yazısını yollamasını bekleyecektik. Ama ne yazık ki bu kez olmadı... Sevgili Ali abimiz, devrimci ruh, mücadeleci, ilkeli kalem... Kalemini bükmeyen bir Cumhuriyet ve Aydınlanma çınarı. Nadir Nadi, İlhan Selçuk, Uğur Mumcu dönemlerinin dost tanıklarından... Ali abi, her zaman zarif, sakin güç olarak bizlere ışık oldu. Onun fikirleri, ince mizahi bakış açısı, bizlere yol gösterdi. Cumhuriyet’in belleğiydi. Son yazısı 6 Mart’taydı. Gündemi her zamanki gibi yakından takip ediyordu. Usta kalemini yine konuşturmuş; “Laiklik mevcut değilse bir yerde demokrasi de yok demektir” diye yazmıştı. Onu çok özleyeceğiz. Ama fikirleri, yazıları, eserleriyle hep bizimle olacak... Ülkece yıllardır görmediğimiz manzaralara tanık oluyoruz. Ağır ekonomik kriz tablosunda indirimli gıda satışları kuyruklarına her geçen gün daha fazla yurttaşın katılması yeni gerçeğimiz haline geliyor. Geçen hafta sizlere aktardığımız haberlerden biri de ekonomik daralma nedeniyle işsiz sayısına ocak ayında 85 bin kişinin daha eklendiğiydi. Yüksek enflasyon sürerken asgari ücretin geçinmeye yetmediği ortada. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İktidar cephesi, “Çok da kötü değiliz” havasında giderken Eurostat verilerine göre gelir adaletsizliğinde Türkiye, 36 Avrupa ülkesi arasında birinci. Dünyadaki 130 ülke arasında da 28’inci. Geçen hafta ekonomi sayfamızda yer alan bir haberde de Türkiye’de bu yıl iflasların yüzde 20 artabileceği öngörüsü dikkat çekiyordu. Şimdi Avrupa bizi kıskanıyor mu desek... Döviz böyle uçarken belki de derler, kim bilir... Seçim havasında siyasiler, vaat deryasında gençten yaşlıya yardım paketlerini sıraladıkça sıralıyor. İktidar kanadı, “Bize oy vermezseniz size hizmet de yok” noktasına varacak şekilde gözdağı siyasetine bile soyunabiliyor. Bir bakıyorsunuz belediye başkan adaylarının kampanyalarında validen bakana sahada destek hali. Yurttaşa sıkın dişinizi derken devlet kaynaklarıyla dizi dizi araçlar, korumalar ordusuyla ordan oraya kampanyalar yürütülüyor. Kutuplaştırıcı siyasi söylemlerle birlikte karşılıklı güven duygumuzda ciddi bir erozyon yaşanıyor. Yoksulluk, yolsuzluk, yozluk artıyor. Şehriban Kıraç’ın “İŞ’te Gündem” sayfasının geçen haftaki konuğu Konda Araştırma Genel Müdürü Aydın Erdem’di. Erdem’in görüşüne göre mayıs seçimlerinden sonra her iki seçmenden biri parti adı belirtmeden kararsıza döndü. Muhalif seçmenler seçim sonrası yaşanan tartışmalardan yoruldu. Cumhurbaşkanı Erdoğan’a oy verenler de ekonomideki kriz nedeniyle kararsızlığa düştü. Bu saptamaları da dikkate alırsak seçimlerin son düzlüğüne yaklaştıkça kararsızların, küskünlerin, bıkkınların oyunu alma konusu daha da kritikleşiyor. Ve bugün Çanakkale Deniz Zaferi’nin 109. yılı, yani tarihin seyrini değiştiren sürecin başlangıcı. Mustafa Kemal önderliğinde zafere ulaşma ve bağımsızlık ateşinin yakılması... Ve Milli Mücadele’yle birlikte Cumhuriyete giden yolda yazılan kahramanlık destanı. Yokluklara karşın büyük bir mücadele. Çanakkale’yi geçilmez yapan Atatürk ve şehitlerimizi saygıyla anıyoruz.",https://www.cumhuriyet.com.tr/yazarlar/mine-esen/bellegimiz-ali-abimiz-2186768
Mine Esen,Kanlı çarklar,15 Nisan 2024 Pazartesi,"İran önceki gece İsrail’i hedef aldı. Tahran, İsrail’in, Suriye’deki elçiliğini vurmasının ardından misilleme yapacağını zaten günlerdir söylüyordu. Yani şaşırtıcı değil, aksine beklenen bir ateşti ama hedefi, oranı belirsizdi. İlk kez İsrail semalarına aynı anda onlarca İHA ve füze gönderen İran, bu kez “Vekiller üzerinden değil, doğrudan seni hedef alıyorum” mesajını verdi. Aynı zamanda saldırıyı saatler öncesinden duyurdu. Böylelikle bir anlamda, ABD ve İngiltere’ye, İsrail’e destek verecek, hava savunma sistemlerini ayarlama zamanı tanıdı, arka kapı diplomasi arayışına da girişti. Tahran’ın bu hamleyle, Şii cepheden Lübnan Hizbullah’ına, Yemen’deki Husilere, Suriye ve Irak’taki milis gruplara “lider olarak güçlüyüm” mesajını vermeyi amaçladığı da söylenebilir. Tabii can alıcı konu; İran’a karşı İsrail’in nasıl bir yanıt vereceği, ABD’nin Netanyahu’ya nereye kadar yeşil ışık yakacağı... Kuşkusuz, ana ve vekil aktörlerin sahayı toz duman ettiği bir Ortadoğu tablosunda Hamas’ın 7 Ekim’deki kanlı saldırısı, ardından İsrail’in Gazze’yi yerle bir etmesi önemli bir viraj olarak tarihe geçecek. Bölgede geniş çaplı bir savaş başlar mı sorusuyla birlikte Batı cephesinin İran, Rusya, Çin ve Kuzey Kore’yi de içeren bir “karşı cephe çizme” siyasetinde mi olduğu da tartışmaların merkezinde. İran’ın saldırısının ardından uluslararası toplumun kimi cephesinde -ki buna ABD’li bazı senatörler dahil- Gazze’deki insani krize işaretle İsrail’e desteğin sınırlandırılması yönündeki çağrılardan geri adım atılması da olası. Tahran’a karşı bölge aktörlerinin nasıl tutum alacaklarının önemli bir yanıtı da kuşkusuz Washington, Londra’da... Siyasetten savunma sanayisine uzanan derin yapılardan çıkacak “yol haritalarında”. ABD’de bu kasımda yapılacak başkanlık seçimleri bu açıdan kritik. Gerçi ister Biden ister Trump, yönetimde kim olursa olsun, savunma sanayisi İran tehdidini masada tutarak Sünni Körfez ülkelerine devasa silah satışını sürdürecektir. Diğer yandan İran bu saldırıyla İHA, füze teknolojisini dünyaya göstermiş, kendi kamuoyunda İsrail karşıtlarına moral üstünlüğü mesajı vermeyi hedeflemiştir. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Körfez’in Suudi Arabistan liderliğindeki Sünni cephesiyle Şii İran arasındaki mücadelenin geçmişi uzun. Kimi Arap ülkesinin geçen yıllarda Trump yönetiminin arabuluculuğuyla İsrail ile ilişkilerde normalleşme adımları akıllarda. Ortak hedeflerinde İran’ın bölgedeki etkinliğini sona erdirmek var. Tüm bu çekişmelerin arasında ise Filistin trajedisi katlanarak büyüyor. İsrail’in yedi aydır sürdürdüğü saldırılar sonucunda yerle bir olan Gazze’de can kaybı 33 bin 729... Geçen hafta belirttiğimiz gibi Türkiye yanı başındaki bu tehlikeli tırmanışa karşı son derece dikkatli, dengeli bir politika izlemek durumunda. İktidarı ve muhalefeti ile küresel gerilimin büyüdüğü bu dönemde her adımı ince hesaplamalı, ülke çıkarları çerçevesinde Atatürk’ün “Yurtta barış, dünyada barış” ilkesiyle hareket etmeli. Bu nedenle de Biden yönetiminin seçimler öncesinde Irak başbakanını ağırlaması, Cumhurbaşkanı Erdoğan’ın önümüzdeki günlerdeki Irak temasları ve 9 Mayıs’taki Beyaz Saray ziyareti bu açıdan önemle izlenmeli. Geçen hafta 10 Nisan Laiklik Günü’ydü. Cumhuriyetimizin kurucusu Atatürk önderliğinde 96 yıl önce laik hukuk devleti yolunda ilk adımın atıldığı tarih... Ortadoğu’daki ateş döngüsünü düşündüğümüzde, bu ilkeyle sahip olduğumuz çağdaş, egemen, bağımsız, eşitlikçi anlayışın önemi ortada. Peki iktidar cephesinin uygulamaları nasıl derseniz?... Geçen hafta Aytunç Ürkmez imzalı haberde, Milli Eğitim Bakanlığı’nın “sadeleştirme” adı altında yaptığı müfredat değişikliğinde sona gelindiği aktarıldı. Çalışmaların eğitimcilerden “gizli” yürütüldüğünü belirten Eğitim-İş Başkanı Kadem Özbay, “Dertleri eğitimi dinselleştirmek. Çağdaş, bilimsel ve laik eğitimin son parçaları yok edilecek” tepkisini gösterdi. Çevre konusunda iki haberimiz dikkat çekiciydi. Şeyda Öztürk imzalı haberde iklim kriziyle mücadelede öne çıkan temiz enerji projelerinin yanlış uygulamalarla ekokırım projesine dönüştüğü vurgulandı. Muğla ve Aydın sınırında rüzgâr enerjisi santralı kurmak için başvuru yapıldığı aktarıldı. Onay gelmesi halinde ormana 18 türbin dikilecek, en az 6 bin 500 ağaç kesilecek. Yusuf Körükmez imzalı haberde ise İzmir’de yine asbest alarmı vardı. İtalyan donanmasına ait gemilerin söküm için Aliağa’ya ulaştığı belirtildi. Uzmanlar, “Ege’nin dibi ölüm saçıyor” uyarısı yaptı.",https://www.cumhuriyet.com.tr/yazarlar/mine-esen/kanli-carklar-2196278
Mine Esen,Yüz yaşında güçlü bir çınar,06 Mayıs 2024 Pazartesi,"7 Mayıs 1924’ten bugüne geçen bir asır... Milli Mücadele yıllarından itibaren Mustafa Kemal’in yol arkadaşı olan Yunus Nadi’yle başlayan bir macera bu. Elinizde tuttuğunuz bu gazetenin kurucusu Nadi ama kurulmasına destek verip ismini koyan büyük önder Atatürk. 1923’te kurulan Cumhuriyetimizin ilkelerinin savunucusu Cumhuriyet gazetesinin yarın doğum günü. 100 yıllık bir çınar, ilk günkü gibi dimdik. Yeni yaşımız çerçevesinde yarın siz değerli okuyucularımızın karşısına özel bir ekle çıkıyoruz. Bu çalışma, ülkemiz tarihine de bir mercek tutmak gibi. Gazeteyle özdeşmiş isimlerin, usta kalemlerin anlatımları, anılarının yanı sıra tarihi arşivimizden belge, fotoğraflar da sayfalarımızda yer alıyor. Cumhuriyet’in farklı servislerinden arkadaşlarımızın kendi kalemlerinden “Benim Cumhuriyetim” yazıları da gazetemizin tarihine, benimsediği ilkelere mesajlar içeriyor. Cumhuriyet bildiğiniz gibi bir patron gazetesi değil. Gücü özverili çalışanları ve onu tüm zorluklara, baskılara karşın yalnız bırakmayan siz değerli okuyucuları. Hepinize bir kez daha içtenlikle teşekkür ediyoruz. Biliyoruz ki böyle bir gazete-okur bağını, dayanışma örneğini dünyada bulmak zor. Asırlık tecrübemiz, ikinci yüzyıla ışık tutacak vizyonumuzun anahtarı. “Cumhuriyet çok yaşa” derken umuyoruz ki ekimizi beğenerek okursunuz. Geçen haftanın kuşkusuz en önemli gündemi Cumhurbaşkanı Erdoğan ile CHP lideri Özel’in görüşmesiydi. İktidarın “yeni anayasa” için ikna arayış turları sürerken iki lider AKP Genel Merkezi’nde bir araya geldi. 31 Mart seçimlerindeki yenilgi sonrası iktidar cephesinin “söylemleri yumuşatma, diyalog” manevrasına giriştiği, başta ekonomik krize yönelik olmak üzere yurttaşın tepkisinden kaçınmak peşinde olduğu görülüyor. Gerçeklikle ne ölçüde örtüşecek, yakında anlaşılır. Bu noktada, CHP’nin görüşme öncesi ve sonrasında da vurguladığı gibi iktidarın değil, kendi belirlediği gündemin peşini bırakmaması kritik önemde. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Ülkenin sorunları sadece ekonomiyle sınırlı değil. Eğitimden sağlığa derken elbette basın ve ifade özgürlüğü konularında da tablomuz ortada. 3 Mayıs Dünya Basın Özgürlüğü Günü’nde küresel listede yine altlarda olduğumuzu gördük. Zaten şaşırtıcı da değil. Daha geçen hafta yazarımız Barış Terkoğlu hakkında, yaptığı haber nedeniyle iki yıl hapis cezası kararı verildi. Biz, “Gazetecilik suç değildir” demekten vazgeçmeyeceğiz! Ekonomik krize yönelik muhalefetin, yurttaşın artan tepkilerinin ardından iktidarın söyleminde tasarruf kelimesinin kullanımı da artıyor. Nedir bu tasarrufun anlamı? İlki, bir şeyi istediği gibi kullanma yetkisi, kullanım. Diğerleri, tutum ve para biriktirme, artırım. Şimdi gözler, iktidarın “tasarruftan” gerçekten ne anladığında, hangi kelime anlamında kullanacağında. MEB’in ÇEDES, “maneviyat değerleri” gibi adımları tüm tepkilere karşın hız kesmiyor. Okullarda tarikatların cirit attığına yönelik iddialara işaret eden, önceki günkü birinci sayfa manşetimizin başlığı “Sınıflar boş”tu. Eğitim Servisi şefimiz Figen Atalay’ın haberine göre, bazı okullarda, kimi öğrenciler sınıflarda “var” görünüyor ancak aslında yoklar. Okula sınavdan sınava uğruyorlar ya da müfettiş geldiğinde. Bunlara “hayalet öğrenci” deniyor. Çoğu sınava hazırlanan 12. sınıf öğrencisi olsa da aralarında zorunlu eğitim yaşındaki çocuklar da bulunuyor. Haberde, bir öğretmenin, “Kız öğrenci, sınav günü sakallı, cüppeli adamlar tarafından okula getiriliyor, özel odada sınava sokuluyor. Hayalet öğrencilerin tarikat baskısı altında beyinleri yıkanıyor” ifadesi dikkat çekti. Cumhuriyet portal yazarı, eğitimci Ali Apaydın da daha önce konuyu gündeme getirmişti. Apaydın, “Okula gitmeyen bir öğrencinin okuldaymış gibi gösterilmesi suçtur” derken konunun Meclis’e taşınması gerektiğini vurguladı. Eğitim Sen, Kadın Meclisi de “Türkiye Yüzyılı Maarif Modeli” başlıklı yeni eğitim müfredatı taslağına tepki gösterdi. Taslağın “kadını ve kız çocuklarını eğitimden dışlayan, eve kapatan ve sömüren cinsiyetçi anlayışın okulların içine girmesine izin verdiğine” işaret edildi. Tüm bu gelişmeler ışığında CHP, iktidarın ülkemizin “eğitim modelini” nereye götürmek istediği konusunda net sorular sorup takipçisi olmalı. Daha önce de dile getirdiğimiz gibi, bir ülkenin ekonomisi bozulabilir, düzelebilir. Ancak geleceğimiz çocukların, gençlerin temel eğitim anlayışı baltalanırsa ayağa kalkmak güçleşir. Eğitimde temel, Atatürk ilkeleri çerçevesinde çağdaş, laik, bilimden yana sistemdir.",https://www.cumhuriyet.com.tr/yazarlar/mine-esen/yuz-yasinda-guclu-bir-cinar-2203411
Mine Esen,Kör sağır 'çözüm'süzlük halleri,27 Mayıs 2024 Pazartesi,"Çoğumuz, umutsuzluklara karşı filiz niyetine “Sorun varsa çözüm de vardır” yaklaşımına sarılmış haldeyiz. Özellikle de ülke siyasi, ekonomik ve toplumsal çok katmanlı sorunlar sarmalının içindeyken... Seçimlerden ciddi bir destek kaybıyla yenilerek çıkan iktidar cephesi “normalleşme” söylemleri arasında bildiğini okumaktan vazgeçmiyor. Gündemin öne çıkan başlıklarından tartışmalı yeni müfredat taslağındaki tutumları bunun bir göstergesi. Konunun uzmanlarından muhalefete, toplumun pek çok kesiminden tasarının içeriğine yönelik eleştiriler MEB tarafından adeta yok hükmünde. Geçen hafta Taylan Gülkanat imzalı haberimizde taslağın Talim ve Terbiye Kurulu’ndan onay aldığı aktarıldı. Çağdaş, laik eğitime darbe vuran “Türkiye Yüzyılı Maarif Modeli”nin gelecek eğitim öğretim döneminde uygulanacağı görüşleri gündeme yansıdı. Geçen haftanın bir diğer dikkat çeken haberi ise yine o bildik Resmi Gazete’de gece yarısı kararlarından biri ile geldi. Yürürlükte olan Seferberlik ve Savaş Hali Tüzüğü kaldırıldı, yerine yönetmelik yayımlandı. Bu adımla seferberlik ve savaş hali kararı alma yetkisi Bakanlar Kurulu’ndan Cumhurbaşkanlığı’na devredildi. “Ayaklanma, kuvvetli ve eylemli bir kalkışmanın ortaya çıkması” durumunda cumhurbaşkanına seferberlik ilan yetkisi tanınmış oldu. Muhalefet haklı olarak barışcıl eylemlere karşı iktidar cephesinin bu yetkiyle baskı sopasını kullanabileceğine yönelik kaygısını dile getirdi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Kadınlara yönelik şiddetin sona ermediği ülkemizde 9. Yargı Paketi de kaygılara yol açıyor. Gazetemize konuşan CHP Genel Başkan Yardımcısı Aylin Nazlıaka, iktidarın hedefinde “Ailenin Korunması ve Kadına Şiddetin Önlenmesine Dair 6284 Sayılı Yasa”nın olduğunu belirtti. Nazlıaka’nın, “Pakette kadınlar için büyük bir tehdit yer alıyor. 6284 sayılı şiddetle mücadele kanununun en önemli caydırıcı mekanizması olan ‘zorlama hapsine’ itiraz edilmesinin önü açılmak isteniyor” görüşü dikkat çekti. Ekonomik krize ilişkin ise dar gelirliler için kara tablo sürüyor. Gazetemizin önceki günkü başlığı “Yoksullaşıyoruz”du. Diyeceksiniz ki “Zaten bildiğimiz durum” ama bu kez dip liderliğe doğru ilerleyiş açısından önemli... Genel-İş’in raporu ile Eurostat’ın verilerine göre Türkiye, Avrupa ülkeleri içinde çalışanların en yoksul olduğu ülke durumunda. İktidarın ekonomik krize karşı ağustos böceği misali yıllardır süren politikaların ardından başlattığı tasarruf önlemlerinin nasıl uygulanacağı konusu da bilinmezlik içinde. Sağlık sistemindeki sorunlar sürerken gündeme yansıyan habere göre AKP’den önce il sağlık teşkilatları bir müdür ve dört yardımcısından oluşurken şimdiki durum ise adeta yönetici patlaması... Merve Kılıç’ın haberine göre artık bir müdür, 12 başkan, 26 başkan yardımcısı var. Yöneticiler, 120-180 bin TL arasında maaş alıyor. Sağlık emekçileri, bazı illerde hekimden çok yönetici olduğuna işaret ediyor. Geçen hafta iktidarın sokak hayvanları için hazırladığı ölümcül tasarı çalışması da yankı buldu. “Öldürme yaşat” başlıklı haberimizde veterinerlerden hayvan hakları savunucularına ve muhalefete iktidarın çalışmasına tepkiler aktarıldı. Bakalım kulak veren olacak mı?... Kültür konusunda ise geçen hafta Beşparmak Dağları bölgesinde bulunan kaya resimleri dahil arkeolojik ve doğal kalıntıların yok olma tehlikesi altında olduğuna ilişkin haber dikkat çekiciydi. Öznur Oğraş Çolak imzalı haberimizde, bunun gerekçesinin bölgede son yıllarda ruhsat sayısı hızla artan taş ocakları olduğuna işaret edildi. Son olarak sit alandan izinsiz geçen iş makinesinin kayaları parçaladığı aktarıldı. Ne demiştik sorunlar varsa çözüm de vardır... Ama bunun için demokratik hukuk devleti ilkeleriyle birlikte karşılıklı görüş alışverişi, itirazları gündeme almak da gerekir. Ben yaptım oldu anlayışı eninde sonunda tutmayan fermuara benzer... Toplumu susturma çabası daha büyük bir tepkiyi beraberinde getirir. Ülkemizi Atatürk ilkeleri çerçevesinde çağdaş, demokratik, laik, hukuk devleti sisteminden koparma çabasına girişenlere karşı amasız ilkesel duruş şart. Bu noktada demokratik kitle örgütlerinin, meslek odalarının, sendikaların rolü kritik önemde. Siyasiler bu sesi duymazdan gelmemeli. Bu kadar küresel zorluk arasında ülkemizi ileriye taşıyacak çocuklarımız için kurduğumuz gelecek onların cıvıl cıvıl yaşam sevinçlerini kefenli tiyatro oyunlarına hapsetmek, gerici zihniyeti okullara sokmak olmamalı. Birileri iktidarları uğruna, sorgulamayan, kendine biat edecek nesil istiyor diye buna sessiz kalmanın faturasının ülkenin geleceğine çıkacağı unutulmamalı.",https://www.cumhuriyet.com.tr/yazarlar/mine-esen/kor-sagir-cozumsuzluk-halleri-2210881
Mine Esen,Demokrasi dengesi,08 Nisan 2024 Pazartesi,"31 Mart yerel seçimlerini geride bıraktık. Uzun yılların ardından CHP ilk kez ciddi oranda oyunu artırdı, seçmen desteğini Türkiye genelinde genişletti. CHP lideri Özel’in seçim zaferinin ardından ilk bir haftada yaptığı açıklamalara baktığımızda, ana muhalefet partisinin seçmenin mesajını iyi anladığı, hata yapma, kibire kapılma lüksünün bulunmadığı bilincinde olduğu yönünde genel bir izlenim var. Aynı şekilde benzer açıklamaların Ankara ve İstanbul’un yeniden seçilen başkanları Yavaş ve İmamoğlu’ndan da geldiği gözleniyor. 2028 seçimleri öncesinde CHP’nin, seçmen tarafından açılan kredinin boşa çıkarılmaması, yeni iç hesaplaşmalara, kısırdöngü siyasetine sıkışılmaması konusunda buzdan bir zemin üzerinde olduğunu akıldan çıkarmaması gerekiyor. Sonuçların ardından kimi yerlerde muhalefetin itirazlarının görmezden gelinmesi, buna karşın iktidar cephesinin adaylarına mazbata verilmesi ise demokrasi şöleni diye adlandırdığımız seçimlere gölge düşürmüştür. Hatta seçimleri kaybedeceğini gören kimi belediyelerde son dakikada tartışmalı şekilde kasaların boşaltıldığı, ihalelerin dağıtıldığı iddiaları da gündemde. Umarız ki bir an önce bu konuda hukuki çerçevede, yasalar önünde eşit, adil kararlar yürürlüğe girer. Seçmenin mesajının güçler ayrılığının tüm katmanlarında iyi okunmasının, hesap verilebilirlik ilkesinin göz ardı edilmemesinin önemi, geçmişten bugüne önümüzdeki tabloya baktığımızda çok daha iyi anlaşılmaktadır. Referans gazetesi Cumhuriyet her zaman olduğu gibi seçim sürecinde de siz değerli okuyucularımıza tüm gelişmeleri, arka planlarıyla birlikte aktarma hedefiyle yoğun bir çalışma sürdürdü. Bu süreçte gazetemize gösterdiğiniz ilgi ve destek için çok teşekkür ederiz. Adayları ve projelerini tanıttığımız “Yerel Yönetimler” ekimiz bu kapsamlı çalışmamızın parçasıydı. Seçimlerden hemen önce Cumhuriyet’e konuşan İBB Başkanı İmamoğlu’nun kararsız seçmenleri uyararak “Kent giderse direnç çöker” mesajı dikkat çekiciydi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Seçim günü ise başlığımız “Haydi sandığa”ydı. Gece sonuçların gelmesiyle birlikte muhabirlerden editörlere ve yazarlara Cumhuriyet ekibi olarak haberleri sizlere portaldan CumhuriyetTV’ye her koldan anbean ilettik. Genç arkadaşlarımızın seçmen olduklarından bu yana ilk kez Türkiye genelindeki haritada CHP kırmızısının genişlediğini görmesi de tarihe not düştü. İstanbul, Ankara, Ege bürolarımızdan haber akışlarıyla, ülke geneli sandık sonuçlarının gelmesiyle birlikte pazartesi gününün manşeti de netleşti: “CHP yerel seçimlerden birinci parti çıktı. Tarihi zafer.” Bir sonraki gün ise “Umutlar yeşerdi” başlığı birinci sayfamızdaydı. Çarşamba günü Ankara Temsilcimiz Sertaç Eş, AKP’li rakibine büyük fark atarak ipi göğüsleyen Ankara Büyükşehir Belediye Başkanı Yavaş’la söyleşi yaptı. Yavaş’ın şu sözleri ders niteliğindeydi: “Belediyecilik sadece dökülen asfalt, kaldırım değil. Halkın derdine anında müdahale edeceksin... Abartmayalım, biz sadece memuruz”. Bir sonraki günün manşeti ise İklim Öngel’in CHP lideri Özel’le yaptığı söyleşiden geldi. Özel, “Sokağın sesini biz duyduk” diyordu. “İktidar tehlike çanlarını göremedi, kibir ve güç sarhoşluğu kaybetti. Sandıkta ittifakın işlediği görüldü.” Geçen hafta bu köşeden yazdığımız gibi sonuçlarla birlikte Türkiye’de demokrasi adına epeydir bozulan dengenin yeniden sağlanması için bir ışık belirmiştir. Şimdi demokratik, laik, hukuk devleti çerçevesinde etik ve liyakat konularının önemini bir kez daha toplumsal bir uzlaşıyla sahiplenme zamanıdır. Rant, çıkarcılık hesaplı yandaşlık zihniyeti artık son bulmalıdır. Gençlere umut veren bir ülke için kollar sıvanmalıdır. CHP, iktidarın olası gündem değişikliği manevralarına kapılmadan kendi ürettiği çözüm siyasetiyle yurttaşın yanında, halkın sesi olmalıdır. Bu noktada Türkiye’nin ağır ekonomik sorunlarına yönelik çözümler üretilmesinin önemli olduğu gibi içinde bulunduğumuz bölgede, “büyük güçlerin vekâlet savaşlarının” yarattığı kaos tablosuna karşı da dikkatli olmak gerekmektedir. ABD’nin kilometrelerce öteden körüklediği NATO üzerinden de yürütülen Batı-Rusya çatışmasının yanı sıra İsrail-İran hattında artan gerilim Türkiye açısından kritiktir. İktidar gibi başta ana muhalefet partisi CHP olmak üzere muhalefet de küresel gerilim ve çatışma hattının büyüdüğü bu dönemde atılan her adımı ince hesaplamalı, ülke çıkarları çerçevesinde Atatürk’ün “Yurtta barış, dünyada barış” ilkesiyle hareket etmelidir.",https://www.cumhuriyet.com.tr/yazarlar/mine-esen/demokrasi-dengesi-2194467
Mine Esen,Çorba parasının peşinde,11 Mart 2024 Pazartesi,"Sandığa doğru giderken iktidarından, muhalefetine tansiyon yüksek. Bir yandan ağır ekonomik kriz, hayat pahalılığı, bir yandan kutuplaştırıcı söylem ve Cumhuriyet ilkelerinin tehlikede olduğu kaygısını artıran gerici adımlar... Geçen hafta TÜİK’in yayımladığı verilere göre tüketici fiyatları şubat ayında yüzde 4.53 arttı. Yıllık enflasyon ise yüzde 67.07. Gıdadaki yıllık artış yüzde 71.12. ENAG’a göre ise yıllık enflasyon yüzde 121.98. Enflasyon yine emekli ve çalışanı yıktı. Gıda fiyatları gibi döviz kuru da kendi rekor denemelerini yapmakla meşgul. İktidar cephesinde seçim öncesi, krizden çıkışın yakın olduğuna dair iyimserlik pompalanıyor. Ama yurttaş, özellikle büyük kentlerde yaşayanlar için gıdadan barınmaya, eğitimden ulaşıma harcama kalemleri arttıkça artıyor. 31 Mart seçimleri için geri sayım sürerken gazetemiz Yerel Yönetimler Eki’nin üçüncü sayısını bu çarşamba siz değerli okuyucularla buluşturacak. Belediye başkan adaylarının projelerini de anlattığı çalışma aynı zamanda il, ilçeler bazında ülkenin toplumsal, ekonomik tablosunun da bir anlamda fotoğrafı. Yurttaşın geçim derdi, üniversite öğrencilerinin gıda, barınma konularında yaşadıkları ciddi zorluklar ortak kaygıların merkezinde. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bol keseden seçim vaatleri sürerken geçen hafta gündeme yansıyan haberlerden biri de Milli Eğitim Bakanlığı’nın okullarda, öğrencilere haftada bir gün şirketler tarafından çorba satılmasına ilişkin hazırlığıydı. Bir öğün ücretsiz olsun derken gelinen durum bu... Hatırlatmakta fayda var, 2023 bütçe görüşmelerinde de okullarda ücretsiz bir öğün yemek verilmesi teklifi AKP ve MHP’nin oylarıyla reddedilmişti. Seçim gündemi arasında Akdeniz’deki gelişmeleri de es geçmemek gerek. İsrail’in Gazze’ye yönelik ağır bombardımanında yaklaşık beş ay geride kaldı. En az 31 bin Filistinli yaşamını yitirirken bölge kıtlıkla karşı karşıya. Gazze Şeridi’nde güneydeki Refah’a doğru sığınan yaklaşık 1 milyon kişi ateş hattında sıkışmış halde. Mısır sınırından yollanan yardımların Refah kapısından içeriye doğru ilerlemesinde zorluk yaşanırken İsrail’e sözde söz dinletemeyen Batı ile bazı Arap ülkeleri, bu kez çareyi havadan yardım paketleri atmakta buldu. Şimdi de ABD ve Avrupa Birliği (AB) planlarında Akdeniz çıkışı dikkat çekiyor. Washington, Gazze’ye deniz yoluyla insani yardım ulaştırmak gerekçesiyle “geçici liman” kuracak. ABD ordusu, Gazze açıklarında “yüzer iskele” inşa hazırlığında. Güney Kıbrıs Rum Yönetimi’nden (GKRY) buraya gönderilecek yardımların İsrail tarafından denetleneceği belirtiliyor. AB de Almanya, Yunanistan, İtalya, Hollanda, GKRY, BAE, İngiltere ve ABD’nin denizden insani yardım koridoru açmasına ilişkin ortak yaklaşım ilan etti. Bunu İsrail işbirliğinde yürüteceği vurgusu da eklendi. Ancak bu mekanizmanın ABD’nin yüzer iskelesiyle bağlantılı olup olmayacağı henüz net değil. Önceki gün insani yardımları taşıyan bir İspanyol gemisinin Gazze’ye doğru yola çıkmasının planlandığı duyuruldu. AB’nin, Gazze’ye yardım adımında Mısır’da istikrarın sağlanması hedefinin de olduğu yorumları yapılıyor. İsrail’in Filistinlileri Mısır’ın Sina bölgesine doğru sürme arayışına karşı Kahire yönetiminin diken üstünde olduğu, topraklarında Hamas gibi İhvan’a yakın İslamcı grupları güçlendirmek istemediği biliniyor. Yönetimsel bir boşlukta ise Mısır’da bulunan Afrika’nın farklı ülkelerinden sığınmacıların rotasının Avrupa’ya yönelebileceğine işaret ediliyor. Akdeniz üzerinden yeni göç akınına karşı AB’nin Gazze’deki krizi kontrol altına alarak Mısır’la ilişkileri koruma çabasında olduğu da iddialardan biri. İnsani krize yönelik yardım elbette yaşamsal önemde. Ancak hem İsrail’e silah verip hem Filistinli sivillere yardım söylemi gibi denizden koridor oluşturmak da tartışmaların merkezinde. Öncelikle bu yardımların Filistin topraklarına ulaşması nasıl sağlanacak?... Tıpkı karadan olduğu gibi hava ve denizden de İsrail ablukası var. Karadan engelleyip buradan niye serbest bırakacak?... BM’den bir üst düzey yetkili de ABD planına “saçma” tepkisini verdi. Peki bu adımla, Filistin’e ait Gazze kıyılarında, İsrail ile işbirliğinde egemenlik konusunda kalıcı bir yabancı oluşum mu hedefleniyor?... Doğalgaz yataklarıyla enerji, gemi trafiği, stratejik konumuyla güç mücadelesinin merkezindeki Akdeniz’de atılacak her adımın Kıbrıs konusu da düşünüldüğünde Türkiye açısından kritik olacağı ortada.",https://www.cumhuriyet.com.tr/yazarlar/mine-esen/corba-parasinin-pesinde-2184214
Mine Esen,"Diyalog ayrı, ‘normalleşme’ ayrı",20 Mayıs 2024 Pazartesi,"31 Mart seçimlerinin ardından CHP ile iktidar cephesi arasındaki “normalleşme” havasında rüzgârlar sertleşiyor. Yargıdaki tartışmalı kararlar, halihazırdaki anayasaya uyulmaması, çağdaş, bilimden yana laik eğitimi baltalayacak adımlar, kamuda tasarrufu şimdi akla getiren ama faturayı yurttaşa yükleyen çıkışlar, iktidarın “normalleşmeyi” nasıl değerlendirdiğine yönelik soruları da beraberinde getiriyor. Geçen hafta 28 Şubat davası çerçevesinde cezaevinde tutulan emekli komutanlar tahliye edildi. Cumhurbaşkanı Erdoğan imzalı “af kararında” gerekçe olarak “sürekli hastalık hali” gösterildi. Bin günü aşkın süre sonra gelen tahliye için “Adalet bu değil” diyen komutanlardan Çetin Doğan’ın tepkisi dikkat çekiciydi: “Af söz konusu değil, doğrudan doğruya anayasal görevin cumhurbaşkanı tarafından yerine getirilmesidir.” Siyaset, mafya, çete, tarikatlar arası kapışmaların iç içe geçtiğine yönelik haberler, iddialar da geçen haftanın gündem başlıklarındandı. Ayhan Bora Kaplan soruşturması, yurtdışına nasıl olduysa kaçabilen bir itirafçı, Ankara Emniyeti’nde deprem yaratan gelişmeler gibi pek çok haber birbirini takip etti. Kim kime operasyon yapıyor, hedef ne, bir bilinmezlik hali var. Kısaca ortalık toz duman. Acı olan ise artık yurttaş olarak adeta pek de şaşırmadığımız bir tablonun içinde olmamız. Yerli, yabancı suç örgütlerinin cirit attığı bir ülkeye dönüştüğümüzü neredeyse her gün yapılan operasyonlar, yakalanan çete liderlerinden de anlamış durumdayız. Gazetemizin geçen hafta sayfalarına taşıdığı gündem başlıklarına bakınca demokratik, laik, sosyal hukuk devleti ilkesinin, siyasi, toplumsal etik değerlerin önemi bir kez daha görülüyor. Tıpkı ifade ve basın özgürlüğünün önemi gibi. Yeni yargı paketi de tartışmaların odağında. Geçen hafta Aytunç Ürkmez’in haberinde taslakta, Türk Ceza Kanunu’nda tarif edilen “casusluk, ajanlık” gibi kavramlara “etki ajanlığı” eklenmeye hazırlanıldığı kaydedildi. Bu tanımın içeriğinin ve sınırının bilinmediğine işaret edilen haberde hukukçuların, “Böyle bir düzenleme demokratik hukuk devletinde olamaz. kanunların keyfi bir şekilde yorumlanması ve bir baskı unsuru olarak kullanılması otoriter ülkelerin işi” tepkisi de aktarıldı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol AKP’nin ağır ekonomik krize karşı son hamlesi ise “Kamuda Tasarruf ve Verimlilik Paketi” oldu. Ama bu kemer sıkmanın asıl faturası yine sıradan yurttaşa çıkmış görünüyor. Mustafa Çakır imzalı haberde, pakette milyarlarca liralık Hazine garantili projelere değinilmediği belirtildi. “Tasarruf” kalemlerinde ise personel servislerinin kaldırılması, lojman kiralarının artırılması var. Geçen hafta Dünya Çiftçiler Günü’ydü. Ali Can Polat’ın “Çiftçi var olma savaşında” başlıklı haberine göre, çiftçilerin banka ve şahıslara borcu 850 milyar TL’yi aştı. Sektör temsilcileri, “İthalat ve düşük alım fiyatı sonumuzu getirecek” diyor. Tarım ülkesinden bugünlere getiren zihniyet karşısında ne denir? Artık beton eker biçeriz, yabancı işlenmiş gıdaları raflara dizeriz, oh ne güzel afiyetle yeriz mi! Sorunlar dizi dizi... Gözler, yerel seçimlerden birinci çıkan CHP’nin, iktidar cephesiyle diyalog hamlesi gibi, kritik gündem başlıklarına yönelik izleyeceği yol haritasında. Diyalog demokratik işleyişlerde olması gerektiği gibi karşılıklı konuşmadır, “normalleşme” ise bundan çok daha geniş bir kapsamı barındırır. Ülke siyasetinde normalleşme tablosunun olduğunu söylemek ne kadar doğru? Bu çerçevede, toplumun öncelikli sorunları arasında yer alan yargıdaki tartışmalı kararlar ve eğitim konusunda CHP’nin çıkışları önemli. CHP lideri Özgür Özel, gazetemiz Cumhuriyet’in Ankara’daki 100. yıl etkinliğinde yaptığı konuşmada “eğitim mitingi” düzenleyeceklerini duyurmuştu. Şevval Aydoğan İstanbul’da önceki gün düzenlenen mitingi takip etti, Özel’in, atanmayan öğretmenlerin sıkıntılarını vurguladığını aktardı. Özel’in, Atatürk ve Cumhuriyet ilkelerinin tırpanlandığı, laik, bilimsel eğitimin aşındırıldığı müfredat taslağı için “Yok hükmünde” ifadesi de gündeme yansıdı. Dün, ulu önder Atatürk’ün bağımsızlık ateşini yaktığı 19 Mayıs 1919’un yıldönümünüydü. O günlerin zorlu koşullarında Milli Mücadele’nin nasıl zaferle taçlandığının ve kurtuluş destanıyla Cumhuriyete giden sürecin değerini bilenler olarak coşkuyla kutladık. Atatürk’ün ülkeyi emanet ettiği gençler her daim direncimiz, umudumuz. Gericilere, karşıdevrimcilere karşı 19 Mayıs ruhuyla genci, yaşlısı ilk günkü gibi mücadeleye devam.",https://www.cumhuriyet.com.tr/yazarlar/mine-esen/diyalog-ayri-normallesme-ayri-2208488
Mine Esen,"İktidarın değil, yurttaşın gündemi belli",29 Nisan 2024 Pazartesi,"Yerel seçimlerin ardından iktidar, epeydir dile getirdiği yeni anayasa tartışmalarında vitesi artırdı. Geçen haftanın kuşkusuz en dikkat çeken haberlerinden biri Cumhurbaşkanı Erdoğan’ın, CHP lideri Özel’i TBMM’de 23 Nisan resepsiyonunda çaya daveti, ikilinin kısa da olsa sohbetiydi. Şimdi ise gözler bu hafta yapacakları buluşmada. Son yıllarda siyasi, toplumsal kutuplaşmanın en derinlerinden birinin yaşandığı ülkede, şimdi durduk yere iktidar cephesinin ana muhalefetle diyaloğa girmesi haliyle kafalarda soru işareti yaratıyor. İktidar odaklarının, Erdoğan’ın bir dönem daha seçilmesine olanak verecek şekilde yeni anayasa için ikna çabasında olduğu, kimi çevrelerin laik, ulus devlet yapısında değişiklik peşine düştüğü gibi pek çok görüş tartışmaların merkezinde. Demokratik, sosyal, hukuk devletinde elbette iktidar ile muhalefet arasındaki diyalog önemli ve gerekli. Ancak uzun yıllardır muhalefeti adeta düşmanlaştıran bir politika izleyen iktidar cephesinin, CHP’nin diyalog çağrılarına bu kez yanıt vermesini sadece yerel seçimlerde aldığı yenilgiyle açıklamak ne kadar doğru bir yorum olur?... Elbette seçmeni nezdinde güven yitiren AKP liderliği, yeni bir yol haritası oluşturmak istemekte. Bunu CHP lideriyle el sıkışıp, anayasa konusunda toplumsal beklenti yaratarak yürütmek, kritik konu başlıklarında açık görüş ayrılıkları üzerinden yeni bir tartışmanın fitilini ateşlemek istemesi olası. Anayasada yapmak istediği kimi değişikliklerin muhalefetin muhafazakâr kanadı tarafından onaylanabileceği, aynı zamanda Kürt seçmene yönelik de birtakım vaatlerde bulunabileceği yorumları da sıkça dillendirilmekte. AKP’nin gündemi kendi kontrolüne alarak CHP’yi yalnızlaştırma hedefi taşıyabileceği de bu yorumlardan biri... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol CHP’nin, anayasa tartışmaları arasında kaybolmadan, sandıktan birinci çıkmasının başlıca nedenleri olan yoksulluk, yolsuzluk, yozluklara tepkiler üzerinden çözüm odaklı politika üretmesi gerekiyor. “Tek adam” yönetim sisteminden parlamenter sisteme dönüş temel hedef. Ancak bunu yapacağız diyerek anayasa üzerinden oynanabilecek gölge oyunlar arasında sıkışıp kalmamak konusunda dikkatli olmak şart. Bu çerçevede Erdoğan’la görüşmeye yönelik eleştirilere karşı Özel’in, “Müzakere de mücadele de ederiz” vurgusu önemli. Aynı zamanda iktidarın halihazırdaki anayasaya uymadığı görüşü de. Geçen hafta gazetemizde Sarp Sağkal imzalı haberde, Özel’in gündem başlıkları arasında emekliler, Can Atalay’ın durumu, atanmayan öğretmenler gibi konuların da olduğu aktarıldı. Şimdi beklenti, CHP’nin iktidara hesap verilebilirlik, demokratik hukuk devleti kurallarına uygun davranması yönünde seçmen desteğiyle baskıyı artırması. Anayasa tartışmalarına gelene kadar ülkemizde öyle çok sorun var ki... Ekonomik kriz bildik. Küresel ölçekte belirsizlik hâkim. Sağlıkta, eğitimde durum ortada. Geçen hafta Mustafa Çakır’ın “Okulda değil işteler” başlıkla haberinde, ailelerinin geçim zorlukları nedeniyle çalışmak zorunda kalan çocukların sayısında artış olduğuna işaret edildi. CHP’nin raporuna göre 15-17 yaş arasındaki her 100 çocuktan yaklaşık 20’si çalışıyor. Bir başka haberimiz ise imamları okula sokan projelerle adından söz ettiren Milli Eğitim Bakanlığı’nın (MEB) yeni müfredat taslağına ilişkindi. “Türkiye Yüzyılı Maarif Modeli” adını taşıyan programda “inanç temelli düşüncenin” öne çıktığı belirtildi. Aytunç Ürkmez imzalı haberde taslağa göre evrenin oluşumunun, tevhit (Allah’ın birliği) kavramı ön plana çıkarılarak anlatılacağı, din dersi programına da cihat kavramının getirileceği aktarıldı. Metni eleştiren eğitimcilerin tepkisi “Sanki tekkede mürit yetiştirecekler” oldu. Bunların taslak olduğundan yola çıkarak umarız ki MEB, uzmanların sesine kulak verir. Aydınlanma yolunda, laik, bilimsel, eşitlikçi eğitim anlayışının Atatürk Cumhuriyetinin temel ilkelerinden olduğu hatırlanır! Yoksulluk emekçinin belini büküyor. DİSK Genel Başkanı Arzu Çerkezoğlu, Şehriban Kıraç’a verdiği söyleşide “Artık her evde üniversite mezunu işsiz var” derken izlenen politikalar çerçevesinde emekçiler açısından koşulların daha da ağırlaşacağı uyarısı yaptı. Ve bu zor tablo arasında bu hafta 1 Mayıs Birlik, Mücadele ve Dayanışma Günü. Kutlu olsun. Ancak Anayasa Mahkemesi kararı olmasına karşın bu yıl da Taksim Meydanı emekçilere kapalı. Dediğimiz gibi gözler Erdoğan-Özel görüşmesinde. İktidar, yerel belediyelerdeki “har vurup harman savurma” anlayışının açığa çıkmasıyla yurttaşın kızgınlığının farkında. Şimdi asıl soru diyalogla göz boyama mı, yoksa gerçekten sorunlara karşı çözüm siyaseti mi izleneceği... Yeniden bir “demokrasi ve tramvay” hikâyesine kapı aralanmasın da!...",https://www.cumhuriyet.com.tr/yazarlar/mine-esen/iktidarin-degil-yurttasin-gundemi-belli-2201011
Mine Esen,Egemenlik ulusundur!,22 Nisan 2024 Pazartesi,"Yerel seçimin ardından siyasi partiler, sandıktan çıkan sonuçları ayrıntılı değerlendirme sürecinde. Destek yitiren iktidar cephesinde “kibir bizi yaktı, halktan uzaklaştık” itirafları yüksek sesle dile getiriliyor. Ancak seçim sonucunu tek başına bu şatafatlı yaşamlara faturalandırmak mümkün değil, tıpkı ekonomik kriz gerekçesinin de tek başına yeterli olamayacağı gibi... Ülkenin içinde bulunduğu noktaya bir seçim sürecinde gelinmedi. “Tek adam” yönetim sisteminin yarattığı sorunlar ortada. Bununla birlikte yoksulluk, yolsuzluk, yozluk döngüsünde etik değerleri yitirmenin, kuvvetler ayrılığı, hukukun üstünlüğü ve hesap verilebilirlik gibi demokrasinin olmazsa olmazlarının aşındırılmasının yarattığı siyasi/toplumsal bir erozyon var. CHP, sandıktan tarihi bir başarıyla çıktı. Şimdi bunu ileriye taşımak, “iktidara yürüdüğü” söyleminin içini doldurmak konusunda seçmene güven verme arayışında. Bu çerçevede CHP Genel Başkanı Özgür Özel’in hafta sonu belediye başkanlarıyla yaptığı ilk toplantıda verdiği mesajlar önemliydi: “Rantı yönetme, kendi evlatlarımızı, yakınlarımızı birtakım makamlara getirme, yandaşlarımızı zengin etme fırsatı yakalamadık... Tarihin akışını değiştirme fırsatını yakaladık... Liyakatı esas alacağız. Nepotizme, kayırmacılığa son vereceğiz...” Sözlerin ilkesel tutum olarak ayrımsız şekilde partinin tüm katmanlarına yayılıp yayılmayacağı CHP’nin başarısının da anahtarı olacak gözüküyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Yeniden gerilimin yükseldiği Ortadoğu tablosuna bakınca, Ulu Önder Atatürk’ün kurduğu çağdaş, laik, demokratik, sosyal hukuk devleti ilkeleriyle örülü Cumhuriyetin değerini iyi bilmek gerekiyor. Yarın 23 Nisan Ulusal Egemenlik ve Çocuk Bayramı. Atatürk’ün öngörüsüyle 104 yıl önce milli iradeyi egemen kılacak şekilde, bir ulusun geleceği tek bir kişinin iki dudağı arasından alındı. Ankara’da Meclis’in kurulması Mustafa Kemal’in yaktığı Milli Mücadele ateşinde önemli bir dönüm noktası oldu. 23 Nisan aynı zamanda Atatürk’ün geleceğimize, çocuklarımıza olan güveninin de sembolü. 23 Nisan’ı kutlarken bugün iktidar cephesindeki kimilerinin bile “halktan koptuk” diye kabul ettiği, TBMM’yi, milletvekillerini de etkisizleştiren “başkanlık sistemine” yönelik tartışmaların arttığı gözlenmekte. Bu çerçevede CHP yönetiminin “Saray’la” diyalog sürecini son derece dikkatli yürütmesi önemli. Özellikle de iktidarın “yeni anayasa” tartışmalarını yeniden gündeme getirdiği bir dönemde... Geçen hafta Sarp Sağkal imzalı haberimizde, 1921 anayasasına işaret edilerek partilerle görüşme turuna çıkan TBMM Başkanı Numan Kurtulmuş’a Özel’in mesaj yolladığı aktarıldı. Önce mevcut anayasaya uyulması gerektiğinin altına çizen Özel’in, “Kapımız açık. Anayasa meselesinde çerçeveyi millet çizer. ‘Koşun anayasa değişiyor. Gelen gelsin’ günleri geride kaldı” dediği de belirtildi. Hayat pahalılığı yurttaşın belini büküyor. Yönetimi değişen çoğu belediyenin kasasının ise tam takır kuru bakır halleri kafalarda sorulara yol açıyor. Ekonomi müdürümüz Jale Özgentürk’ün geçen hafta “Harç bitti yapı paydos” başlıklı köşe yazısında Maliye Bakanı Şimşek’in kamuya yönelik tasarruf hazırlıklarına değinildi. Buna göre, “satır arasında kalan önemli bir duyurusu vardı Şimşek’in: Kamu İhale Yasası değişiyor! Bu değişimle kamu ihale mevzuatı uluslararası standartlara uyumlu şekilde güncellenecek. Kamu alımlarına yönelik harcamalar tasarruf odaklı olacak.” Özgentürk’ün şu ifadeleri dikkat çekiciydi: “İhaleler 22 yıllık AKP iktidarında; şatafata, gösterişe, saraylara, geçmediğimiz köprülere, uçmadığımız havaalanlarına akıtılan kaynakların simgesi ve bugün yaşadığımız yoksullaşmanın da en büyük nedenleri arasında”. Bugüne dek iktidarın yakınından pek geçmediği kamuda tasarruf bu kez uygulanır mı dersiniz?.. Yoksa bir kez daha “yeni araç almayalım” noktasında mı kalır!.. Referans gazetesi Cumhuriyet geçen hafta iki ödül haberiyle gururlandı. Çağdaş Gazeteciler Derneği’nin Haber Ödülü köşe yazarımız Murat Ağırel’e, Türk Mühendis ve Mimar Odaları Birliği Oktay Ekinci Basın Ödülü ise gazetemizin muhabiri Şeyda Öztürk’e verildi. Arkadaşlarımızı içtenlikle kutluyoruz.",https://www.cumhuriyet.com.tr/yazarlar/mine-esen/egemenlik-ulusundur-2198639
Mine Esen,CHP rüzgârı esiyor,01 Nisan 2024 Pazartesi,"Demokrasinin vazgeçilmezlerinden seçme ve seçilme hakkını kullanmak için dün bir kez daha sandık başındaydık. Yerel seçim maratonundan çıkan sonuç Türk siyaseti açısından pek çok mesajı içeriyor. Öncelikli olarak seçmen iktidara “sarı kart”tan öte “kırmızı kart” göstermiştir. Cumhur İttifakı’nın büyük şehirlerdeki oylarının erimesinde, yıllar sonra kendi kalesi görülen yerlerde dahi kan kaybetmesinde ağır ekonomik krizin, emeklilerin, emekçilerin zorlu koşullar altında ezilmesinin payı büyük. Genel seçimlerde gösterilmeyen bu tepki yerelde sandığa yansımış durumda. “Tek adam” rejiminde, haklar ve adalette yaşanan erozyona ve aynı zamanda gerici, karşıdevrim çabalarına alan açanlara karşı da Atatürk ilkeleri, Cumhuriyet değerleri savunucularının net duruşu da sandık iradesinde ortaya konmuştur. Kazanan kim sorusunun yanıtı demokrasi ve umuttur! Sonuçlar her il, ilçe genelinde elbette önümüzdeki günlerde ayrı ayrı değerlendirilecek. Ancak Özgür Özel liderliğindeki CHP’de, İstanbul’da Ekrem İmamoğlu ve Ankara’da Mansur Yavaş’la esen güçlü rüzgâr, 2028 seçimleri öncesinde siyaset arenasında yeni gelişmelerin habercisi olarak da yorumlanabilir. İktidarın, doludizgin kamu gücünü arkasına alarak bakandan valiye Cumhur adaylarına destek kampanyalarına karşın CHP bu seçimlerden tarihi bir zaferle çıkmıştır. Ancak tartışmalı süreçlerden geçen CHP’de bu kazanımlarla birlikte artık sular durulur mu sorusunun yanıtı ise önümüzdeki günlerde saklı. Bu çerçevede gözler, “değişim” sloganıyla birlikte, parti içindeki küskünler cephesinin alacağı tutum gibi, kısa zamanda sahada etkisini gösteren Özel’in birlik ruhunu nasıl sürdüreceğinde. Sandık sonuçları tartışma yaratan “değişim” söyleminin seçmende karşılık bulduğunu gösteriyor. Aynı zamanda iktidarın aldığı yenilgiyle birlikte bundan böyle yeni anayasa, İstanbul Kanalı gibi sorunlu konularda oldubitti yapamayacağını da. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bir zamanlar CHP ile 6’lı masanın ortağı olan Meral Akşener liderliğindeki İYİ Parti ise sandıkta kaldı. Bundan sonra siyaseten nasıl bir yola gireceği merak konusu... AKP’li Cumhurbaşkanı Tayyip Erdoğan için İstanbul’un önemi biliniyor. Siyasi kariyerini Necmettin Erbakan liderliğindeki Milli Selamet Partisi’nin İstanbul gençlik kolları başkanlığından başlayıp 1985’te yine Erbakan liderliğindeki Refah Partisi’nin İstanbul il başkanı olan Erdoğan, 1994 yerel seçimlerinde ise İstanbul Büyükşehir Belediyesi başkanı seçilmişti. Erdoğan’ın, Erbakan’la gerilimli şekilde yollarını ayırırken ilerleyen süreçte “İstanbul’u alan Türkiye’yi kazanır” söylemi akıllara kazılı. Ancak bu vurgusuna karşın 2019’da AKP’nin güçlü isimlerinden Binali Yıldırım gibi, 2024 seçimlerinde de eski Çevre, Şehircilik ve İklim Değişikliği Bakanı Murat Kurum “İstanbul’u kaybedenler” kulübüne katıldı. Erdoğan’ın Cumhur İttifakı’ndan yerel seçim sürecinde ayrı düştüğü Erbakan’ın oğlu Fatih Erbakan liderliğindeki Yeniden Refah Partisi’nin (YRP) desteğini artırıp sandığa ayrı gitmesi de seçimlerin önemli dönemeçlerindendi. Kuşkusuz ki bu rekabetin AKP siyasetine yankıları, önümüzdeki dönemin sıcak gündemlerinden olacak. Oyları eriyen MHP’nin AKP ile ittifakının geleceği gibi, ilerleyen süreçlerde DEM’in de nasıl bir yol izleyeceği 2028 hesapları açısından önemli. Geçen mayıs ve dünkü sandık başıyla birlikte karşımızda seçim yorgunu, ekonomik krizle boğuşan, kutuplaşmış bir Türkiye manzarası var. Elbette iktidar ve muhalefet, yurttaşın sandıktan verdiği mesajı iyi şekilde okumalı. Aynı zamanda nasıl bir Türkiye sorusu gibi küresel çapta belirsizlik ve bölgemizi çevreleyen savaş, çatışmalar çerçevesinde nasıl bir dünya önümüzde şekilleniyor konusuna da incelikle eğilinmeli. Son dönemde ABD liderliğindeki BatıRusya hattındaki ağır krizin Ukrayna sahası üzerinden yayılma riski artıyor. Bu kapışmada her iki cephenin de yer aldığı Suriye, Irak sahasının da aynı şekilde çatışma alanları olduğu biliniyor. Cumhurbaşkanı Erdoğan’ın gelecek ay yapılması beklenen Beyaz Saray ziyaretinin tam da bu karmaşık gündem arasında gelmesi dikkat çekici. Gündemin Filistin’den Ukrayna’ya, İran’a ve aynı zamanda Ankara-Moskova ilişkilerine karşı Washington’ın baskı arayışına pek çok konuyu içereceği ortada... Üstüne üstlük göreve gelmesinden bu yana bir kez bile Erdoğan’ı Beyaz Saray’a davet etmemiş olan Biden’ın tam da kasım seçimleri öncesinde bu hamlesi ilginç. Her ikisi de bir anlamda “topal ördek”. Bölge fokurduyor. İç siyasette kısır kapışmalara esir olmadan sınır güvenliği sağlam, egemen, laik hukuk devleti, ülke çıkarları temelinde politika üretmek şart. Seçimlerden birinci çıkan, iktidar hedefini ortaya koyan CHP’ye de bu noktada ağır sorumluluk düşüyor.",https://www.cumhuriyet.com.tr/yazarlar/mine-esen/chp-ruzgari-esiyor-2192044
Mine Esen,Gücümüz okurlarımız ve bağımsızlığımız!,13 Mayıs 2024 Pazartesi,"Cumhuriyet gazetesi olarak geçen hafta çok anlamlı bir tarihe tanıklık ettik. Geçen yıl büyük önder Atatürk’ün kurduğu Cumhuriyetimiz, bu yıl ise yine Atatürk’ün desteğiyle adını koyarak yayın hayatına başlayan Cumhuriyet gazetesinin 100. yılıydı. Yeni yaşımızı kuruluş tarihimiz olan 7 Mayıs’ta ilk olarak İstanbul, ardından Ankara ve İzmir’de kapsamlı etkinliklerle kutladık. Cumhuriyet çalışanları olarak, bu keyifli buluşmalarda değerli okuyucularımızla bir araya gelip sımsıcak sohbetler ettik. Siyaset, kültür, sanat, iş dünyasından birçok ismi buluşturan etkinlikler çerçevesinde Ankara’da “100 Yılın Tanığı Cumhuriyet” başlıklı sergimiz de açıldı. Benim de büyük bir keyif ve heyecanla gezdiğim sergi kapsamında, Cumhuriyet gazetesinin kuruluşundan başlayarak bugüne kadar geçirdiği evreler, gazetenin müzesinden seçilen belge, bilgi ve nesnelerle anlatılıyor. Yolunuz Ankara’ya düşerse Çankaya Belediyesi Doğan Taşdelen Çağdaş Sanatlar Merkezi’ndeki bu sergiyi kaçırmayın derim. Hem ülkemiz hem gazetemizin tarihine zamanda bir yolculuk yapmış olursunuz... Gazetemizin dünü, bugünü ve geleceğine ışık tutan eklerimizi de geçen hafta siz değerli okuyucularımıza sunduk. Elbette koca bir tarihi belleği eklere sığdırmak zordu, ne yapsak eksik kalırdı... Bu nedenle eklerimizi, hazırladığımız kısa belgeseli ve değerli çalışma arkadaşlarımızın, bu gazeteye emek veren ustaların “kendi Cumhuriyetlerini” anlatan yazılarını portal yayınlarımızdan da sürdürme kararlılığındayız. Böylelikle bu arşiv çalışmasının ilk günkü gibi yaşayan bir tarih haline dönüşmesini hedefliyoruz. Sergi ve eklerde, etkinliklerde emeği geçen, bizlere destek veren, katılım gösteren herkese teşekkürlerimizi sunuyoruz. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Kurucumuz Yunus Nadi’nin bizlere bıraktığı miras ilk günkü gibi korunuyor: “Cumhuriyet ne hükümet ne de parti gazetesidir. Cumhuriyet yalnız Cumhuriyetin, bilimsel ve yaygın anlatımıyla demokrasinin savunucusudur. Cumhuriyet, demokrasi fikir ve esaslarını yıkmaya çalışan her kuvvete karşı mücadele edecektir... Cumhuriyet, Atatürk devrim ve ilkelerinin açtığı ‘Aydınlanma’ yolunda, aklın bağnazlıktan, bilimin dinden bağımsızlaşması, laiklik ilkesinin toplumca benimsenmesi için çaba gösterecektir.” Cumhuriyet gazetesi doğru ve ilkeli habercilik anlayışıyla yola devam ediyor. Yüz yıllık tarihi, tüm baskılara, ağır bedellere, cesur kalemlerinin, yazarlarının katledilmesine karşın mücadele, dik duruş ve umudu asla yitirmeme anlayışının örnekleriyle dolu. Cumhuriyetin patronu yok, vakıf yönetimi var. Bu bizim okuyucularımız gibi en büyük gücümüz ve bağımsızlığımız. Ve elbette özverili çalışanlarımız, usta kalemlerimiz olmasa bugünlere gelmek güç olurdu. Birçok araştırmaya göre, Cumhuriyet, Türkiye’nin en güvenilir gazetesi. Referans gazetesi olarak siyasetten ekonomiye, kültür sanata, eğitimden sağlığa, spora, çevre haberlerine farklı bakış açılarıyla geniş pencere açıyor. Bu noktada derinlikli bakış açısını, görüşlerini, yetkinliklerini özgürce köşelerinden dile getiren güçlü yazarlarımız sadece bizlere değil Türkiye’ye yön veren fikirlere sahip. 100. yaşında gazetemizdeki köşelerinden okuyucularıyla buluşan yazarlarımıza, ustalarımıza bir kez daha içten teşekkür ediyoruz. Cumhuriyet’in güçlü yazar kadrosu: Adnan Binyazar, Adnan Dinçer, Ahmet Saltık, Ahmet Tan, Alev Coşkun, Ali Apaydın, Altan Öymen, Arif Kızılyalın, Ataol Behramoğlu, Ayşe Emel Mesci, Ayşegül Yüksel, Barış Pehlivan, Barış Terkoğlu, Bedri Baykam, Bilgin Gökberk, Bilsay Kuruç, Deniz Ülkütekin, Dikmen Gürün, Ebru Kılıçoğlu, Elçin Poyrazlar, Emre Kongar, Erdal Atabek, Eren Aysan, Ergin Yıldızoğlu, Erman Kunter, Evin İlyasoğlu, Feridun Andaç, Feyzi Açıkalın, Figen Atalay, Gülengül Altınsay, Hayri Güner, Hilmi Türkay, Işık Kansu, Işıl Özgentürk, İrfan Hüseyin Yıldız, Jale Özgentürk, Lemi Çelik, Mehmet Ali Güller, Mehmet Şakir Örs, Meriç Velidedeoğlu, Mine G. Kırıkkanat, Miyase İlknur, Murat Ağırel, Mustafa Balbay, Müjdat Gezen, Nergis Şimşek, Nilgün Cerrahoğlu, Oktay Ekşi, Orhan Bursalı, Öner Yağcı, Örsan K. Öymen, Özdemir İnce, Özgen Acar, Özlem Yüzak, Öztin Akgüç, Sertaç Eş, Sevgi Özel, Sinan Meydan, Şükran Soner, Üstün Dökmen, Veysel Ulusoy, Yiğit Güralp, Zeynep Oral, Zülal Kalkandelen. Asırlık genç çınar Cumhuriyet ilk günkü heyacanıyla yola devam ediyor. Çok yaşa Cumhuriyet!",https://www.cumhuriyet.com.tr/yazarlar/mine-esen/gucumuz-okurlarimiz-ve-bagimsizligimiz-2205911
Mine Esen,"Anımsatmakta yarar var Gericiler, ittifaklarını da yer",04 Mart 2024 Pazartesi,"Karanlık zihniyetin en büyük korkularından biri özgür düşünce ve çağdaş toplumdur. Soran, sorgulayan, merak eden, eşitlik ve adalet isteyen herkes onun için tehdittir. Toplumun hangi katmanında, hangi yapısında olursa olsun iktidar zırhını bırakmamak adına, dini siyasete alet eden de demokrasiyi sadece sandığa gitmekle sınırlandıran da hak hukuk söylemine çıkarına uygun olduğunda bel bağlayan da ne yazık ki boldur. Tarikatlar, şeyhler, hurafelerle dolu anlatımlar, altın varaklı yaşamlar ve peşlerinde koşan, koşturulan müritler... Kimi güç çıkarlarının hesabında, kimi cahilliğin, çaresizliğin, mecbur bırakılmışlığın pençesinde bu gerici düzeneğin bir şekilde parçası olur. LAİKLİĞİN TEMELLERİ Hiç kuşkusuz bir asır önce karanlık kafalara karşı meydan okuyan Atatürk bağımsız, laik, hukuk devleti ilkeleriyle kurduğu modern Türkiye Cumhuriyeti’nin Aydınlanma ışığıdır. Onun ilerici görüşüyle birlikte, genç Cumhuriyetin ilanından sadece bir yıl sonra 3 Mart 1924’te kabul edilen “3 Devrim Yasası” laiklik ilkesinin de temel taşlarıdır. Bu devrimlerin 100. yılını önceki gün kutladık, ülkemiz için anlamını bir kez daha haberlerimizle, köşe yazılarımızla sizlere aktardık. Karşıdevrim adına hayallere kapılıp “mürit” avına çıkanlara bir kez daha özet haliyle hatırlatmakta fayda var: Ülkemizde 1924’te kabul edilen yasalarla din ve devlet işleri birbirinden ayrıldı, medreseler kapatıldı. Halifelik kaldırıldı. Şeriata karşı set çekildi. Kız, erkek ayırmadan eşit, çağdaş, laik, bilimsel eğitim kanunlaştırıldı. Laiklik ilkesinin ise anayasanın “devletin değiştirilemez” temel nitelikleri arasında yer aldığının altını çizelim. Ancak yasalara karşın son dönemde iktidar ve ona yakın çevrelerin uygulamaları kafalarda soru işareti yaratmakta. Örneğin tarikat, vakıf vb. dini temelli yapılarla devletin pek çok kademesinde işbirliğinin çekinmeksizin artması, okullara imamların sokulması gibi... Küresel çapta öngörülemezliklerin arttığı bir dönemde, Türkiye gücünü laik, akıl ve bilim temelli eğitim anlayışından yana mı kullanacak yoksa şeriat heveslisi, ümmet hayali peşindekilere mi alan açacak?... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Geçen hafta Devrim Yasalarının 100. yıldönümünüydü. Bu cuma ise 8 Mart Dünya Emekçi Kadınlar Günü... Türk kadını, 1926’da Medeni Kanun’un kabulüyle çağdaşlığa adımını attı. 1930’da belediye seçimlerine katılma, 1934’te de seçme ve seçilme hakkını elde etti. Hepsi Milli Mücadele’den sonra Atatürk’ün hızla yaşama geçirdiği devrimlerin sayesinde. Yıl 2024... Kadın hakları açısından tablo iç açıcı değil, şiddet ise son bulmuyor. Gerici girişimler ana okullara kadar sızabiliyor. Tüm baskılara karşın kadınların hak arayışının, eylemlerin sürmesi ise umut veriyor. Karanlık zihniyet, kafa karışıklıklarının olduğu dönemi sever. Bu nedenle de seçim sürecindeki kısır siyasi kavgaların gölgesinden artık çıkmak gerekiyor. Karşıdevrimcilere karşı birlik ruhu önemli. Bir de iktidar uğruna gericilerle işbirliğine kılıf bulanlara bir hatırlatma, o zihniyet hedefine ilerlerken birlikteyiz der, sonra ilk iş yanındakini yok eder. Farklı açılar barındırsa da İran’daki “İslam Devrimi”nde yaşananlar, Afganistan’da Taliban gibi... Bizim çizgimiz ise belli. Umudu yitirmeyiz, mücadeleden vazgeçmeyiz. Attığımız manşet gibi; devrimler geri döndürülemez! Seçimlere günler kaldı. Referans gazetesi Cumhuriyet, gelişmeleri tüm açılarıyla sizlere aktarıyor. Gazeteden, yerel yönetim ekine, portala bu konuda tüm muhabir, yazar kadrolarımızla yoğun çalışma içindeyiz. Geçen hafta yankı bulan manşetlerimizden biri de Ankara Temsilcimiz Sertaç Eş’in CHP Genel Başkanı Özgür Özel ile yaptığı söyleşiydi. Kuzey Ormanları’ndaki yıkım da gündemimizde. Şeyda Öztürk imzalı haberde, Çatalca’da kalker ocağı için başvuruda bulunulduğu, Tekirdağ’da ise RES kurulması girişimi olduğu belirtildi. Didem Ernez’in haberinde ise üretici ile market rafındaki fiyat makasının limonda yüzde 634, portakalda yüzde 572’yi bulduğu aktarıldı. TZOB Başkanı Şemsi Bayraktar’ın şu uyarısı dikkat çekiciydi: “Üretici ürününü toplayamadı, sahip çıkmazsak narenciye bahçeleri yazlık evlere dönüşebilir...” Beton, rant zihniyetinin doğaya düşmanlığı ortada da bu kez savaşları doğal vitaminle demek!",https://www.cumhuriyet.com.tr/yazarlar/mine-esen/animsatmakta-yarar-var-gericiler-ittifaklarini-da-yer-2181781
Mine Esen,'Medreseler' 100 yıl önce kaldırıldı!,10 Haziran 2024 Pazartesi,"Neler oluyor bu eğitim konusunda, anlayan bir anlatsın diyecek noktasındayız. Sıralayalım ÇEDES adlı “Çevreme Duyarlıyım, Değerlerime Sahip Çıkıyorum” projesiyle okullara giren imamlar; laik, bilimsel eğitime karşı olduğu eleştirilerinin merkezindeki “Türkiye Yüzyılı Maarif Modeli” adlı yeni müfredat... Her geçen gün daha fazla duyduğumuz, üst düzey yetkililerin katıldığı “icazet törenleri”, üstüne “medrese” hikâyeleri... Ortaöğretimde yıl boyu okullara gönderilmeyen, derslere girmeyen çoğu kız çocukları için karne verildiği, “hayalet öğrenciler” yönündeki iddialar... Geçen hafta gündeme yansıyan haberlerden biri de LGS Sınavı’nda din kültürü ve ahlak bilgisi sorularının belirleyici hale getirildiğiydi. Gazetemizin Eğitim Şefi Figen Atalay imzalı habere göre derslerin sınav puanına etkisi incelendiğinde TC inkılap tarihi ve Atatürkçülük dersinin payı yüzde 5.44’e, yabancı dilin de yüzde 4.92’ye düştü. Din kültürü ve ahlak bilgisinin payı ise 6.20’ye yükseldi. Aytunç Ürkmez imzalı haberimizde ise terör örgütü Hizbullah’a yakınlığıyla bilinen Âlimler ve Medreseler Birliği’nin “medreseler için öğrenci kayıtlarına başladığı”, bu “medreselere” Diyanet’in destek verdiği iddiası aktarıldı. Buralarda 3 bine yakın kız ve erkek çocuğunun sözde eğitim gördüğüne işaret edildi. Eğitimle ilgili bir diğer haberimiz ise yaz tatilinin gelmesiyle birlikte tarikat ve cemaatlerin attığı adıma ilişkindi. Cengiz Karagöz imzalı haberde, bu yapıların “yaz kampları” için duyurularına başladığı belirtildi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Eğitim tablosu bu şekildeyken önceki günkü manşetimizin başlığı ise “Evlerin kapısını tarikata açtılar”dı. Eylül Barut imzalı haberde, Aile Bakanlığı’nın “dini rehberlik büroları”nı yaygınlaştırma kararı aldığı ifade edildi. Burada çalışacak kurumların ise iktidarın “sivil toplum kuruluşları” diye nitelediği tarikatlar olacağı savunuldu. Karara muhalefetten ve kadın hakları derneklerinden, “bakanlıklar cemaatlere paylaştırılarak ekonomik olarak güçlendiriliyor, tarikatlara mürit yetiştiriliyor” tepkileri yükseldi. Bu tür adımların arkasında asıl olarak kadınların hedef alındığına dikkat çekildi. Kadına şiddet konusundaki kara tablomuzu ise önceki gün Rengin Temoçin’in Kadın Cinayetlerini Durduracağız Platformu’na dayandırdığı haberinde bir kez daha acı bir şekilde gördük. Bu yılın ilk beş ayında 164 kadın erkekler tarafından katledildi. Ağır ekonomik bunalımın yaşandığı ülkemizde eğitimin yanı sıra kadın, kız çocuklarının hakları, ölümcül şiddetle mücadele konularında neler oluyor sorusunun yanıtı önemli. Uzmanlar, demokratik toplum örgütleri uzun süredir iktidar cephesine uyarılarını yapıyor. Peki ilgili bakanlıklar bu görüşleri dikkate alıyor mu acaba, ne dersiniz?... Milli Mücadele’nin ardından 1923’te büyük önder Atatürk’ün ilan ettiği Türkiye Cumhuriyeti’nin temel devrimleri arasında kuşkusuz eğitim de var. Laik, eşitlikçi, bilimden yana, Aydınlanma ilkesiyle örülü çağdaş bir bakışla yarınlara hazırlanışın temeli. Ülkenin dört bir yanında başlatılan eğitim devriminin, dönemin zorlu koşullarına karşın başarısı ise dünya tarihine geçecek şekilde ortada. O günlerden bugünlere... Hem de teknoloji bu kadar gelişmiş, küresel çapta rekabet bu kadar hızlanmışken... Karanlık medrese zihniyeti neden hortlatılmak istenir, akıl alır gibi değil. Zaten medreseler yasadışı değil mi?... Kimisi “kuralına kılıf bulurcasına” oluşturulan kurs adı altındaki bu yapılanmalar nasıl varlık gösterebiliyor, yargının takibi yok mu?... Dedik ya yanıtlanması gereken sorular çok. Ama yanıtlardan biri zaten tartışmaların merkezinde olan MEB’nin, kendi bağlantılı internet sitesinde “Tevhid-i Tedrisat Kanunu ve medreselerin kaldırılması” bölümünde var. Biliyorlardır elbette ama hatırlatalım yine de. Atatürk inkılapları/eğitim bölümündeki metinde şu ifadeler yer alıyor: “Daha Kurtuluş Savaşı yıllarında Mustafa Kemal, eğitim konusunda da çalışmalara başlamıştı. Eğitim ve kültür konusundaki bölünmüşlüğün kaldırılmasını savundu. Büyük zaferden sonra çağdaş bir eğitim sisteminin kurulması için düşündüklerini uygulamaya koydu. Bu amaçla Türkiye Büyük Millet Meclisi’nde 3 Mart 1924’te Tevhid-i Tedrisat (Öğretim Birliği) Kanunu kabul edildi. Bu kanunla, medreseler kaldırıldı ve Türkiye Cumhuriyeti sınırları içindeki bütün okullar, Milli Eğitim Bakanlığı’na bağlandı. Böylece eğitim kurumlarının bir çatı altında toplanması ve eğitimin milli bir nitelik kazanması sağlandı. 2 Mart 1926’da maarif teşkilatı hakkındaki kanun kabul edildi. Bu kanunla laik eğitime uygun, ilk ve ortaöğretim programları belirlendi... Eğitim ve öğretimde çağdaş ülkeler seviyesine çıkmak için yeni programlar geliştirildi. Atatürk, Türkiye’de milli eğitimin kuruculuğunu da yapmış oldu.”",https://www.cumhuriyet.com.tr/yazarlar/mine-esen/medreseler-100-yil-once-kaldirildi-2215659
Mine Esen,Özlenecek salı buluşmaları,03 Haziran 2024 Pazartesi,"Erdal abimizin son dakika bir aksilik çıkmazsa gazeteye geldiği günlerdendi salı. Günün en keyifle beklenen sohbeti... Binanın girişinden itibaren Erdal Atabek, tüm çalışanlarla selam sohbet sonrasında yazıişlerinin olduğu kata çıkar... İnce, uzun masa etrafında toplaşılır. Erdal Hoca’yı bulmuşuz ya, geçmişten bugüne farklı konularda bilgisinden, tecrübelerinden yararlanmak üzere sorular peş peşe gelir. O sabırla yanıtlar, anlatılanları dinler. Sonrasında odamda buluşuruz, sabah kahvesi eşliğinde dopdolu bir sohbet... Sohbet dediğime bakmayın, aslında benim Aydınlanma yolunda ondan dinlediklerim, öğrendiklerim. Neredeyse her buluşmada, birçoğumuza kalem, renkli ya da üzerinde anlamlı bir yazı bulunan defter ya da kitap hediye eder. “Ne güzel defter kıyamam buna yazmaya” dedikçe, “Tam tersine oraya yazacaksın, yazdıklarınla değer bulacak” yanıtını verir. Kalbinizin orta yerine güven ama öğrenmenin son bulmayacağı hissini yerleştiriverir. Ne mi konuşuruz o keyifli bir kahvelik molada; gündelik hayata dair ne varsa... Biraz felsefe, psikoloji, siyaset... Ve sonunda günümüz tablosuna konuyu oturtuverir. Yine muzip, esprili... Saatine bakıp yoğunsundur hadi ben gidiyorum diye ayaklanmasına yakın sohbetimiz ne kadar zorlu konulara ilişkin olursa olsun mutlaka gençlerin önemi ve umudu hiç yitirmemenin, mücadeleden vazgeçmemenin gerektiğiyle sonlanır. Cumhuriyet ilkelerinin yılmaz savunucusu Erdal abi için ülkemizin sıcak başlıklarından eğitim konusu her zaman önemliydi. 2018’de kaleme aldığı yazı bugünün sorunlarına da ışık tutar nitelikte: “İnsan aklını, zihinsel ambargolardan kurtarmanın tarihi çok aydınlatıcıdır. Çağımızın aydınlık eğitimi de işte bu temelde, düşünsel blokajları aşarak, duygusal kaçışları görerek ‘eleştirel düşünce eğitimi’ne ulaşmıştır. Çocukluk döneminin Montessori eğitimi, günümüzün Finlandiya modeli hep bu temele dayanır, ‘eleştirel düşünce eğitimi’. Şimdi siz bir yandan bu eğitim modellerini bileceksiniz, öte yandan sorunun yasaklandığı, tartışmanın suçlandığı itaat eğitimini çocuklara dayatacaksınız. Eğitimin temel sorunu bu çelişkidir. Bu çelişkiyi çözüme bağlamadan, kalabalık sınıfları, sözleşmeli öğretmenliği, eğitimde yapay zekâyı tartışmak önemini yitirmektedir. Çocuklarınızı ne için eğitiyorsunuz? Eğitiminizin amacı nedir? Önce bu soruyu yanıtlayın ki yapacağınız eğitimin geçerliliği olsun...” Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Erdal abimizi dün son yolculuğuna uğurladık. Hepimizde onlarca anı... Yol göstericimiz olmayı daima sürdürecek. Geçen hafta gündem yine doluydu. Cumhuriyet gazetesi olarak iktidarın “Türkiye Yüzyılı Maarif Modeli”ne yönelik tepkileri aktarmayı sürdürürken eğitim şefimiz Figen Atalay imzalı haberde Ankara Mamak Kaymakamlığı İlçe Milli Eğitim Müdürlüğü’nce okullara gönderilen yazıyla LGS sınavı öncesi öğrenciler ve velilerin dua için camiye çağrıldıkları belirtiliyordu. Bilimsel, laik, çağdaş eğitim derken okullara imamı sokan ÇEDES’le geldiğimiz tabloyu anlatmak açısından önemli bir haberdi. Önceki gün olaya ilişkin protesto vardı, eyleme katılanlar “Gericiliğe son verin” çağrısı yaptı. Şehriban Kıraç imzalı iki haberimiz ise deprem bölgelerindendi. İlki CHP’li Adıyaman Belediye Başkanı Abdurrahman Tutdere ile yaptığı röportajdı. Tutdere kentte en önemli sorunun kalıcı konut, barınma meselesi olduğunu söyledi. Bir diğer haber ise deprem bölgelerinde bir yılda 70 bin kişinin işini kaybettiğiydi. Kalifiye çalışan kaybının sürdüğü, kalıcı işyerlerinin oluşturulamamasıyla işletmelerin bir bir göç ettiği aktarılıyordu. Şevval Aydoğan imzalı “Beş milyon kişiye 6 radyolog” başlıklı haberde ise Diyarbakır’da üç, Şanlıufa’da bir radyoterapi cihazı olduğu belirtildi. Mardin ve Batman’da hiç cihazın bulunmadığı, dört ildeki radyoloji uzman sayısının 6 olduğu kaydedildi. Kanser hastalarının tedaviye erişemediğine dikkat çekildi. Bu “kaynaksızlık”lar arasında bazı bakanların özel şirket uçaklarıyla yolculukları gündemdeki yerini korurken Taylan Gülkanat imzalı haberimizde Türkiye Maarif Vakfı bütçesinin 2.9 milyar’dan 5.7 milyar TL’ye çıkarıldığı aktarıldı. Paranın kesileceği yer ise Milli Eğitim Bakanlığı. Öğrencilere bir öğün bile yemek verilemediği bir ortamda bu kaynağın vakfa aktarımı ise tartışma yarattı. Neyse ki tasarruf haberi “çay” üzerinden geldi! Karabük Safranbolu İlçe Eğitim Müdürlüğü’nün “kamuda tasarruf tedbirleri” kapsamında okullara gönderdiği yazıda su ısıtıcısı veya çay makinesinin kullanılmamasını istemesi ekonomik göstergeleri rahatlattı!",https://www.cumhuriyet.com.tr/yazarlar/mine-esen/ozlenecek-sali-bulusmalari-2213294
Mine Esen,Sandığa küsmek olmaz,25 Mart 2024 Pazartesi,"Kritik bir haftaya merhaba diyoruz. Yerel seçimler için artık sayılı gün kaldı. Aylardır süren tartışmalarla birlikte gözler sandık başında olacağımız pazar gününe çevrilmiş durumda. Siyasi partilerde heyecan büyük. Seçmenlerde de aynı heyecan var mı sorusu ise biraz karmaşık. Kimi araştırmaya göre ağır ekonomik kriz, mayıs ayındaki tartışmalı seçim süreci ve kutuplaşmış siyaset arasında sıkışan yurttaşın bir kısmı bıkkın, umutsuz ve ilgisiz. Hatta özellikle gençler arasında kararsızların oranındaki artış dikkat çekici. Ama işte bu noktada hepimizin bir kez daha şapkasını önüne koyup düşünme vakti. Demokrasinin, seçim hakkının ne kadar önemli olduğunu, yurttaşlık sorumluluğunu, her bir oyun değerini hatırlamak gerekiyor. Bıkkınlık, vazgeçiş, küsme gibi duygusal kopuşlara kapılmamak da... Ülke tarihimiz yurttaşların sandığı sahiplenmesi ve oy kullanmayı ciddiye almasını gösteren pek çok örnekle dolu. 2019 yerel seçimlerinde katılım oranımız yaklaşık yüzde 85’ti. YSK verilerine göre 14 Mayıs’taki seçimlere yurtiçinde katılım oranı yüzde 88.92, 28 Mayıs’ta ise 85.72’ydi. Bu oranlarla Türkiye, 14 Mayıs’taki seçimlerde yurtiçi seçmen katılım oranıyla OECD üyesi ülkeler arasında 3. sırayı aldı. ABD, Fransa, İngiltere’nin de aralarında olduğu birçok ülkeyi geride bıraktı. 2022 seçimlerinde yaklaşık yüzde 90 katılım oranıyla Avustralya, OECD üyeleri arasında ilk sıradaydı. Bu pazar günü de yine hep birlikte barış ve huzurla, heyecan ve umutla, genci yaşlısıyla sandığa koşma zamanı. Yönetimde kimi görmek istediğimizi belirlemek, bu tarihi kararın bir parçası olmak istiyorsak “Aman boşver, bir oydan ne olur ki” dememek önemli. Oyumuzu verirken nasıl bir gelecek, yerel yönetim anlayışı istediğimizi düşünelim. Talan, rant, gerici zihniyetle mücadelede birlik ruhunun önemini bir kez daha hatırlayalım. Atatürk ilkelerinin izinde; demokratik, laik, hukuk devletinde sahip olduğumuz haklarımızın bilinciyle, kazanımlardan bir adım geriye düşmemek için oyumuzu mutlaka kullanalım. Citroen Berlingo Citroen Berlingo Nisan Ayına Özel 280.000 TL, 12 ay, %0 faiz ya da nakit alım indirimi fırsatıyla! Citroën Şimdi Satın Al Cumhuriyet gazetesi olarak geçen hafta büyük bir gurur yaşadık. Türkiye Gazeteciler Cemiyeti (TGC) 65. Türkiye Gazetecilik Başarı Ödülleri çerçevesinde altı arkadaşımız ödüle değer bulundu. Murat Ağırel, “Kızılay skandalında ikinci perde: Yardımları da satmışlar” başlıklı haberi ile Siyasal Haber Ödülü’nü aldı. Miyase İlknur, “Manipülasyonun kanıtı” başlıklı haberi ile ekonomide; Figen Atalay, “Forman yoksa okula gelme” başlıklı haberiyle eğitimde övgüye değer görüldü. Sağlıkta ise Merve Kılıç Dokuzoğlu’nun “GATA’da iplik bile yok” başlıklı haberi ödüle değer bulundu. Spor alanında Cumhur Önder Arslan, “Süper baba Buruk” başlıklı haberiyle; “Sayfa düzeni” alanında da Ece Kurtuluş Dursun, 7 Şubat’taki “Birinci sayfa” ile övgüye değer görüldü.",https://www.cumhuriyet.com.tr/yazarlar/mine-esen/sandiga-kusmek-olmaz-2189382
Mine Esen,‘Deprem bahane rant şahane’ öldürür!,08 Ocak 2024 Pazartesi,"Yeni yılla birlikte siyasetin ana gündemi artık yerel seçimler. Özellikle büyükşehirler için adayların açıklanması süreciyle siyasi partiler arasındaki mücadele daha da sertleşecek. İstanbul için isimler netleşiyor. CHP’nin adayı halihazırdaki İstanbul Büyükşehir Belediye (İBB) Başkanı Ekrem İmamoğlu olurken AKP yarışa Murat Kurum’la çıkma kararı aldı. 31 Mart seçimlerinde gözler özellikle muhalefet cephesinde yeni ittifakların olup olmayacağında. DEM, TKP, TİP’in, İBB için aday gösterip göstermeyeceği henüz belli değil. Bir zamanlar 6’lı masanın ortaklarından İYİ Parti’nin ise İstanbul, Ankara gibi büyükşehirlerde de kendi adaylarını çıkarma yönündeki tutumu biliniyor. Demokrat, Saadet, Deva ve Gelecek partilerinin İBB için İmamoğlu isminde ittifak yapabilecekleri zaman zaman kulislere yansıyor ancak kimi kendi adaylarını çıkarma kartını da hâlâ masada tutuyor. Cumhur İttifakı’nın ise AKP’nin adayına desteği ortada. Gündem seçim ancak İstanbul ise geldi gelecek denen büyük, yıkıcı bir deprem tehdidi altında. Bir an önce kamu, özel ayrım olmasızın toplumun tüm kesimlerinin bir araya gelip, ortak bir tutumla depreme karşı hazırlıkları hızlandırması gerekiyor. Bu noktada akıl ve bilimden yoksun, liyakatsiz, ranta kapı açan tüm kararlara karşı herkesin net çizgiyi çekmesi de şart. Yine imar affı olabileceği iddiaları, iktidara yakın çevrelerden “rezerv alanlar” denilerek dev yapılaşmalara olur verilmesi, yeşil alanların talan edilmesi girişimleri ise dur durak bilmiyor. Oysa binaların depreme dayanıklı hale getirilmesi, yurttaşın yeniden dönüşümde açgözlü müteahhitlerin eline bırakılmaması, gerekli finansal desteğe erişimin sağlanması, yerlerinden yurtlarından edilmemesi, adil ve hukuki bir zeminde projelerin yönetilmesi ve elbette yetkililerin hesap verebilir olması hayati önemde. Aynı zamanda bu projeler yapılırken İstanbul gibi tarihi, kadim bir kentin kültürel dokusunun korunması, mimarisinin yatay tutulması, parselle sat anlayışıyla rant odağı haline getirilmemesi de... Aslında hepimizin bildiği, olması gereken şeyler ama ne yazık ki on binlerce canı yitirdiğimiz depremlerden sonra bile hâlâ ders alamadığımız ortada. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Gazetemizde önceki gün yer alan bir haberde, 6 Şubat depremlerinde yıkılan, 97 kişiye mezar olan bir site hakkındaki soruşturmaya ilişkin gelişmeler aktarılıyordu. İddiaya göre, ön bilirkişi raporunda binada kolonların kesildiği aktarıldı. Ancak bunu kanıtlayacak statik projeye ulaşılamadı, üstelik şirketin belgelerinin olduğu bina da yandı... AKP’li olduğu söylenen müteahhit de serbest kalıverdi. İstanbul için ana gündem başlığı deprem ve alınacak önlemler olunca haliyle AKP iktidarının geçmişte, TOKİ iştiraki Emlak Konut GYO Genel Müdürlüğü ile Çevre, Şehircilik ve İklim Değişikliği Bakanlığı koltuklarında oturan Kurum’u aday göstermesi tartışmaların merkezine oturuverdi. Neden derseniz, Kurum, İstanbul’da kentsel dönüşüm mağdurlarından yeşil alanların yapılaşmaya açılmasına uzanan politikaların arkasında olan, eleştirilerin odağındaki isimlerden. Bu arada yargıda yaşanan usulsüzlükler anayasa tartışmaları, ekonomik kriz ve seçim takvimi ile birlikte eşzamanlıymışcasına Cumhuriyetin kurucu temel değerlerini hedef alan gerici kesimlerin seslerinin daha fazla yükselme çabasına giriştiğini de görüyoruz. Son günlerde, kimi çevrelerce Filistinlilere destek eylemlerinin adeta ümmetçi, İslamcı birlik yaklaşımına sığdırılma çabası, kimi gösterilerde hilafet sloganı atılması, Anıtkabir’de bir kendini bilmezin şeriat çağrısıyla provokasyonu gündeme yansıdı. Atatürk’ün kurduğu Türkiye Cumhuriyeti, tarihinde gerici zihniyetlerin karşıdevrim çabaları, yeni duyduğumuz, şaşıracağımız bir durum değil tabii ki. Ama bizim duruşumuz sağlam, tıpkı geçen hafta manşette kullandığımız gibi yanıtımız da net: “Başaramazsınız!”.",https://www.cumhuriyet.com.tr/yazarlar/mine-esen/deprem-bahane-rant-sahane-oldurur-2160386
Mine Esen,Zorlara alışığız,01 Ocak 2024 Pazartesi,"Zor bir yıldı, öncesi de zordu... COVID-19 salgını, ekonomik kriz, savaşlar, yokluk, adaletsizlik, iklim değişikliği, doğal afetler, göçler... Ve bugün ilk günü olan 2024 de zor geçecek gibi. Anlaşılan teknolojik açıdan her geçen gün gelişen dünyada biz insanlar sorun çözücü yeteneklerimizi kullanmak konusunda giderek daha aciz hale geliyoruz. Çoğumuzun dilinde “Dünya çıldırmış, freni boşalmış” gibi sözler... Gezegenin çivisi çıktığı konusunda belli ki dünyanın en zengin isimleri de kaygılı. Son dönemde bazılarının felaket senaryolarına yönelik lüks sığınak tarzı devasa yapılar inşa ettirdikleri magazinsel tartışmalar eşliğinde gündeme yansıyor. Yapay zekâya, zekâmızı kaptırma olasılığımıza yönelik sorular da geçen yıl olduğu gibi bu yıl da tam gaz devam ediyor. Küresel alanda gerilimler, öngörülemezlikler tablosu kaldığı yerden... Avrupa’da sanayi ve ekonomi devi, AB’nin barış ve refah projesinde istikrar kalesi olarak görülen Almanya’da bile sosyal devlette kırılganlıklar artıyor. Dünyanın pek çok ülkesinde ekonomik, toplumsal konularda çözüm üretemeyen politikalarla birlikte sahada aşırı sağ, popülizm sesleri yükseliyor. Ukrayna-Rusya savaşı, İsrail’in Gazze’ye bombardımanı, ağır insani trajedi devam ediyor. Buzulların erime süreciyle birlikte gözler zengin mineral, enerji kaynaklarına sahip olduğu söylenen Kuzey Kutup bölgesindeki güç mücadelesinde. Çin-ABD arasındaki kapışma, şimdilik karşılıklı kontrollü kriz yönetimleriyle dondurulmuş halde. Ama yakın bir gelecekte iki gücün birbirini sınamada küresel tehdit dozunun yükselmesi olası... Bu zorlukları sıralasak da elbette karamsarlığa yer yok. Tıpkı yeni yıl kutlama mesajlarında birbirimize yazdığımız gibi sevgi, mutluluk, huzur, umut, barış ve adalet hâlâ dileklerimizin merkezinde. Onun için bugün ve her gün, bu anlamlı dileklerin yaşama geçmesi adına mücadelemizi ilk günkü gibi sürdürmek gerekiyor. Vazgeçmeden, yılmadan... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Şimdi küresel sorunları sıraladıktan sonra “Onların kötü durumlarına bakın, dünya bizi kıskanıyor” diyecek halimiz de yok elbette. Türkiye’nin karnesi ortada. Siyasetten ekonomiye, yargıya, toplumsal açıdan kutuplaşmaya birçok konuda sorunla boğuşuyoruz. Ağır faturaların yükü her zaman olduğu gibi yine yurttaşın üzerinde. Ama dediğimiz gibi karamsarlığa geçit yok. Çünkü hiç bitmeyecek umudumuz, mücadele ruhumuz var. Yanlışlar yapılsa bile sonunda doğruyu seçme kararlılığımız da... Son örnek ise yolsuzluk, yoksulluk, yozluk tablosunda sıkışmış ülke gündeminde, 2023’ün son günlerinde yaşanan futboldaki skandalla yaşanan gelişmeler. Galatasaray ve Fenerbahçe’nin Süper Kupa Finali’ni Riyad’da oynama süreci baştan aşağı yanlış kararlar dizisiyken son kriz Suudi yetkililerin Atatürk posterlerini, tişörtlerini engellemesiyle patlayıverdi. Sahaya çıkmayan takımlar doğru bir kararla ülkeye geri döndü, günün sloganı ise gönüllerimize kazındı; “Atatürk yoksa biz de yokuz.” Yaşananlar siyasetin spordan uzak durması gerektiğini hatırlattı. Ve en önemlisi ülkece bizi birleştiren en büyük değerin, gücün Atatürk olduğu bir kez daha görülmüş oldu. Tıpkı Cumhuriyetin 100. yıl kutlamalarına yurttaşın sahip çıkması, akın akın Anıtkabir’e gidilmesi gibi önceki gün de her takımdan yurttaşlar formaları, Atatürk posterleri ve Türk bayrakları ile yaşananlara karşı tepkisini birlik ruhuyla ortaya koydu. 2024 yılı, Cumhuriyet gazetesi olarak bizim için büyük bir gurur ve heyecanı da temsil ediyor. Atatürk’ün adını koyduğu gazetemiz, bu yıl 7 Mayıs’ta 100 yaşında. Ulu önderin liderliğinde Türkiye Cumhuriyeti’ne giden süreçten bugüne asırlık genç olarak sapasağlam, dimdik ayakta. Köklü yapı, bilgi ve tecrübenin, teknolojiyle donanımlı yenilikçi haber bakış açılarıyla bir araya gelmesi gücümüze güç katıyor. Ve Cumhuriyet siz değerli okuyucularından aldığı destekle bu değerin bilincinde canla başla çalışıyor. Çünkü Atatürk’ün egemen, bağımsız, çağdaş, laik, hukuk devleti ilkeleriyle çerçeveli kırmızı çizgilerimizle birlikte doğru, tarafsız, etik, güvenilir habercilik adına sözümüz var. Mutlu, sağlıklı, barış ve adaletin egemen olduğu yeni yıl dileklerimizle...",https://www.cumhuriyet.com.tr/yazarlar/mine-esen/zorlara-alisigiz-2157903
Mine Esen,Büyük kazanım: Medeni Kanun,12 Şubat 2024 Pazartesi,"Seçim süreciyle birlikte anayasa, yargı paketi, Medeni Kanun tartışmaları yeniden alevlendi. Yönetimsel sorunlar, yargının bağımsızlığı konusundaki karne ortada. Anayasaya ilişkin tartışmalar aynı zamanda Cumhuriyetimizin temel ilkeleri açısından kritik önemde. Bu çerçevede anayasanın temel maddelerinden laiklik ilkesi de öne çıkıyor. Akıldan, bilimden yana laik eğitim anlayışına karşı uygulamaların her geçen gün arttığı gözleniyor. Kimi çevrelerin değerlerimizi savunuyoruz adı altında doludizgin tarikat, cemaat kültürüne geleceğimizi, çocuklarımızı teslimiyet arayışı kaygı yaratıyor. Geçen hafta Cengiz Karagöz imzalı haberde Bitlis’te bir ortaokulda “hac ibadetini” öğretmek gerekçesiyle sınıfa Kâbe maketi kurulup öğrencilerle şeytan taşlama provasının yapıldığı aktarılıyordu. Başka bir haberde de iktidar bağlantılı tarikatların eğitimden sağlığa her alana yerleştiği, ihaleleri kaptığı belirtiliyordu. Aytunç Ürkmez imzalı haberde ise Laiklik Meclisi İzleme Merkezi’nin hazırladığı raporda, şeriat ve hilafet çağrılarının arttığı kaydediliyordu. Ülkemizin içinde bulunduğu bu karmaşık coğrafyada, inanç özgürlüğüne saygıyla birlikte dini devletten ayıran, dinin siyasete alet edilmesine kırmızı ışık yakan Atatürk’ün öngörücü yaklaşımının bizi güçlü tuttuğunu sürekli vurgulamak gerekiyor. Geçen pazartesi günü bu çerçevede çok önemli bir tarihin yıldönümüydü. Laiklik, 5 Şubat 1937’de anayasanın 2. maddesinde yapılan değişiklikle devletin niteliklerinden biri olarak kabul edildi. Bu ilke o kadar hayati ki... Demokrasinin, hukuk birliğinin vazgeçilmezi. Kız çocukları ve kadın hakları açısından son derece önemli. Konuya ilişkin haberimizi sürmanşetten siz değerli okuyuculara “Laik Cumhuriyet yıkılmaz” başlığıyla duyurduk. Bu hafta yine önemli bir tarihin yıldönümü. Türk Medeni Kanunu’nun 98. yılı. Padişaha, kula kulluktan sonra Milli Mücadele, ardından Cumhuriyetin ilanı. Yokluk ve yıkıntılar arasında yeni bir ülkenin ekonomiden eğitime, bilime uzanan çağdaş, modern Aydınlanma hedefleri doğrultusunda yola çıkışı. Atatürk liderliğinde bu büyük var olma mücadelesinde Cumhuriyetin ilanından yaklaşık üç yıl sonra 17 Şubat 1926’da Medeni Kanun, Meclis’e getirilir ve kabul edilir. Aynı yıl 4 Ekim’de yürürlüğe girer. Kadın hakları için adeta bir devrimdir. Sıradanlaştıran, unutan ya da unutturmak isteyenlere anımsatmakta yarar var: Laikliği esas alan Medeni Kanun sayesinde Türk kadını erkeklerle eşit haklara sahip oldu. Resmi nikâh zorunluluğu getirildi. Boşanma hakkı tanındı. Çokeşli evlilik yasaklandı. Çalışma özgürlüğü kazanıldı. Miras konusunda kadın-erkek arasında eşitlik sağlandı. Ve gelelim 1926’dan 2024’e... Son dönemde CHP’den iktidarın Medeni Kanun’da değişiklik planladığı yönünde uyarılar artıyor. Geçen hafta acının yıldönümünde deprem bölgesinden haberleri sayfalarımıza taşıdık. Merve Kılıç imzalı haberde, barınma sorununun hâlâ çözülemediği vurgulanıyordu. “21 metrekarelik yaşamlar” başlığıyla depremzedelerin konteynerlerdeki yaşam mücadelesi aktarılıyordu. Olası İstanbul depremine hazırlıklara ilişkin tartışmalar çerçevesinde Şevval Aydoğan imzalı haberimizde ise sağlık sistemindeki sorunlar hatırlatıldı. Referans gazetesi Cumhuriyet, yerel seçim sürecine yönelik haberleri arka planlarıyla birlikte sizlere aktarmayı sürdürüyor. Geçen haftaya damga vuran konulardan biri Cumhurbaşkanı Erdoğan’ın “Merkezi yönetimle yerel yönetim dayanışma halinde olmazsa o şehre herhangi bir şey gelmez. Hatay’a geldi mi? Şu anda Hatay garip kaldı” şeklindeki sözleriydi. Çağdaş Bayraktar imzalı haberde Hataylıların “Yalnızlığımızın nedenini şimdi çok iyi anlıyoruz” ifadeleri dikkat çekiciydi. Bu haftaki Mısır gündemini de geçmek olmaz. 14 Şubat’ta Erdoğan, Mısır’ı ziyaret edecek, mevkidaşı Sisi ile görüşecek. Tarihin garip cilvesi mi denir, bilinmez. “Ey Sisi’den” Sevgililer Günü’nde denk düşen temasa... Gündemin baş döndürücülüğü arasında tek değişmeyen ise iktidarı, muhalefeti yerel seçim sürecinde kapışıp dururken yurttaşın yaşam mücadelesinin ağırlığı altında ezilmesi. Bir zamanların tarım ülkesinde yurttaş artık bütün yerine lahanayı yaprak olarak aldığını, kuru bakliyat, zeytin, peynir fiyatlarındaki artışa yetişemediğini söylüyor. Siyaseti sadece vaat, menfaat sananlara bir kez daha hatırlatalım, yurttaş sesimi duyan var mı diye sormaktan artık yorgun, sıkkın...",https://www.cumhuriyet.com.tr/yazarlar/mine-esen/buyuk-kazanim-medeni-kanun-2174262
Mine Esen,Atina ile ince dengeler,04 Aralık 2023 Pazartesi,"Ankara-Atina hattında son dönemde ilişkilerde karşılıklı gerilimi tırmandırmaktansa düşürme, en azından sabit tutma yönünde bir tutum dikkat çekiyor. Bu çerçevede iki ülke arasında “Yüksek Düzeyli Stratejik İşbirliği Konseyi” toplantıları yapılıyor. Bunlardan biri de perşembe günü Atina’da olacak. Toplantıya Cumhurbaşkanı Erdoğan’ın katılması bekleniyor. Yunanistan Başbakanı Miçotakis geçen ay, “iklim krizi ve göç” gibi konularda Türkiye ile işbirliğinin gerektiğini söylemişti. Erdoğan’dan ise geçen hafta, “İki ülke arasında yeni bir dönem başlar mı” diye soran gazetecilere dikkat çekici yanıt geldi: “Temennimiz odur ki yeni bir dönem başlamış olsun... Bu kadar geçmişi itibarıyla iç içe olan iki ülkenin hâlâ düşmanlığı körükleyen seslerle yürümesi doğru değil. Bir diğer taraftan da bizi kızıştıran kim? Bu noktada baktığımız zaman başta ABD olmak üzere birileri bizi birbirimize düşürmenin gayreti içerisinde...” Erdoğan ABD’ye tepkisini, Yunanistan’a verilmesine karşın Türkiye’ye olumlu yanıt çıkmayan F-16 savaş uçakları üzerinden de dile getirdi. Atina ile görüş ayrılıklarının bulunduğunu söylerken diğer yandan da “hemen çözülebilecek, işbirliği zeminini genişletecek başlıkların olduğunu” da ekledi. Bu çıkış Ankara’nın, savaş jeti ihtiyacı için İngiltere, Almanya, İtalya ve İspanya’nın oluşturdugu konsorsiyum tarafından üretilen Eurofighter Typhoon için zemin yokladığı bir dönemde geldi. Berlin’in olumsuz bakışına karşın özellikle İngiltere’nin, Ankara’nın Eurofighter talebine olumlu yaklaştığı iddiaları gündeme yansımıştı. Hem de Türkiye ile İngiltere arasında geçen hafta “Savunma İşbirliği Niyet Beyanı” imzalanmışken... Gelişmelerle birlikte gözler, Ankara-Londra ilişkileri gibi Atina-Londra hattına da çevrilmiş durumda. İşin ilginci, Yunanistan son dönemde, İngiltere ile “arkeolojik” gerilimde. Osmanlı döneminde Atina’dan İngiltere’ye götürülen “Elgin Mermerleri” diplomatik krizin kaynağı. İngiltere Başbakanı Sunak, ülkesini ziyaret eden Miçotakis’in Londra’nın eseri kendilerine vermemesine tepkisini dile getirmesi sonrası görüşmelerini son anda iptal etti. Ancak bazı Yunan ve İngiliz gazeteleri, ilişkilerde son dönemdeki gerilimin arkasında aynı zamanda Atina’nın, Londra’nın Türkiye’ye yönelik Eurofighter Typhoon çerçevesindeki destekler tutumuna hoşnutsuzluğun olabileceği iddiasını aktardı. Madrid’in de Eurofighter konusunda Ankara’yı destekler tutumda olduğu öne sürüldü. Kimi ise tersine, Berlin’in Ankara’ya mesafeli tutumunun Atina’da “göç konusundaki işbirliğini” etkileyebileceği gerekçesiyle kaygı yarattığı görüşünü dile getirdi. İddialar havada uçuşurken KKTC ve Rum basınında ise BM çerçevesinde Kıbrıs görüşmelerinin yeniden başlaması yönünde arayışlara işaret edildi. Kıbrıs’ta bilindiği gibi Türkiye ve Yunanistan’la birlikte İngiltere de garantör. Bu haftaki Atina temasları öncesinde mesajlar olumlu gelse de sonuca ilişkin büyük bir beklenti yok. İki ülkede şu anki siyasi rüzgâr, “Anlaşamadığımızı değil anlaşabileceğimizi konuşalım” şeklinde. Çünkü kıta sahanlığından adaların silahsızlandırılmasına pek çok zorlu konu ortada. O nedenle de Erdoğan’ın Atina ile ilişkilere işaretle “kazan kazan” politikasındaki başlıkların ne olacağı merak konusu. Yunanistan başta olmak üzere AB ülkelerinin “göç akınını” engelleme konusunda yine Türkiye’ye havuç uzatma çabaları mı var... Yoksa, iktidar cephesinin yerel seçimler öncesinde AB ile buzdolabındaki ilişkileri canlandırarak ağır ekonomik krizi ve yargı bağımsızlığı tartışmalarını biraz olsun azaltma ya da Hamas’a destek konusunda Avrupa ile ABD’nin baskılarına karşı elini güçlendirme arayışı mı... Elbette iki komşu arasında dış güçlerden bağımsız, egemenliğe saygı temelinde işbirliği olumlu bir yaklaşım. Ege, Akdeniz üzerinden enerji, nüfuz mücadeleleri sürerken üstüne Filistin Gazze’deki gelişmeleri de bu tabloya eklersek Ankara-Atina ilişkileri kritik önemde. Ancak tabii ki Atina’nın, ABD’nin Türkiye’nin burnunun dibinde, Yunanistan’da geniş askeri üs hamlelerine onay vermesini hesaba katmayı da unutmadan.",https://www.cumhuriyet.com.tr/yazarlar/mine-esen/atina-ile-ince-dengeler-2147684
Mine Esen,Mücadeleye devam,26 Şubat 2024 Pazartesi,"Herkes birbirini suçluyor... Sorumluluk alacak, hesap verecek kişi, kurum bulmak artık neredeyse olanaksız gibi... Depremde de böyle, İliç’teki maden sahasında yaşandığı gibi ihmaller zinciriyle gelen facialarda da şiddetin giderek yaygınlaşmasında da ekonomik krizde de çevre kıyımlarında da... Kirli, utanmaz bir anlayış hali. Ülke siyasetinde gerilimsiz bir gün yok. Demokratik, laik, hukuk devleti; akıl ve bilimden yana eğitim derseniz, tüm bunlara karşı gerici girişimlerin çekinmeksizin çoğaldığı ortada. Siyaset, tarikat, para, güç çemberi birbirini besleyip duruyor. Sadece bir hafta içinde bile gündeme damga vuran haberler, içinde olduğumuz tabloyu özetler gibi... Pek alışık olmasak da geçen perşembe günü hesap verilebilirlilik adına umut yaratan bir gelişme dikkat çekti. Aytunç Ürkmez imzalı haberimizde Hatay’da depremde yakınlarını yitiren bir ailenin binalara izin veren, denetlemeyen, arama kurtarma faaliyetlerinde geciken kurumlara ve sorumlulara dava açtığı aktarıldı. İlgili bakanlıklardan biri davanın idari değil, asli mahkemede görülmesini istedi. Yargıtay ise “Görev uyuşmazlığı talebini reddetti ve tazminat yükümlülüğü var” diyerek önemli bir karar aldı. İki gün sonra gazetemizde yer alan “Ödülle döndü” başlıklı haber ise toplumsal vicdan ve adalet duygusunun zedelenmesini bir kez daha tartışmaya açacak türdendi. Cengiz Karagöz imzalı haberde 2018’de meydana gelen, 7’si çocuk 25 yurttaşın yaşamını yitirdiği Çorlu’daki tren kazasının yaşandığı dönemde TCDD Taşımacılık AŞ’nin müdürü olan kişinin cumhurbaşkanı kararnamesiyle TCDD Genel Müdürlüğü ve yönetim kurulu başkanlığına getirildiği aktarıldı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Gelelim akıl, bilimden yana laik eğitime karşı çıkışlara... Eğitimde dini öne çıkaran, okullara tarikatları sokan Milli Eğitim Bakanlığı’nın (MEB) bu kez de biyoloji müfredatında değişikliğe gittiği savunuldu. Şevval Aydoğan imzalı habere göre lisede okutulan dersin içeriğine “yaratılış felsefesi” eklendi. MEB Ders Programı Hazırlama Komisyonu üyelerinin bunun uygulamaya geçmesi halinde “Altına imza atmayız, evrimi ve bilimi yok sayamazsınız” tepkisi gösterdiği aktarıldı. Yusuf Körükmez imzalı haberde ise Bornova Laik Eğitim Demokratik Yaşam Platformu üyelerinin “Okulda tarikat istemiyoruz, ÇEDES’e hayır” çağrıları yer aldı. MEB, bu tür işlerle uğraşadursun ekonomik kriz altında ezilen ailelerin çocukları ciddi beslenme sorunuyla yüzyüze. Öğrencilere okulda bir öğün ücretsiz sağlıklı yemek verilmesi için gösterilen çabalara bakanlık adeta kapı duvar. Geçen hafta gazetemizin Eğitim Servisi Şefi Figen Atalay’a konuşan Türkiye Felsefe Kurumu’nun başkanı Prof. Dr. İoanna Kuçuradi’nin şu sözleri ise dikkat çekiciydi: “İnsan hakları eğitiminde hâlâ en büyük eksiğimiz insan haklarını yalnızca hukuk olarak görmektedir. Oysa insan hakları etik ilkelerdir. Dünya genelinde bu noktaya henüz gelmedik. İşte felsefe bunun için de gerekli. Yani ilk önce insan haklarının etik eğitimini yapacak öğretmenlere ihtiyaç var.” Küresel kırılganlıklarla birlikte Türkiye içeride de ağır sorunlarla karşı karşıya. Her an dengelerin değişebileceği bir Batı-Doğu satrancını sürdürmek giderek zorlaşıyor. Bu seçimlerde başta din olmak üzere her türlü konuyu toplumsal kutuplaşma üzerinden oy devşirme hedefiyle kullananların yarattığı tehlikenin farkında olmak, şeriat çağrılarıyla gölgelerin arkasına saklananları görmek ve Atatürk’ün kurduğu Cumhuriyetin ilkeleri çevresinde sımsıkı kenetlenmek gerekiyor. Gazetemizin usta kalemi Ali Sirmen’in geçen cuma günkü köşesinde “Türkiye hâlâ laik mi?” başlıklı yazısında bahsettiği gibi: “Boş hayallerle avunmanın anlamı yok... Türkiye’nin laik kalması isteniyorsa tıpkı Kuvvacılarinkine benzeyen bir diri mücadele vermek zorundayız.”",https://www.cumhuriyet.com.tr/yazarlar/mine-esen/mucadeleye-devam-2179436
Mine Esen,İnsan zekâsı önemli!,11 Aralık 2023 Pazartesi,"Yapay zekâ uygulamaları gün geçtikçe yaygınlaşıyor, günlük hayatın akışında özellikle gençler arasında kullanımı artıyor. Beş, on yıl önce filmlerde gördüğümüz, iyi senaryoymuş diyerek yarı hayret yarı dalga geçerek gülüp geçtiğimiz pek çok teknoloji şu an yaşamımızın “yeni normali”. Ancak teknolojinin bu baş döndürücü gelişimi heyecanla birlikte insanlığın geleceği açısından kaygılara da yol açmıyor değil. Sanayiden sağlık, finans, danışmanlık, medya, müzik sektörüne pek çok alanda yapay zekâ uygulamalarının yaygınlaşması bilgi akışını, verimliliği artırırken diğer yandan da küresel çapta istihdama ciddi etkilerinin olması bekleniyor. Bildiğimiz mesleklerin bazılarının ortadan kalkabileceği, bu çerçevede üniversite eğitiminde kimi bölümlere gereksinim kalmayabileceği görüşleri de tartışmaların merkezinde. Dijitalleşme, yapay zekâ teknolojisinin yaygınlaşmasıyla, bireysel haklar ile yönetim ve egemen güç mücadelesinde bunu kimin, nasıl kullanacağı, sınırlandırmaların hangi çerçevede olacağı da can alıcı konulardan. Etik kısmı kritik önemde. Küresel çapta uzun süren pazarlıklar ve değerlendirmelerin ardından geçen hafta Avrupa’dan önemli bir adım geldi. Avrupa Birliği (AB), dünyada yapay zekâ kullanımını düzenleyen yasa tasarısı üzerinde uzlaşı sağlandığını duyurdu. Kararın yürürlüğe girmesi için en erken 2025’e işaret ediliyor. Bu adımla Avrupa ülkelerinde kullanılacak yapay zekâ sistemlerinin güvenli olması, temel haklara ve birlik değerlerine saygı göstermesi hedefleniyor. Güvenlik güçlerinin yapay zekâ uygulamalarına yönelik sınırlama getirmesi hedefleniyor. Önergede tüketicilerin şikâyette bulunma hakkı, ihlalin görülmesi halinde uygulayıcının cezalandırılmasına ilişkin maddeler yer alıyor. AB yetkilileri kararı “tarihi” olarak değerlendirirken yasanın temel hakların korunması ilkesini dikkate alarak teknolojinin gelişimine yardımcı olacağını savunuyor. Şimdi gözler ABD, İngiltere ve Çin’in atacağı adımlarda. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Konuya ilişkin düzenlemeler elbette olumlu ancak uzun vadeye yönelik sorular çok... Örneğin, insanlık teknolojik gelişmelerle birlikte yapay zekâ-robotumsu insanla dengesini nasıl kuracak, en önemlisi iktidar olmanın anahtarı yapay zekâ imparatorluklarından mı geçecek... Algoritmalar üzerinden algı, yönlendirme tehlikesine karşı etik değerleri koruyacak, kural, yasa, yargıyı belirleyecek kurum kim olacak, bağımsız, şeffaf bir yapı sağlanabilecek mi... Kimi uzman, yapay zekâ sistemlerinin geliştirilmesine yönelik rekabet artarken bunun insani değerleri tehlikeye atmasını önleme hedefiyle küresel uzlaşıyla güçlü kontrol mekanizmasının oluşturulmasının önemine vurgu yapıyor. Öte yandan uzay çağına koşar adım giden insanlık; tüm bu teknolojik devrimlerin ortasında ekonomik, siyasi tüm açılardan adalete yönelik çözüm üretememesiyle yerinde sayıyor. İklim kriziyle mücadelede sınıfta kalıyoruz; savaşları bitiremiyoruz; tüketme, rant kültürüne teslim oluyoruz. Eğitimden gıdaya, barınmaya, sağlığa küresel çapta derin haksızlıklara karşı uluslararası yasalar, Birleşmiş Milletler gibi örgütler yetersiz kalıyor. Dün 10 Aralık İnsan Hakları Günü’ydü. Karnemizin iyi olduğunu söyleyebilecek biri var mı... Yolsuzluk, yoksulluk, yozluk çemberinde dönüp duruluyor. İnsana bir düzen formatı atar mısın diye yapay zekâya mı sorsak... Aman diyeyim, onu da bu dünya insanı güç delisine çevirir mi çevirir...",https://www.cumhuriyet.com.tr/yazarlar/mine-esen/insan-zekasi-onemli-2150133
Mine Esen,Değerleri unutan kim?..,18 Aralık 2023 Pazartesi,"Nasıl bir haftaydı ama... Yeşil sahaya inen şişkin egolarla birlikte utanmaz yumruklar, tekmeler aslında toplumsal çürüme yolunda olduğumuzun bir aynası gibi önümüze seriliverdi. Bazılarımız yaşananlara şaşırdı, nasıl bu hale geldik diyenler, suça, suçluya gerekçe sunmaya çalışanlar da oldu. Şaşırmaya şaşırır durumdayız oysa. Çünkü şiddetin tam da göbeğindeyiz diyebileceğimiz bir haldeyiz. Öyle bir anda da değil, göz göre göre bu hale geldik üstelik. Kadına şiddet, sağlık çalışanlarına şiddet, uluslararası suç örgütlerinin ülkemizde yuvalanması, sporda şike-bahis iddiaları, sokak ortasında kurşunların atıldığı mafya hesaplaşmaları, kimi sosyal medya fenomenlerinin karanlık işleri gölgeleme adına kullanılmaları... Say say bitmez. Her seferinde daha ne olabilir dedik, daha fazlasını gördük. Somali liderinin oğlunun arabayla çarparak motokurye Yunus Emre Göçer’i yaşamdan koparmasının ardından elini kolunu sallayarak ülkeden ayrılması haberi gibi. Gazetemizin muhabiri Cengiz Karagöz’ün, o süreçte bazı kolluk görevlilerinin Göçer’in eşine, çarpma anı görüntülerini görmezden gelip “intihar ettiğini” söylediği haberi dahil, kamuoyunda medya üzerinden farkındalık yaratılmasa olay kapanıp gidecekti belki de... Bugün gazetede yer alan Şevval Aydoğan imzalı haberde ise bir haftada en az üç kadının erkekler tarafından katledildiğine dikkat çekiliyor. Kadın Cinayetlerini Durduracağız Platformu’na göre sadece kasım ayında en az 33 kadın erkekler tarafından katledildi. Geçen hafta gündeme gelen haberlerden biri de Milli Eğitim Bakanlığı’nın (MEB) özel okullara gönderdiği yazıda “Türkiye’nin örf, âdet ve geleneklerine uygun milli değerlerle uyumlu kutlama yapılması” istendiğiydi. Haberle birlikte bunun tam da Noel ve yılbaşı dönemine ayarlı olduğu yönünde yorumlar üzerine eklendi. İstanbul’da bazı üniversitelerde gerici grupların öğrencileri tehdit ettiği, çam ağacı süslemelerini söktüğü de gündeme yansıdı. Aytunç Ürkmez imzalı haberde ise MEB’in müfredata “Türk sosyal hayatında aile” ve “adabımuaşeret” derslerinin eklendiğine işaret ediliyordu. Ders içerikleriyle birlikte eğitimde dinselleştirme tartışmaları daha da arttı. Şaşırmak sorunun çözümü adına pek bir anlam ifade etmiyor. Toplumda yaşanan şiddete tepki, ışık hızıyla bir yenisi gelene kadar sürüyor, sonra da temiz bir toplum için belki de en tehlikeli viraj olan kanıksanmışlık haline geçiş başlıyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İktidara yakın muhafazakâr cephenin her türlü sorunun çözümü için çoğu kez vurgusu dini referanslar üzerinden. ÇEDES projesiyle okullara imamların sokulması, tarikatların eğitimden sağlığa pek çok alana sızma arayışı gibi. Şu soruyu sıklıkla sormakta fayda var. Ahlak, vicdan ve dürüstlüğü sadece dini bir yaklaşım çerçevesiyle sınırlandırmak mümkün mü?.. Üstüne üstelik çürümüşlüğün bu faturasında hesap kime?.. Rezilliklerin baş aktörleri arasında çoğu kez yine iktidara yakın kesimle içli dışlı yapılar, onlara yakın isimler yok mu?.. Çağdaş, laik, akıl ve bilimden yana bir eğitimle birlikte şu anda toplumca batırıldığımız yolsuzluk, yoksulluk, yasak ve yozluk (4 Y) döngüsünü kırmak gerekiyor. Tıpkı hukuk ve adaletin herkes için eşit uygulanacağını göstermek gerektiği gibi. Yeni nesilleri yetiştirme hedefinde, yine “aile” kavramını değerinden çıkarıp kendi nüfuzları için kullanarak kız çocuklarına, kadınlara kısıtlamalar getirecek, haklarına el koyacak bir anlayışın tehlikesi ortada. İran, Afganistan’dan duyduğumuz “ahlak polisi” benzeri uygulamaların, söylemlerin Atatürk’ün kurduğu laik, çağdaş Türkiye Cumhuriyeti’nde yer bulamayacağının altını tekrar tekrar çizmekte fayda var. Bu arada voleybolda yine kızlar yüzümüzü güldürdü. Voleybol FIVB Kadınlar Dünya Kulüpler Şampiyonası finalinde VakıfBank’ı 3-2 yenen Eczacıbaşı Dynavit, kupayı aldı. Kazanan her şekilde Türkiye oldu, kutluyoruz.",https://www.cumhuriyet.com.tr/yazarlar/mine-esen/degerleri-unutan-kim-2152710
Mine Esen,"Bol keseden projeler, kavgalar gürültüler",29 Ocak 2024 Pazartesi,"Işıltılı, bol heyecanlı, “O bir veriyorsa ben beş veririm” şeklinde artıran artırana görüntülü vaatler sezonu açıldı, hepimiz hoş bulduk. Yerel seçimler için geri sayım sürerken doğal olarak siyasilerin kampanyaları da yoğunlaşıyor. Projeler bir dolu... Hepsi en güzelinden, en cafcaflı, yurttaşa ilaç gibi gelecek sözlerle çevrili. İstihdam yaratan, cebi rahatlatan, eğitime, sağlığa önem veren, ulaşımı kolaylaştıran, yeşil, teknolojik, gençlere umut, gelecek sözü veren projeler. Elbette istenen güzel hedefler ama... Aması uygulanabilirliğinde, gerçekliğinde. Gelişen dünyada artık proje üretmenin ötesinde bunun yaşama geçirilmesi, nasıl fark yaratabildiğiniz önemli. Zaten en kolayından internette bir arama motorundan araştırsanız ya da yapa zekâya sosyal belediyecilikte neler olması gerektiğini, dünyanın farklı bölgelerindeki kıyaslamalı uygulama, yatırım metotlarını, ulaşımdan eğitime yenilikçi bakış açılarının nasıl olacağını sorsanız mükemmele yakın yanıtlara, çözüm önerilerine ulaşmanız mümkün. Bunların uygulanması için ise asgaride dahi olsa toplumsal ve siyasi bir uzlaşı zemininin olması, etik ve rant kültürüne karşı bir bakış gerekiyor. Ve elbette hukuki, ekonomik, demokratik açılardan dengelerin yerli yerinde olması da. Peki bizde durum nedir dersek, eyvah ki eyvah mı?.. Yerel seçim süreciyle birlikte siyasi kamplaşma da sertleşiyor, rekabet kızışıyor. Kimileri soruyor, ülke hangi seçime hazırlanıyor, 2028 hesapları mı yapılıyor diye... Muhalefet cephesinde her bir partinin kendi içindeki muhalefet sarmalı dalgalı bir görüntüye bürünüyor. Bu ortamda adayların kampanyalarına nasıl odaklanacakları, partilerin kendi içlerinde birlik duruşlarının ne zaman netleşeceği de kritik sorulardan. 31 Mart’a doğru zaman hızla akıyor. Ağır ekonomik, toplumsal sorunlar arasında bunalan seçmenin bu toz duman kapışmadan sıkılması, aklının karışması, siyasetten soğuması olasılığını göz ardı etmemek gerekiyor. Tabii bir de şu ana kadar açıklanan tabloda, kadın adayların sayısının ne kadar az olduğu da eleştirilmesi gereken bir durum. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Gelelim iktidar cephesinin sunduğu projelere. Yeşil alanlar, kentsel dönüşüm, depreme yönelik önlemlere ilişkin sözler epey bol. İktidar karnesine bakınca inandırıcılığı haliyle tartışmaların merkezinde. Geçen hafta gazetemizde yer alan bir haberde Çevre, Şehircilik ve İklim Değişikliği Bakanlığı’nın verilerine göre son 20 günde 537 proje için ÇED sürecinin başlatıldığı belirtiliyordu. Bunların 190’ının yeni maden sahası olduğuna dikkat çekiliyordu. Mera ve tarım arazilerini tehdit eden projelere işaret edilirken 11 ilde bazı alanların Cumhurbaşkanlığı kararıyla orman sınırları dışına çıkarıldığı kaydediliyordu. Mustafa Çakır imzalı haberimizde ise iktidarın farklı bölgelerde kamuya ait 73 taşınmazı özelleştirme kapsamına aldığı aktarılıyordu. Bu yerler özelleştirme çerçevesinde istenirse satılabilecek. Alanlar arasında İzmir, Muğla ve Antalya’daki denize sıfır ya da çok yakın noktalardaki değerli taşınmazlar da var. İstanbul’da özelleştirilecek yerler arasında Sarıyer Rumelifeneri’ndeki bir alandan da bahsediliyor. Bunun gibi rant, çevre talanı kuşkusunu akla getirebilecek pek çok haberi peş peşe saymak mümkün. O zaman da seçmen olarak hani vaatler, hani halihazırdaki uygulamalar diye sormak pek de tuhaf olmasa gerek... Yine İstanbul için iktidar cephesinin söz verdikleri arasında okullarda beslenme desteğinin verilmesi de dikkat çekti. Ancak bu desteği yine kendileri kaldırmamış mıydı?.. Hatta birçok bölgede muhalefetin okullara gıda desteği girişimlerinin önünün kesildiği haberleri de gündeme gelmemiş miydi?.. Ama seçim dönemi ya, olur böyle işler mi demeli!.. İktidarı, muhalefeti seçim denince yurttaşa bol vaatler dönemi açılıyor, karşılıklı suçlamalar havalarda uçuşuyor. Haliyle yurttaşın demokrasinin en önemli unsurlarından biri olan sandığa giderken sorgulayacağı konular arttıkça artıyor. En az 50 bin canımızı yitirdiğimiz 6 Şubat depremlerinin yıldönümüne yaklaşıyoruz. İlk günden itibaren unutmayız, unutmayacağız vurgusuyla depremzedelerin yaşadıkları zorlukların, bölgedeki gelişmelerin takipçisiyiz. İrem Karataş ve Çağdaş Bayraktar bu çerçevede bölgeden izlenimlerini hem gazete hem de Cumhuriyet TV’den acının birinci yıldönümünde sizlere aktarmayı sürdürüyor. Bu arada gazetemizin portal kısmında güçlü yazar kadrosuna bir isim daha eklendi. İki haftada bir salı günleri yazar, yaratıcı yapımcı Yiğit Güralp “İki Lafın Beli” köşesinden siz değerli okuyucularla buluşacak. Güralp’a hoşgeldin diyoruz.",https://www.cumhuriyet.com.tr/yazarlar/mine-esen/bol-keseden-projeler-kavgalar-gurultuler-2168975
Mine Esen,Mafyayı normalleştirmek pek normal değil,27 Kasım 2023 Pazartesi,"Karapara, uyuşturucu, vergi kaçırma, sporda şike-bahis iddiaları, karanlık işleri gölgeleme adına kullanılan sosyal medya fenomenleri... Akıl almaz yollarla milyarlarca liralık bir yasadışı akış... Duyduklarımız, televizyonlarda adım başı rastlanan mafya dizilerindeki gibi. Son dönemde çetelerin kirli işlerini, karaparanın izlediği yolu, meslektaşlarımızın cesurca ortaya döktüğü haberlerden de öğreniyoruz. Her biri sarsıcı, içten kokuşmuş bir sistemi gözler önüne seren iddialarla dolu. İçişleri Bakanı Ali Yerlikaya döneminde neredeyse her gün yerli, yabancı bağlantılı bir suç örgütüne, liderine yönelik operasyon ve gözaltı haberi gündeme düşüyor. Bu operasyonlar elbette önemli ancak suç şebekelerinin merkezi mi olmuşuz, ne zaman olmuşuz soruları akıllarda... Ülke olarak bu tabloyu nereye oturtmak gerek? Siyasi, ekonomik tüm açılardan; yoksulluk, yolsuzluk ve yozluk açısından mı, toplumsal ahlaki çöküntüden mi ele almak lazım?.. Mafya dizileri derken pek çok ülkede benzer yapımlar, içerikler üretiliyor. Diziler hayallerin yanında bir anlamda toplumun da aynasıysa o zaman vah halimize mi demeli. Bizdekilerin çoğunun mayası benzer. “Ama devleti seviyor” cilasıyla kahramanlaştırılanlar; takım elbiseli, lüks araçlı elleri silahlı maço karakterler, kendi yaşamlarını yaşayamayan kadın eş, sevgili ve kız çocuklarının Stockholm sendromu halleri, şiddet görmeleri, “erkek anasıyım ben” diyerek gücünü buna dayayan anne karakterleri, sözde “ahlaklı-ahlaksız” imalarıyla kadınların ayrıştırılması... Say say bitmez. Tabii bir de üstüne moda ikonu gibi giyimler, görgüsüzce altın varaklı evlerde kalabalık yaşamlar. Çıkara dayalı yandaşlık zihniyeti, liyakatsizlik ve nepotizm alıp başını gitmişken elbette bunun sorumlusu diziler diyecek halimiz yok. Özgürce, isteyen izler isteyen geçer gider, kime ne. Tehlike, dizilerde gördüğümüz gibi gerçek hayatta da toplumun ciddi bir kesiminde “şiddetin sıradanlaştırılması”nda; Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol diziler ve sosyal medyanın etkisiyle gençlerin, “kolay para, ışıltılı hayatlar” mizansenlerine özenmeleri, hak-hukuk, etik değerleri küçümseme ve suç örgütlerinin avına düşme riskinde. AKP, iktidar yolunda ilerlediği ilk yıllarında yanılmıyorsam yoksulluk, yolsuzluk, yasaklara atıfla 3 Y ile mücadele söylemindeydi. Yaklaşık 21 yıl sonra tablomuz ortada. Bu 3 Y’ye, her birini de içine alacak şekilde yozluğu da eklemiş bir görüntüdeyiz. Bu noktada Uluslararası Şeffaflık Örgütü’nün 2022 Yolsuzluk Algı Endeksi’nde Türkiye’nin, 180 ülke arasında 101. olduğunu hatırlamakta fayda var. Öte yandan 25 Kasım Kadına Yönelik Şiddete Karşı Uluslararası Mücadele Günü’nde cumhurbaşkanı genelgesiyle yine tartışmalı kararlar dikkat çekti. Şiddet konusunda kadının beyanı esastır ilkesine zarar vereceği yorumlarına neden olacak şekilde genelgede “kanıta dayalı politikalara” atıf yapıldı. Şiddetle Mücadele Koordinasyon Kurulu üyeliğine de Diyanet İşleri başkanı eklendi. Türkiye’de dinci, muhafazakâr kesimlerin “ahlak, değerler” diye tutturdukları söylemler arttıkça artıyor. Çağdaş, laik eğitimi delip imamı okula sokmaya çalışan zihniyet, kadın ve kız çocuklarına yönelik baskıcı ortam, ölümcül şiddet körükleniyor. Ahlak nedir peki... Sadece dini bakış açısıyla değerlendirilemeyecek kadar geniş bir kavram oysa. Ama din üzerinden siyasi, ekonomik, iktidar hırsı ne derseniz deyin takiyye yaparak güç peşinde koşanlar açısından en kullanışlı söylem. Çürümüş bir topluma dönüşmemek için demokratik haklar, hukukun üstünlüğü, etik değerler, liyakat, çağdaş eğitim ve mütavazılık ayarları son derece önemli oysa. Gün gelir ekonomi rayına girer yoksulluk giderilir ama yolsuzluk, yozluk, cahillik topluma bir sindi mi temizlemesi çok uzun ve  zorlu bir süreç getirir. Haliyle gelecek nesillerin kaybı anlamına gelir.",https://www.cumhuriyet.com.tr/yazarlar/mine-esen/mafyayi-normallestirmek-pek-normal-degil-2145153
Mine Esen,Birlik olmak,25 Aralık 2023 Pazartesi,"Şehit haberlerinin acısıyla yeni bir haftaya başlıyoruz. Irak’ın kuzeyinde hafta sonu iki gün içinde iki ayrı terör saldırısında 12 askerimizi yitirdik. Bir kez daha gözler Suriye, Irak ve İran üzerinden bölgedeki sıcak gelişmelere, Türkiye’nin bu karmaşık  denklemdeki yerine, atacağı adımlara çevrildi. 2024, zorlu bir yıl olacağını acı bir şekilde hatırlattı. Yakın dönemde yaşanan, sınırlarımıza da uzanan gelişmelere şöyle bir bakalım... Irak ve Suriye’de yönetimsel boşluklarla birlikte terör örgütü PKK/YPG’nin etkinliği ortada. Ankara’nın tüm çıkışlarına karşın Washington’ın YPG’ye desteği sürüyor. Tıpkı, petrol/gaz sahalarına yakın bölgelerde YPG işbirliğiyle ABD konuşlanmasının devam ettiği gibi. NATO müttefiki Ankara-Washington hattında ilişkilerdeki kırılma noktaları bilindik. Üstüne bir de Türkiye’nin F-16 savaş uçağı taleplerine Biden yönetiminden “Önce İsveç’in NATO üyeliğini onaylayın” kartı da eklenmiş durumda. ABD Başkanı Biden, geçmişte Irak’ın etnik temelli şekilde bölünmesinden yana cepheye yakın siyasetçilerden. Irak’ta geçen hafta yerel seçimler için sandık başına gidildiğini de hatırlamakta fayda var. Özellikle uzun yıllar etnik nüfus üzerinden oyunların oynandığı Kerkük’teki seçimler kritik sonuçlar barındırıyor. Ankara ile soğuk ilişkilerdeki Kürdistan Yurtseverler Birliği en çok oya sahip olurken Arap Koalisyonu Listesi ikinci, Birleşik Irak Türkmenleri Cephesi Listesi de üçüncü çıktı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Suriye gibi Irak’ta da Şii İran’ın etkisi yadsınamaz. Ankara-Tahran arasında pek ortalığa serilmese de ciddi görüş ayrılıkları yıllardır yaşanmakta. Diğer yandan İsrail’in Gazze’ye saldırıları, Filistin’i nasıl bir geleceğin beklediğine yönelik öngürülemezlik tablosu da önümüzde duruyor. Ankara ile Washington’ın yakın müttefiki Tel Aviv arasında gerilim yüksek. ABD’nin Irak’ı işgali, “Arap Baharı” süreçleriyle Suriye’ye de sıçrayan iç çatışmalar yıllar içinde bu ülkeleri “vekâlet savaşları”nın merkezine çevirdi. Suriye’de sahada ABD’den Rusya’ya, İran’a pek çok güç bulunmakta. Şam yönetimi müttefiki Rusya ile Türkiye arasında ilişkiler ise bölgesel alanlara göre değişiklik gösteriyor. Bu karmakarışık tabloda Türkiye açısından toprak bütünlüğü ve egemenlik haklarını korumak son derece hayati önemde. Ankara uzun süredir, bir ABD bir Rusya denklemi üzerinden denge tutturma çabasında. Akdeniz havzasına uzanan enerji ve etkinlik mücadeleleri arasında, Atina ile ilişkileri yeniden rayına sokma arayışında. Ama bölgede yapılan tüm diplomatik ya da askeri manevralar bütüncül bir çözüm içerecek formülde değil. Çünkü çok kutuplu küresel sisteme doğru ilerlendiği yorumlarını da hesaba katarsak hızlı, anlık değişimlere karşı alınacak tek taraflı tutumlar riskler barındırabilir. Sınırlarımıza doğru uzanan bu tehlikeli gelişmeler arasında ise yerel seçime gidilirken iç siyasette tıkanmışlık, muhalefetin karşılıklı birbirini suçlaması ve iktidar cephesinin kutuplaştırıcı söylemlerinde doz artıyor. TSK’ye yapılan saldırı sonrasındaki çıkışlar da buna son örnek. Yaşanan acıya karşı güçlü ulusal birlik duruşu elbette şart ama aynı zamanda olayın nasıl gerçekleştiğini, bir ihmalin olup olmadığını, dış politikada askeri ve siyasi yol haritasının nasıl ilerleyeceğini sorgulamak da demokratik işleyişin gerekli bir parçası. TBMM de bunun için doğru adres değil mi?.. 2024’e doğru geri sayımdayız. Ama geçen hafta gazetemizde de yer bulan haberlere bakınca sanki tarihte geriye doğru ışınlananlar olduğunu görür gibi olduk. ÇEDES projesi adı altında anaokulunda imamın derse girişi mi dersiniz, bir imamın ortaokulda insan hakları dersi vermesi mi, üniversitelerde protesto hakkına baskı arayışı mı, MEB’in ve bakanın tarikat, cemaatlerle işbirliğini normalleştirmeye yönelik çıkışları mı... 100 yıllık bir geriye gidiş tablosunun içine girmek isteyenleri şaşkınlıkla izliyoruz. Ancak karşıdevrim arayışına girişenlere karşı Atatürk’ün kurduğu çağdaş, laik, hak, hukuktan yana Cumhuriyetin izinde toplumun pek çok katmanından GEÇİT YOK diyenlerin sesleri gür ve berrak çıkıyor.",https://www.cumhuriyet.com.tr/yazarlar/mine-esen/birlik-olmak-2155303
Mine Esen,‘Vekiller’ dünyası,15 Ocak 2024 Pazartesi,"Bir kez daha şehit haberleriyle içimiz yandı, dokuz ailenin evine ateş düştü. Terörle mücadelede TSK operasyonları kapsamlı şekilde sürüyor. Ancak Irak’ın kuzeyinde 20 günde üç ayrı saldırıda 21 askerimizin şehit olmasıyla bölgedeki fay hatlarında nasıl bir gelişme olduğunu sorgulamak, sahadaki konumu iyi analiz etmek gerekiyor. Bunu seçim öncesi kısırdöngü siyasetine alet etmeden; muhalefetiyle, iktidarıyla, uzmanıyla, tüm görüşleri değerlendirmek ülkemizin güvenliği açısından son derece önemli. II. Dünya Savaşı sonrası oluşturulan küresel güçler denkleminin yeniden tasarlanma çabaları ortada. Türkiye ise içeride ağır siyasi kutuplaşma tablosunda sıkışmış halde. Sınırlarını tehdit eden gelişmeler, kaynayıp duran bölge göz önüne alındığında Türkiye’nin gücünü nasıl kullanacağı, sadece askeri değil siyasi etkinlik/ittifaklık dengesini nasıl sağlayacağı kritik sorular. Ukrayna savaşıyla Karadeniz’deki gerilim ve İsrail’in Gazze saldırılarıyla ateşin daha geniş bir coğrafyaya yayılma riski artıyor. Irak ve Suriye’ye bakarsak yıllarca büyük güçlerin bu ülkeler üzerinden yürüttükleri “gölge oyunları” artık açık seçik. ABD ile İsrail’in yanı sıra İngiltere ve kimi AB ülkelerinin de “bölünmüş haritalar” yönündeki tutumları bilindik. “Vekil güçler” kavramı ise artık daha yaygın. Bu kimi zaman etnik, mezhep kökenli milis güçler, kimi zaman terör yapılanmaları üzerinden oluyor. Kirli oyunların baş aparatları arasında terör örgütü PKK/YPG gibi IŞİD de var. Matruşka örneği gibi hepsi istihbarat servisleriyle iç içe. Farklı bakış açıları, farklı ittifak denklemleri olsa da Türkiye ve İran bölgede egemenliklerine yönelik tehditler konusunda benzer şekilde diken üstünde. Bu nedenle de iki ülke arasında diyalog önemli. ABD’nin izlediği politika nedir dersek; Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol - Çin’le mücadeledeyken hegemonyasını sürdürebilme arayışıyla Rusya’yı Ukrayna savaşıyla zayıflatma, Avrupa ile geleneksel Transatlantik birliğini koruma çabası. - İsrail ittifakının tutkallarından biri de Ortadoğu üzerinden güç algısını koruma hedefi. Ancak diğer yandan bölgede savaşların geniş çaplı, yoğun ateşle yayılmasından pek yana değil. Daha büyük askeri yığınağın gerekeceğinin, Kızıldeniz’de küresel ticari ulaşım hattında krizin yaşanabileceğinin farkında. Bu da uluslararası tepkileri artırabilir. Ve yeni krizlerle birlikte Çin merkezli Asya-Pasifik odağından uzaklaşmak zorunda kalabilir. ABD şu anki tabloda, bölgede İran’ı sınırlandırma, Irak, Suriye’de kendisine bağımlı oluşumlar yaratma peşinde. Türkiye açısından ABD’nin izlediği tutumun NATO müttefikliğiyle değerlendirilemeyeceği açık. Ancak küresel buhran dönemlerinde sözde kalsa bile var olan ittifaklara yönelik ani virajların tehlikeler barındıracağı tartışmalarını da gözden kaçırmamak gerek. Türkiye’nin Batı ittifakı içindeki konumu, aynı zamanda Doğu ve diğer işbirlikleri açısından da kendisini değerli kılmıyor mu sorusu önemli... Elbette asıl vurgulanması gereken Türkiye’nin egemenliğindeki gücünün Atatürk’ün kurduğu Cumhuriyetin temel ilkelerinde olduğu. Bunu aşındırma girişimlerine karşı ulusal birlik ruhu şart. Yerel seçim süreciyle birlikte geçen hafta dikkat çeken haberlerden biri de Eskişehir’den geldi. CHP’nin adayı, belediye başkanı Yılmaz Büyükerşen’in de desteklediği Ayşe Ünlüce oldu. Atatürk’ün kurduğu Cumhuriyetin temel ilkelerinin yılmaz savunucusu, Aydınlanmanın çınarlarından, ömrünü eğitime, bilime, sanata adayan Eskişehir’in efsane belediye başkanı Büyükerşen... Değerli Yılmaz Hocam, büyük emeklerinizle kurulup birçok gelişmiş ülkedeki üniversitelerle benzer imkânlar sağladığınız Eskişehir Anadolu Üniversitesi İletişim Bilimleri Fakültesi’nin mezunlarından biri olarak size bir kez daha teşekkür ediyorum. Özüne saygıyla, gelişmiş, modern, “gidilecek, görülecek kentler” listesinin baş sıralarında yer alan cıvıl cıvıl bir yaşam alanı oluşturdunuz. Sosyal belediyecilik konusunda yenilikçi projelerlerle hepimize örnek oldunuz, Yorulmak nedir bilmeden, enerjinizi çevrenize yayarak, şikâyete sığınmayıp üreterek bizlere alışılmış sığ politikaların dışında olunabileceğini gösterdiniz. Eğitime verdiğiniz önemle milyonlarca ışık yaktınız...",https://www.cumhuriyet.com.tr/yazarlar/mine-esen/vekiller-dunyasi-2162983
Mine Esen,Birleşebildik mi?..,22 Ocak 2024 Pazartesi,"“Ben, Atatürkçüyüm, Ben, Cumhuriyetçiyim Ben, laikim Ben, antiemperyalistim Ben, tam bağımsız Türkiye’den yanayım Ben insan hakları savunucusuyum Ben, terörün karşısındayım Ben, yobazların, vurguncuların, çıkarcıların düşmanıyım...” Yukarıdaki satırlar gazetemizin unutulmaz kalemlerinden, araştırmacı gazeteciliğin simge ismi Uğur Mumcu’yu anlatıyor. Karanlık suikastlarla yitirdiğimiz aydınlarımızı, cesur kalemleri anımsatan bir “Adalet ve Demokrasi Haftası”na daha giriyoruz. Katledilen yazarlarımız Prof. Dr. Muammer Aksoy ile Uğur Mumcu’yu özlemle anıyoruz. 24 Ocak 1993’te Ankara’da evinin önünde bombalı saldırı sonucu aramızdan ayrılan Mumcu için etkinlikler düzenlenirken gazetemizde de bu hafta kendisinin şimdiye dek kamuoyuna yansımamış olan akademik bir çalışmasına yer vereceğiz. Gazetemizin yazarı Işık Kansu’nun arşiv çalışmasıyla birlikte Mumcu’nun 1970’te hukuk fakültesi asistanı olarak kaleme aldığı makaleyi sizlerle paylaşacağız. Mumcu’nun anayasal düzen için koyduğu tanı bugün yaşananlara karşı ders niteliğinde; YARGI ÜSTÜNLÜĞÜNE DAYALI KUVVETLER DENGESİ... Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Yazarlarıyla birlikte basınımızın çınarı Cumhuriyet, Atatürkçü, bağımsız, çağdaş, laik, hukuk devleti çizgisinde, demokratik, özgür basından yana tutumundan taviz vermedi. Ne yazık ki bu onurlu, ilkeli duruşta çok ağır bedeller ödedi. Nice ölüm, baskı, tehdit ve hukuksuzluk gördü. Ama vazgeçmedi. Burada defalarca dile getirdiğimiz gibi vazgeçecek de değiliz. Mumcu ve Aksoy gibi yazarlarımız Bahriye Üçok, Onat Kutlar, Ahmet Taner Kışlalı da hain saldırılarla yaşamdan koparıldı. Her seferinde toplum olarak acıda buluşuldu, milyonlar bir daha “Karanlığa geçit yok, adalet” diye haykırdı. Ama ne yazık ki son olmadı. Geçen hafta gazeteci Hrant Dink’in de katledilişinin 17. yılıydı. Ülke olarak sorumluları bulma, arkasındaki güçleri ortaya çıkarma konusunda vicdan ve adalet terazisinde sınıfı geçtiğimizi söyleyebilmek mümkün mü?.. Günümüzde gericilerin karşıdevrim çabalarına, yönetimsel krizlere, yolsuzluk, yozluklara baktığımızda bir kez daha Mumcu’nun da aralarında olduğu aydınlarımızın değerini anlıyoruz. Yıllar öncesinden yaptıkları uyarılarda ne kadar haklı olduklarını görüyoruz. Ama ne yazık ki sorunu görsek bile çözüm üretme, umutları diriltmede pek de ilerleyemiyoruz, kutuplaşma iklimini engelleyemiyoruz. Gazetemizin tarihe ışık tutan arşivinde gezinirken başyazarımız, Aydınlanma çınarlarından İlhan Selçuk’un, Mumcu’nun ikinci ölüm yıldönümünde yaptığı bir konuşmaya rastladım. Şimdiye bakıyorum da sanki zaman tünelinde asılı kalmışız... İlhan Selçuk kalabalığa şöyle sesleniyor: “Acı ağlatır, duygulandırır, acıdan kin ve öfke doğar. İlkel toplumlarda herhangi bir acının ardından kan davası gelir. Uğur bir kan davası istemezdi. Uygar bir insandı, uğrunda öldüğü ideallerin, fikirlerin ülkemizde gerçekleşmesini isterdi... Acaba arkadaşlar, iki yıl sonra yine buraya geldiğimiz zaman ülkemiz böyle mi olacak?.. Yoksa biz önce kendi aramızda birleşmenin, bütünleşmenin, kurumsallaşmanın, kişisel çatışmaların sonuna bir nokta koyabilecek miyiz? Birleşebilecek miyiz? Uğur bunu isterdi...” Ne dersiniz, birleşebildik mi?.. Bu arada yüzüncü yılımıza girerken gerek gazetemizde gerekse portal kısmında atılımlarımızı sürdürüyoruz. Gazetemizin güçlü yazar kadrosuna tecrübeli bir isim daha eklendi. Yazar, Türk Dil Derneği’nin kurucularından Sevgi Özel iki haftada bir perşembe günleri “Sözebesi” adlı köşesinden siz değerli okuyucularla buluşuyor. Kendisine bir kez daha hoşgeldin diyoruz. Cumhuriyet olarak yapay zekâ alanında yeni teknolojileri yakından takip ediyoruz. Bu çerçevede Cumhuriyet kendi yapay zekâ sisteminin beta versiyonunu GPT Store’da yayına alan ilk basın ve medya kurumu oldu. Cumhuriyet GPT kullanıcıları, bu sistem sayesinde güncel haberlere anında ulaşabilecek, diledikleri makaleleri özetleyebilecek ve hatta Cumhuriyet gazetesi ile “konuşabilecek”. Geçen hafta gazetemizin efsane dış haberler servisi şefi Ergun Balcı’yı da ölümünün 25. yılında özlemle andık. Düşünün öyle bir dönem ki internet, arama motorları vs. yok. Ergun abi adeta canlı bir ansiklopedi gibi küresel çapta neredeyse her konuya hâkim. Derin bilgisinin yanı sıra mütevazı. “Babıâli’nin dışişleri bakanı” olarak da tanınan Balcı’nın “Politikada Sorunlar” başlıklı köşesindeki öngörülü yaklaşımları günümüzde de geçerli uyarılar içeriyor: “Türkiye’nin asıl sorunu dış güçlerden değil, içeriden kaynaklanıyor... Biz içeride güçlü olur ve demokrasi çıtasını yükseltebilirsek Türkiye’yi istikrarsızlaştırma hevesleri kursaklarda kalır.”",https://www.cumhuriyet.com.tr/yazarlar/mine-esen/birlesebildik-mi-2165956
Mine Esen,Hesap sorabilme hakkı,19 Şubat 2024 Pazartesi,"“Göz göre göre gelen facia”, “Uyarılara kulak asan yok”, “Uzman raporlarını hiçe saydılar”... Haberlerde, çevremizdeki sohbetlerde pek çok kez duyduğumuz bu ifadelere tepkiler artık ne yazık ki alışılmış bir kabullenişe doğru ilerliyor. Sanki kötülük, yanlışlık konuşuldukça “sıradanlaşıyor”, vicdan terazisi tersyüz oluyor, hesap sorma, sorumlu tutma umudu azalıyor. Geçen hafta içimizi yakan Erzincan İliç’teki maden faciası ülkemizin içinde bulunduğu çarpık tabloyu bir kez daha ortaya koydu. Dokuz canın yitirildiği, kelimenin tam anlamıyla göz göre göre gelen facia, toplumsal, yönetimsel çürümenin kıyılarında gezindiğimizi bir kez daha hatırlattı. Para, rant ve sınırsız güç peşinde olanların, sömürgeci anlayışla talan peşinde koşanların yurttaşın yaşam hakkına yönelen tehdidini gösterdi. Hukuk, bilim ve etik değerlerin nasıl yerle bir edildiğini de... Faciaya ilişkin Mustafa Çakır imzalı haberimizde, DİSK ve CHP’nin sıraladığı ihmaller listesi “göz göre göre” ifadesinin içini dolduracak şekildeydi: “Depolama alanı dere yatağının tepesine kuruldu. İşçilerin konteynerleri siyanürlü toprağın toplandığı alanın altına yerleştirildi. İşçiler çatlak olduğunu iletti, önlem alınmadı. Yağmurla birlikte hem atmosfere hem de Fırat’ın suyuna siyanür karışabilir.” Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Kimya Mühendisleri Odası da ekosistemin bozulabileceği uyarısı yaptı. Cengiz Karagöz’ün haberinde ise bir uzmanın kurtarma ekiplerinin bu gibi bir olay için hazırlığının bulunmadığına dikkat çektiği aktarılıyordu. Peki, şimdi bir anket yapsak ve yurttaşa sorsak: “Sizce yaşanan bu acı olaydan sonra denetimler artar mı, doğaya, canlıya tehdit içeren maden projelerine dur denir mi... Bu izinlerin altında imzası bulunanlardan hesap sorulur mu?...” Şu haber bile umudu nerede tutar bilemedim. Madenin yüzde 80’ine sahip olan Kanada-ABD ortaklı SSR Mining isimli şirket faciayla aynı gün yatırımcılarını bilgilendirmek için bir rapor yayımladı. İddiaya göre raporda, bölgede büyüme potansiyeli gördükleri ve facianın meydana geldiği Çöpler Altın Madeni’nde yeni alanlar için sondaj yapılmasının planlandığı ifade edildi. Şirketin Türkiye’nin başka kentlerinde de maden aramak için çalışmaları bulunduğu kaydedildi. Hâlâ kâr hırsıyla yola devam hali, ders almamakta ısrar, yeni ölümlere ve doğa katliamına kapı açmak değildir de nedir?.. Çalınan bu ülkenin doğası, çocuklarının geleceğinin suyu, aşı, canı... Hesap sorabilmek, unutmamak, unutturmamak için demokratik hakları, birbirini dengeleyen güçler ayrılığı ilkesini savunmak bu nedenle de hayati önemde. Tarım, hayvancılıkta yaşanan sorunlar, ithalata yüklenme ve doğal alanların ranta kurban edildiği zorlu bir tablonun içindeyken 17 Şubat-4 Mart 1923 tarihlerinde İzmir’de yapılan İktisat Kongresi’ni de anmak daha bir önem kazanıyor. Kongrenin açılış konuşmasında Mustafa Kemal, “Ulusal egemenlik, iktisadi egemenliğe dayanmalıdır. Siyasi ve askeri zaferler ne kadar büyük olursa olsun, iktisadi zaferlerle taçlandırılmadıkça sonuçsuz kalır” sözlerini tarihe kazır. Üreten bir ülke yaratacakları vurgusu yapar. Yabancı sermayeye açık olduklarını ancak yabancıların ülkeyi yağmalamasına izin vermeyeceklerini de belirtir. İliç’te yaşananları da düşünürsek, 101 yıl sonra dersimizi iyi çalışmadığımız görünüyor. Yerel seçim atmosferiyle birlikte geçen hafta, muhalefet cephesinde tartışmalar daha da alevlendi. Ana muhalefet partisi CHP sonunda tüm bölgelerde adaylarını belirledi. Bazı isimler parti yönetimine sert eleştiriler eşliğinde istifalarını duyurdu. Sarp Sağkal imzalı haberde parti içinde bazı kurmayların “Her doğum sancılı olur... Bu değişimin önünü şartlar ne olursa olsun açacağız” dediği aktarıldı. İktidar tek elden kampanyasını hızla sürdürüyor, CHP adaylarının da bir an önce sahaya inip yurttaşa çözümün anahtarı olma hedefini anlatması gerekiyor. Zaman daralıyor, özellikle kararsızlar için sandık tercihlerinde bu belirsizlik atmosferinin nasıl bir sonuç yaratabileceğini iyi değerlendirmek gerekiyor. Bu arada gazetemizin portal kısmında güçlü yazar kadrosuna bir isim daha ekleniyor. İki haftada bir perşembe günleri eğitimci, yazar Ali Apaydın “Beyaz Zambaklar” isimli köşesinden siz değerli okuyucularla buluşacak. Apaydın’a hoş geldin diyoruz.",https://www.cumhuriyet.com.tr/yazarlar/mine-esen/hesap-sorabilme-hakki-2176861
Mine Esen,Bir haftaya nasıl sığdık!,05 Şubat 2024 Pazartesi,"Gazeteciler açısından manşet sıkıntısının çekilmemesi tuhaf bir iç rahatlama hissi yaratır. Ancak aynı zamanda gazeteci bunun pek de iyi bir şey olmadığını bilir. Çünkü bu tehlikeli bolluk, ülke için aydınlık bir tablonun ortada bulunmadığını da gösterir. Geçen hafta gazetemizin siz değerli okuyuculara duyurduğu haberler tam da bunun örneğiydi. Baş döndürücü gündemle birlikte ülkemiz açısından son derece kritik süreçte olduğumuzu bir kez daha hepimize hatırlatan bir haftaydı. Anayasal hukukun nasıl ağır bir krizde olduğunu gösteren TİP milletvekili Can Atalay hakkındaki Yargıtay kararının Meclis’te okunması, ana gündemlerden biriydi. AYM’nin kararına, muhalefetin itirazlarına karşın Atalay’ın milletvekilliğinin düşürülmesine ilişkin fezleke iktidarca TBMM’de okundu. Ankara’dan Selda Güneysu ile Sarp Sağkal, İstanbul’dan Rengin Temoçin imzalı haberlerimizde, siyasi ve hukuki süreçlere ilişkin gelişmeleri sizlere ayrıntılı şekilde aktardık. Haftanın diğer önemli gündemi ise yine laik eğitime karşı arayışlardı. MEB, okullara imam sokarken özel okullarda yabancı dil dersinin azaltılıp din dersinin çoğaltılması da eleştirilerin merkezinde. Son alarak bir MEB yetkilisi, bazı İngilizce ders kitaplarının “kültürel yozlaşmaya neden olduğunu” savundu. Eğitim servisi şefi Figen Atalay imzalı haberde, MEB yetkilisinin özel okullara çağrıda bulunarak “pagan kültürü etkinliklerine yer verilmemesi” uyarısında bulunduğu, “Din kültürü dersinde matematik işlenirse gereğini yaparız” dediği de aktarıldı. Bu çıkışın yılbaşı, Noel gibi kutlamaları engellemeye yönelik tutumların arttığı süreçte gelmesi de dikkat çekti. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bir gün sonra gazetemizin manşet başlığı ise “Türkiye laiktir” oldu. Bildiğimiz ama yeniden altını kalın harflerle çizdiğimiz bu başlığın kaynağı ise Cumhurbaşkanı Erdoğan’ın “İslamın hayata dair kurallarının bütününü temsil eden şeriata düşmanlık, dinin kendisine husumettir” ifadelerine yönelik büyük tepkiydi. Hukukçular, kimi ilahiyatçılar, kadın dernekleri, ADD gibi pek çok kesimden Atatürk’ün kurduğu Cumhuriyetimizin temel değerleri, anayasanın maddeleri hatırlatılarak 100 yıl geriye gidilmeyeceği mesajı yinelendi. Bu çerçevede bugün anayasaya girişinin 87. yılını kutladığımız laiklik ilkesini korumak, yaşamak ayrı bir önem taşıyor. Bu haberin yankıları sürerken ertesi gün ise geçen haziran ayında göreve atanan Merkez Bankası (MB) Başkanı Gaye Erkan’ın “affını istediği” gündemi sarstı. Yerine MB Başkan Yardımcısı Fatih Karahan atandı. Böylelikle ekonomideki zikzak politikalarla birlikte 2019’dan bu yana MB başına altıncı isim gelmiş oldu. Bir de üstüne, ayrıldıktan sonra iki yıl maaş almaya ilişkin etik tartışmalar da ekleniverdi. Ekonomi şefi Jale Özgentürk’e konuşan, 2006-2011 dönemi MB başkanı Durmuş Yılmaz, cumhurbaşkanı kararnamesiyle sadece bu koltuk için değil, tüm kamu görevlilerinin görevden alındıktan sonra iki yıl boyunca eski görevlerinin ücretlerini alabileceklerine işaret etti. Önceki günkü manşetimiz ise iktidarın ekonomik krize pansuman arayışıyla Körfez’le flörtüne ilişkindi. Elektrik Mühendisleri Odası’nın raporuna göre BAE ve Suudi Arabistan ile imzalanan enerji anlaşmalarındaki maddeler kritik. TBMM’ye sunulan anlaşmalarda bu ülkelere adeta imtiyaz sağlandığı, teknolojide kullanılan nadir elementlere ilişkin madenlerin Suudi Arabistan’a bırakılmasının önünün açıldığı belirtiliyor. Ne yazık ki haftanın ağır gündemi bununla da bitmedi. Kadın Cinayetlerini Durduracağız Platformu raporuna göre sadece geçen ay, 31 kadın erkekler tarafından katledildi, 21’i şüpheli şekilde ölü bulundu. Ve bu haftanın gündemi aslında her daim gündemimiz olan 6 Şubat depremleri. Cumhuriyet olarak ilk günden beri bölgeden gelişmeleri sizlere aktarıyoruz. Acının birinci yıldönümü öncesinde yetkililer daha önce açıkladıkları can kaybı sayısını yükselterek 53 bin 537 olarak duyurdu. Depremzedelerin yaşadığı zorluklar, dev yıkımın gerekçesine yönelik sorumlulardan hesap sorulması, yeniden inşa konularındaki eksiklikler ise ortada. Ülke gündemine bakınca iç kararıyor, yerel seçimler öncesinde gerilim arttıkça artıyor. Aslında sadece bizde değil dünyanın pek çok bölgesinde kırılganlıklar çoğalıyor. Ancak gelişmiş birçok ülke için bizim bir haftalık gündem kaç ay, yıla denk gelir acaba sorusu da akıllarda dolanıyor. Neyse ki yapay zekâ tartışmaları günlük kara mizahımsı siyasetimiz arasında bir nefes gibi... Son olarak insanların Hollywood yapımı Matrix’teki gibi bir simülasyonda yaşıyor olabileceği iddiaları yine alevlendi... Ne dersiniz, acaba simülasyonun içinde miyiz, çıkış nereden?..",https://www.cumhuriyet.com.tr/yazarlar/mine-esen/bir-haftaya-nasil-sigdik-2171624
Mine Esen,Pandoranın kutusu,03 Ocak 2024 Çarşamba,"Ortadoğu ateşi bir kez alevlendi mi söndürmesi kolay olmaz. İsrail’in Gazze’ye yönelik şiddetli bombardımanları sürerken destekçisi ABD’nin savaşın bölgede sınırlı kalıp Mısır, İran, Lübnan, Yemen’e uzanmaması yönünde görünürdeki politikasında tehlikeli bir viraja girilmiş görünüyor. İsrail, önceki gün Lübnan’da Hamas’ın siyasi kanadının iki numaralı ismi Salih Aruri’ye suikast düzenledi. Hamas’ın müttefiki Lübnan Hizbullahı’ndan “karşılıksız kalmayacak” çıkışı gecikmedi. Dün ise gündeme İran Kudüs Gücü Komutanı Süleymani'nin ABD suikastı sonucu öldürülmesinin 4. yıldönümünde mezarında düzenlenen anma töreni sırasında gerçekleşen iki ayrı patlama damga vurdu. Saldırıda onlarca kişi yaşamını yitirdi. Bölge, Türkiye’yi de yakından ilgilendirecek şekilde, diken üstünde. İsrail-Hamas hattında geçen yıl 7 Ekim saldırılarıyla pimi çekilen bombanın etki alanını genişletme çabasında olanlar var belli ki. Soru bunların kim olduğu ve hedeflerinin nereye uzandığı... Yaşananları sadece İsrail-Filistin savaşı olarak okumak yeterli değil. Akdeniz, Kızıldeniz’e uzanan ulaşım, enerji mücadeleleri diyerek işin içinden çıkmak da... Tarihsel, dinsel, mezhepsel, çıkar haritalarıyla bezeli kanlı bir kapışma yaşananlar. Son dönemdeki gerilimleri özetlersek; 7 Ekim’de İsrail gizli servisini de “atlatarak”, gizlice aylardır hazırlandığı ortaya çıkan Gazze’de yönetimdeki Hamas’ın silahlı kanadı İsraillilere yönelik kanlı bir saldırı düzenledi. Buna İsrail’in yanıtı aylardır süren, bugüne kadar en az 22 bin kişinin yaşamını yitirdiği bombardımanlar oldu. İsrail, Filistin topraklarında işgalini daha da ilerletti. Gazzeliler aylardır aç, susuz, ölüm kalım savaşı veriyor. Taraflar arasındaki arabuluculuk çabalarında Mısır, Katar öne çıktı. Geçen ay taraflar arasında esir takası yapıldı ama kalıcı ateşkes yaşama geçmedi. İsrail’de aşırı sağcı cepheden, “Filistinlileri Filistin topraklarından çıkarma” hedefli demeçler sürüyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol ABD başta olmak üzere Batı cephesinin pek çok ülkesinde geleneksel İsrail müttefikliğiyle Tel Aviv’e destek de devam ediyor. Arap, İslam dünyasındaki tepkiler ise İsrail’i caydıracak birlik ölçütünde değil. Uluslararası çapta protestolara, BM’nin çağrılarına karşın İsrail ateşi durmuyor. İsrail siyasetinde uzun yıllardır sertlik yanlısı sağcı politikalarıyla bildiğimiz Başbakan Netanyahu’nun, zaman içinde yolsuzluk davalarıyla da birlikte kendisiyle işbirliği yapan merkeze yakın siyasi cepheyle arası açıldı. Şu an iktidardaki koalisyonu oluşturmak için iktidar ve hapse girmeme arayışıyla aşırı sağın en ucundaki kesimlerle işbirliğine gitti. Gelinen noktada Filistin topraklarındaki kuşatmayı, işgal politikalarını daha da sertleştirdi. Son saldırılarda Netanyahu’nun savaş kabinesinden yapılan açıklamalarda Filistin halkına yönelik ırkçı, nefret söylemi aleni hale geldi. İsrail’i kim durdurur sorusunun yanıtı çoğu kez Washington’a çıkıyor. ABD’de bu yıl seçimler için geri sayım sürerken Biden yönetiminin geniş bir coğrafyaya yayılmış bir savaş istemeyeceği yorumları epeydir konuşuluyor. Ancak en azından şu anki tabloda, Tel Aviv’de bir nevi ABD’ye kafa tutan bir kesimin sesini yükselttiği de gözleniyor. Buna örnek, önceki gün İsrail’in aşırı sağcı Ulusal Güvenlik Bakanı Ben-Gvir ile Maliye Bakanı Bazalel Smotrich’un, “Gazze Şeridi'ndeki Filistinlilerin gönüllü olarak bölgeden göç etmelerine destek verdikleri” açıklaması oldu. ABD Dışişleri Bakanlığı sözcüsü tepki gösterdi, açıklamaları ""kışkırtıcı ve sorumsuzca"" nitelendirdi. ABD’nin Filistinlilerin Gazze dışına yerleştirilmesini savunan açıklamaları reddettiğini belirtti. Ben-Gvir’den ise yanıt ""ABD'yi takdir ediyorum ama kusura bakmayın, Amerikan bayrağındaki yıldızlardan biri değiliz. ABD bizim en iyi dostumuz ama her şeyden önce İsrail devleti için en iyisini yapacağız” şeklinde oldu. Bu meydan okumaya karşı Washington’ın nasıl bir tutum alacağı merak konusu. Amerikan Ortadoğu siyaseti, züccaciye dükkânına giren fil gibi dersek pek de yanlış olmaz. Başını sonunu düşünmeden başka bir toprağı işgal, kaos ve plansız çıkış ya da vekalet güçleriyle çıkarlarını sürdürme adımları... Tüm bunları Irak, Suriye, Afganistan’da gördük. Peki şimdi Filistin konusunda da benzer bir tutum mu izleyecek... Burada çetrefilli birçok denklem var. İran, Lübnan Hizbullahı, Yemen’deki Husiler gibi. Hepsi de Hamas’la yakın. Filistin ulusal bütünlüğünün sağlanamaması günümüzde yaşananların arkasında yatan en büyük etkenlerden biri. İsrail başta olmak üzere kimi güçlerin bölgede parçalı bir yapı arayışıyla yaptıkları kışkırtmalarla birlikte Batı Şeria merkezli Filistin Yönetimi ile Gazze’de iktidardaki Hamas arasında bölünmüş bir Filistin var. Batı Şeria’daki seküler görüşe yakın El Fetih hareketi merkezli yönetimle, köktendinci Hamas hattında iktidar mücadelesi uzun süredir devam ediyor. Bu ortamda yıllar içinde İsrail işgal topraklarını genişlettikçe genişletiyor. Abbas liderliğindeki Filistin Yönetimi, BM dahil uluslararası alanda daha çok kabul görüyor. Hamas’a ise destek verenlerin başında Katar, İran baş aktörler olarak öne çıkıyor. Ankara’nın da Filistin’e yönelik gerek Abbas cephesine gerekse Hamas’a yakın duruşu biliniyor. Karmaşık tablo İslam, Arap coğrafyasındaki tutumlarda da gözler önüne seriliyor. Örneğin Körfez’in Suudi Arabistan liderliğindeki Sünni cephesi geçen yıllarda Trump yönetiminin arabuluculuğuyla İsrail ile ilişkilerde normalleşme hamlelerine girişmişken Filistin davasına yönelik çok da tutkulu bir söylem izlemedi. Aynı Sünni cephenin Şii İran’a karşı güç birliği yaptığı, Tel Aviv’le de bu yönde işbirliği arayışında olduğu sır değil. Burada ilginç tutum yine Körfez’in son dönemin uluslararası arabuluculuk faaliyetleri ile de gündeme gelen Sünni Katar’dan. Ankara’nın da yakın olduğu Katar’ın, İran’la ilişkilerini dengede tuttuğu gibi Hamas’ın ofisine Doha’da evsahipliği yaptığını hatırlamakta fayda var. Diğer yandan Katar’ın, Washington ile de ilişkileri güçlü. Bu çerçevede ABD’nin Afganistan’ı Taliban’a bırakıp çıkışının ardından arabuluculuk için Katar’ın öne çıkması önemli bir göstergeydi. Sünni Hamas’ın yakın destekçisi Şii İran. Tahran’ın, burada mezhepçi tutumda kalmayarak Hamas’tan yana tavır almasında bölgesel güç ittifaklıklarına ilişkin hesaplamaları etkili. Son yıllarda Irak, Suriye’ye uzanacak şekilde etkinlik alanını genişleten İran, Yemen’de de Şii Husilerle yakın. Böylelikle Kızıldeniz’e de ilerleyen hat üzerinde Sünni Körfez-ABD liderliğindeki kimi Batı cephesine karşı, kendi açısından savunma ve etkinlik bölgesini kurma arayışında. Yıllar süren savaş, yokluk, salgınlarla boğuşan Yemen’de de bölünmüşlük tablosu var. Bir tarafta Suudi Arabistan, BAE’nin de yer aldığı uluslararası koalisyonla Sünni yönetime destek veren cephe, diğer yanda İran’la yakın ilişkilerdeki Şii Husiler. İşin ilginci Yemen’de bazı bölgelerde Suudilerle BAE arasında da etkinlik mücadelesi yer yer yaşanıyor. Son dönemde Kızıldeniz’de İsrail ve Batılı gemilere, tankerlere yönelik Husilerin saldırıları da dikkat çekiyor. İran’ın bir diğer müttefiki de halihazırda derin bir ekonomik siyasi krizde olan Lübnan'da Şii Hizbullah. İran ile birlikte Lübnan Hizbullahı Suriye’de de etkin. Hizbullah Lübnan’daki kırılganlıkların farkında, İsrail ile olası bir savaşa Lübnan halkının pek de gönüllü olmayacağını görüyor. Bu nedenle bugüne kadar İsrail’le savaşı daha çok sınır bölgelerinde ve Suriye cephesi üzerinden sürdürme yöntemini izlemiş duruyor. Ama önceki gün topraklarında İsrail’in Hamas yetkilisini öldürmesine nasıl bir tepki vereceği de bilinmiyor... İsrail ile İran’ın birbirlerini varlıklarına tehdit olarak gördükleri yaklaşımı yıllardır aynı. ABD’de Neo-con şahin kanadın İsrail’e koşulsuz desteği bir yana “İslam devrimiyle” birlikte molla yönetimine giren Tahran’la Washington arasında büyükelçilik baskınıyla birlikte tarihi açıdan giderek yükselen gerilim, enerji mücadelesi ve bölgesel çıkar hesapları bugünlere taşınan sorunların parçası. Obama döneminde ABD-İran arasında ilişkilerin yumaşamasına yönelik adımlar Trump iktidarı ile sona erdi. Bu noktada ABD savunma sanayisinin İran tehdidine karşı Sünni Körfez ülkelerine yönelik devasa silah satışını da unutmamak gerek. Ana ve vekil aktörlerin sahayı toz duman ettiği bir Ortadoğu tablosunda 7 Ekim önemli bir viraj olarak tarihe geçecek gibi. Bu ateş çemberi nasıl durur sorusunun yanıtı zorlu. Olasılıklar arasında, İsrail’in içinde hâlâ güçlü bir şekilde bulunan demokratik yapıların seslerini yükselterek yeniden seçim, yargı kararlarıyla birlikte yönetime artık dur demesi olabilir. Gazze savaşında yaşanan kilitlenme haliyle birlikte, ABD-İsrail’in yeni bir oyun kurmak adına, İran’a yönelik baskıyla ölümcül bir saldırı, bunun ardından tarafların bölgede savaşın yayılmaması için aklıselim bir politika çağrısıyla diplomasiye alan açma arayışı da... Ya da ABD’ye karşı güçlü bir Avrupa ittifakı, bunun bölgesel işbirliği temelli barışcıl yaklaşımları, bağımsız bir Filistin devletinin kurulması.... Yok eğer bölgede ateşin yayılması, kaos, “yeni haritalar” gibi dehşet senaryolarının yaşama geçirilme arayışı varsa bu pandoranın kutusunun açılma tehlikesi anlamına gelir. Geçen ekimden bu yana İran ve Lübnan Hizbullahı, kimi iddiaya göre ABD ile de arka kapı siyasetiyle de Gazze savaşında Hamas’a yönelik desteği sınırlı tuttu. Bölgede savaşın kapsamının derinleşmesine karşı tutum izledi. Tüm bu gelişmeler hiç kuşkusuz Türkiye açısından kritik gelişmeler barındırıyor. Netanyahu yönetimiyle Ankara arasındaki gerilim biliniyor. Tel Aviv’in Hamas liderlerine yönelik saldırılar düzenleyeceği açıklamalarının yankıları sürerken Türkiye’de MİT ve polisin önceki gün İsrail gizli servisi Mossad ajanlarına yönelik operasyonu gündeme düştü. Aynı gün, Lübnan’da İsrail Hamas yetkilisini öldürdü. Dün de İran’da bombalar patladı. Bu sıcak gündem arasında ise gözler günler önce duyurulan İran Cumhurbaşkanı Reisi’nin bugün Türkiye’ye yapması beklenen ziyaretteydi. Özellikle de Suriye, Irak üzerinden yaşanan son gelişmeler açısından. Fakat ziyaret yaşanan terör saldırıları nedeniyle ertelendi. İran’a yönelik İsrail-ABD hattının atacağı adımlar bölgesel, küresel kritik gelişmeler barındıracaktır. Türkiye açısından da ulusal güvenlik konusudur. Bu nedenle de iç siyasetteki kutuplaşma söylemlerinin bir an önce sonlandırılıp Atatürk ilkelerinin izinde, sınırları güçlü, egemen, bağımsız, laik, hukuk devleti temelinde güçlü birlik hattının kurulmasının önemi bir kez daha ortaya çıkmaktadır.",https://www.cumhuriyet.com.tr/yazarlar/mine-esen/pandoranin-kutusu-2159045
Mine Esen,Çözüm üretecek sistem kalmadı,16 Ekim 2023 Pazartesi,"Savaşın, insani krizlerin gölgesinde bir haftayı geride bıraktık. Hamas’ın kanlı saldırısı, İsrail’in amansızca Gazze’yi yerle bir edişi, yüz binlerce Filistinliyi kendi topraklarından sürme hamlesi ve sivil ölümler, tüm dünyanın gözü önünde yaşanıyor. Filistin ve İsrail arasındaki nefret, intikam duygusu her an daha da büyüyor. Ortadoğu, tarihsel sürecinde de görüleceği gibi uluslararası güçlerin “paylaşım, çekişme” sahalarından. Bölgede kalıcı barış için bağımsız, işgalden kurtulmuş bir Filistin devleti şart. Bunun için uluslararası toplumun sözlerini yerine getirmesi, İsrail’e net tavır koyması kadar Filistinliler arasındaki bölünmüşlüğün de sona ermesi gerekli. Uluslararası toplumun Filistin Yönetimi olarak tanıdığı Batı Şeria merkezli El Fetih ile Gazze’de yönetimdeki Hamas arasındaki ayrışmanın Filistin davasına faturası ağır. El Fetih hareketinin temeli, seküler yapıya yakın Arap milliyetçiliğine, Hamas’ınki ise köktendinci yaklaşıma dayanıyor. Taraflar arasında Türkiye’nin de arabulucu olduğu uzlaşılar, birlik hükümeti adımları uzun soluklu olamadı. Sol görüşlü cephe giderek etkisini yitirirken mücadelenin, radikal İslamcı Hamas’ın eline bırakılmasına kapı açılmasıyla, Filistin birliği zarar gördü. İki başlı yönetimle, “böl-parçala” yaklaşımının ekmeğine yağ sürüldü. Hamas’ın işgale, Gazze ablukasına, Mescid-i Aksa’daki engellemelere karşı başlattığını söylediği saldırılarla Filistin halkının ne elde ettiği, edeceği konusu ise ayrı tartışma. Örgütün kuruluşuna, destekçilerine dek pek çok komplo teorisi var. Ama günümüze gelindiğinde Hamas’ın yanıtlaması gereken soruların başında İsrail’in böyle bir saldırıya yanıtını, işgali daha da genişleteceğini, ABD başta olmak üzere Batı’nın İsrail’e desteğini, Çin ve Rusya’nın sivil kayıplara ilişkin uyarı yapsa da denge politikası sürdürebileceğini hesaba katıp katmadığı geliyor. Diğer yandan İsrail’in olası kara saldırısının sonuçları da belirsiz. Hamas’ın Gazze’de tüneller üzerinden savunma hattı kurarak yaşatabileceği kayıplarla, içeride zaten tepkilerin hedefindeki aşırı sağcı Netanyahu yönetimi için sonun başlangıcı olması, İsrail’in “güçlü güvenlik imajını” daha da sarsması olasılıklar arasında. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Elbette bu savaşın arkasında yılların çözümsüzlüğü, adaletsizlikleri yatıyor. Dehşetin sona ermesi için acilen devreye girmesi gereken BM ise varla yok arası... Söylemle sınırlı, uygulamada etkisiz. AB de farklı değil. Bu iki örgüt, bir zamanlar sıkça adından söz edilen “Ortadoğu Dörtlüsü”nden. Barış sürecine aracılık etmeyi hedefleyen oluşumun diğer iki üyesi ise ABD ve Rusya. Onlar arasındaki düşmanlık da ortada. BM gibi AB de krizlere yanıt veremez bir halde. Arap Birliği de benzer durumda. Kıta Avrupası ekonomik sorunlar, göç, aşırı sağcı yaklaşımların yükselmesi gibi konularla boğuşuyor. Ukrayna savaşı nedeniyle Rusya ile ilişkileri dondurucuda. Avrupa, kendi coğrafyasına yakın bölgelerde bağımsız politika geliştirmekte yetersiz. Kilometrelerce öteden gelen ABD’nin etkisi altında. Yıl 2023... İnsanoğlu, daha medeni bir hale gelmesi gerekirken durum hiçbir kural, kısıtlama, vicdani kaygının olmadığı bir ortama doğru evriliyor. Barış, diyalog hedefli uluslararası kurumlar neredeyse işlevsiz. Güçlünün güçsüzü ezdiği, uluslararası hukukun kâğıt üzerinde kaldığı, teknolojinin üstün olduğu ama aynı zamanda ilkel, adaletsiz küresel saha. Yeni bir dünya düzenine gidildiği yönündeki görüşler artıyor. Dehşetin kıyısından dönmek için dünya savaşlarının yarattığı yıkımları hatırlamakta fayda var. I. Dünya Savaşı’nda kimi kaynağa göre 17-20 milyon kişi hayatını kaybetti. İkincisinde ise can kaybı en az 60 milyon olarak değerlendiriliyor. Bazı kaynaklar 80 milyon diyor. Buna kıtlıkları, yerlerinden edilmeleri, insani trajedileri de ekleyin. Kazanan ise her zaman güç odakları, savaş ağaları, silah sanayisi... Türkiye’ye yakın coğrafyada yaşanan gelişmeler kaygı verici. ABD ve İngiltere’nin Akdeniz’de savaş gemileriyle boy göstermesi, ateşin Lübnan Hizbullahı’na, Suriye’ye de yayılabileceği, Körfez’in Sünni cephesiyle Şii İran’ın da bu savaş denklemine çekilme olasılıkları endişeleri büyütüyor. Ankara’nın diplomatik girişimleri bu çerçevede önemli. *** Gazetemiz Cumhuriyet, Ortadoğu’da yaşananları ilk andan itibaren temel insan hakları odaklı, farklı bakış açılarıyla aktarmayı sürdürüyor. Dış Haberler’den Derya Doğan ve Mert Cengiz gelişmeleri gece gündüz haberleştiriyor. Yakından takip ettiğimiz bir diğer gündem ise iktidarın eğitime yönelik dinci uygulamaları. Sefa Uyar’ın haberinde, ÇEDES Projesi’yle okullarda imamların derslere girmesinin önünün açıldığı hatırlatılarak şimdi de okulöncesi eğitim kurumlarına mescidin zorunlu hale getirildiği belirtiliyordu. Filistin’in yaşadıklarından çıkarılacak çok ders var. Bağımsız, egemen bir ülke, ulus olmanın, güçlü ekonominin, Atatürk’ün önderliğinde büyük bir mücadele ile çizilen sınırlarımızın, güvenliğinin önemini anlamak gibi. Demokratik, çağdaş, laik, eşitlikçi, akıl-bilimden yana birleştirici politikalar 100. yılına girmeye hazırlanan Cumhuriyetimizin önemli tutkalları. Medrese kafası ise bu bileşenin tümüyle dışında...",https://www.cumhuriyet.com.tr/yazarlar/mine-esen/cozum-uretecek-sistem-kalmadi-2130484
Mine Esen,Bu sevgi bitmez!,30 Ekim 2023 Pazartesi,"Cumhuriyetimiz 100 yaşında. Aydınlanma hedefinde yüzyıllık mücadele sürüyor, sürecek. Türkiye’yi egemen bir ulus, çağdaşlık seviyesine taşıyan Atatürk’e, devrimlerine minnetle en büyük bayramımız 29 Ekim’i bir kez daha yurttaşlar olarak coşkuyla kutladık. Siyasilerin toz duman kavgaları, 29 Ekim ruhunu, Atatürk’ü görmezden gelerek unutturmaya çalışanların gölgeleri yine başarısızlığa uğradı. Ulus olarak Cumhuriyet mirasının savunucularının gücü bir kez daha görüldü. Atatürk’ün izinde Cumhuriyet meşalesinin ilelebet süreceği mesajı; genci ve yaşlısıyla milyonlar tarafından, egemenliğin sahibi milletçe meydanlarda hep birlikte haykırıldı. Umutsuzluk değil umut, vazgeçmek değil mücadele duygusu bizi bize hatırlattı. Gazetemizin, Cumhuriyetimizin 100. yılına özel hazırladığı arşivlik 100 sayfayı aşkın özel gazetelerimize gösterdiğiniz yoğun ilgi için çok teşekkür ederiz. Ülkemizin geçmişi ve bugününe ışık tutan, konularında önde gelen isimlerin yazı ile değerlendirmelerine de yer verilen çalışma, Cumhuriyet’in her bölümünden arkadaşlarımızın yoğun emeğiyle hazırlandı. Bu çalışmayı yaparken arşivimizdeki tarihe ışık tutan haberler, görüntülere bakarken, bize ulaşan mesajları sayfalara aktarırken içimizdeki heyecan büyüktü. 100. yıla özel gazeteleri “Cumhuriyeti en iyi Cumhuriyet anlatır” diyerek duyurduk. Çünkü adını Atatürk’ün koyduğu, Cumhuriyetle neredeyse yaşıt gazetemizin bağımsız, laik, demokratik hukuk devleti ilkesi çerçevesinde tutumu net, çizgileri belli. Yeni yüzyıla girerken Türkiye yine zorlu bir denklemin ortasında. Ortadoğu’daki gelişmeler ABD’nin Avrupa’yı da iteleyerek alevlendirdiği Rusya-Ukrayna savaşını gölgede bırakmış halde. İsrail’in ağır bombardımanı altındaki Gazze’de insani kriz derinleşiyor. Uluslararası toplumda ise yuvarlak ağızdan mesajlar birbirini izliyor. Hamas’ın 7 Ekim’deki İsrail’e yönelik saldırısı, buna İsrail’in amansız yanıtının ardından Ankara’nın kullandığı itidalli dil ise keskin bir dönüşte. Cumhuriyetin 100. yılının kutlandığı 29 Ekim’den bir gün önce İstanbul’da Filistin’e destek mitingi yapan iktidar cephesi, Tel Aviv’e dozu daha da sertleştirdi. Cumhurbaşkanı Erdoğan, “İsrail biz de seni savaş suçlusu olarak dünyaya ilan edeceğiz” dedi. Daha önce de ABD, AB’nin aksine Hamas’ı terör örgütü olarak görmediklerini söylemişti. Gelişmelerle birlikte Ankara-Tel Aviv hattında ilişkiler yeniden buzdolabına girecek gibi. Erdoğan’ın tutumunun arkasında  yerel seçimler öncesi iç siyaset hesapları olabileceği, aynı şekilde Netanyahu yönetiminin de benzer politika izleyebileceği yorumları yapılıyor. İsrail’in, ABD başta olmak üzere Hamas’ı terör örgütü kabul eden ülkelere Ankara’ya baskı çağrısında bulunması da olası. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İnsani krizin olduğu her yerde insanlığa yakışır çıkışlar mutlaka gerekli. Aynı zamanda bunu yaparken kendi ulusal güvenliğinizi, bölge dengelerini, şartlarınızı, ihtiyaç duyduğunuzda işbirliğine gireceğiniz cepheleri iyi değerlendirmek de... Ortadoğu coğrafyasında dengeler hep kaygan. Din, mezhep, etkinlik mücadelesi kaynaklı karmaşık bir yapı... Uluslararası ticaret yollarının kesiştiği, enerji zengini bölge, ABD’nin “yeşil kuşak” planlarının adresi olurken “Arap Baharı” süreciyle çalkalanıp durdu. Arap dünyasının bir zamanlar en güçlü aktörü Mısır artık eskisi gibi değil. Şimdilerde yine İsrail-Filistin arasında arabuluculuk çabalarına liderlik yapsa da Gazze’ye açılan sınır kapısından yardımların girişine izin verilmesi konusunda bile eli yetersiz. Körfez’in Sünni liderliği koltuğundaki Suudi Arabistan ve Kudüs’te İslam dünyasının kutsallarının koruyucusu olarak görülen Ürdün liderliği de Filistinlilerle birlik mesajı veriyor ancak temkinli söylemdeler. Afganistan’da Taliban, Filistin’de Hamas’la Batı arasında arabuluculuğa soyunan Katar da benzer tutumda. Batı’dan bu zengin Körfez ülkesinin arabuluculuğuna övgüler gelse de İhvancı çizgideki Hamas’a liman olduğu eleştirileri artıyor. Bir de üstüne Hamas’a destekteki Şii İran’a karşı Sünni Körfez duruşu var. Bölgedeki Sünni monarşiler halk isyanlarının kendilerine dönebileceği kaygısında. Olası yeni bir Filistin göçünün yansımaları konusunda da tedirginler. Hepsi de ABD ile yakın ilişkiler içerisindedir. Arap, İslam coğrafyasındaki birlik olamama hali İsrail’e yarıyor. Batı cephesi geleneksel müttefiklikle İsrail’e karşı sessiz. Arada İspanya, Yunanistan gibi solun biraz daha güçlü olduğu yerlerde tepkiler duyuluyor, İngiltere gibi Müslüman nüfusun yoğun olduğu ülkelerde protestolar düzenleniyor. Ortadoğu’da haritalar mı değişiyor, savaş mı yayılıyor derken Türkiye; yeni yüzyılına sınırlarına uzanan ağır sorunlarla giriyor. Arap dünyasının Türkiye’yi nasıl değerlendirdiğini, bölgeye liderlik ya da arabuluculuk çabalarına nasıl baktığını iyi okumak gerek. İktidarın Suriye ve Mısır politikalarıyla yaşanan zorlu süreçler hafızalarda. İç siyasi hesapları dış siyasete kurban etmemek, diplomatik gücü kaybetmemek önemli.",https://www.cumhuriyet.com.tr/yazarlar/mine-esen/bu-sevgi-bitmez-2135384
Mine Esen,Ortadoğu ateşi yine yeniden,09 Ekim 2023 Pazartesi,"Ukrayna savaşının derinleşmesiyle Suriye krizi bir süredir uluslararası gündem başlıklarında alt sıralara düşmüştü. Ancak Ankara’da Suriye’den sızan YPG/PKK’li teröristlerin saldırı girişiminin ardından güçlü bir şekilde kendini hatırlattı. TSK’nin geniş çaplı hava operasyonlarıyla YPG’nin Suriye’de ekonomik nefes borusu olan petrol tesisinden karargâhına pek çok hedefin vurulduğu bildirildi. Gözler ise yeniden Ankara-Washington hattındaki gerilimli ilişkilere çevrildi. Operasyon öncesinde Ankara’nın “üçüncü taraflara” terör hedeflerinin bulunduğu alanlardan çıkılması mesajının adresi kuşkusuz ABD’ydi. Ancak Suriye’de Türkiye’ye ait silahlı insansız hava aracının (SİHA) Amerikan F-16’sı tarafından düşürülmesiyle, mesajın nasıl yorumlandığı soruları da gündeme geldi. Kimileri YPG’ye şemsiye ABD konuşlanmasının yakınına gelince iletişimsizlik nedeniyle vurulmuştur derken kimileri de Türkiye’nin savunma sanayisinde gururu olarak gösterdiği İHA/SİHA’sının hedef alınmasının Ankara’ya bir gözdağı olarak yorumlanabileceği görüşünde. Görünürde ABD-Türkiye arasındaki görüşmelerden krizin tırmanmamasına yönelik diplomatik vurgular gelse de iki NATO üyesinin ateş hattında karşı karşıya kalması kritik önemde. YPG ile müttefikliğini IŞİD’le mücadele gerekçesiyle savunan ABD’ye, Ankara’dan bir kez daha destekten vazgeç çağrısı yapıldı. Peki, Washington bunu dinler mi? YPG ile ittifakı bırakıp Türkiye ile mi yol alır? Diyelim ki oldu, buna Şam’ın yakın müttefiki Rusya’nın tepkisi ne olur? Hadi Rusya da evet dedi, peki ya İran nasıl bir tutum izler? Ya da tüm bu vekalet savaşının ortasında kullanılan mezhepsel ayrımlarla bezeli milis kuvvetler, aşiretler... FETÖ’den PKK’ye, F-35 ile İsveç üzerinden NATO tartışmalarına pek çok sorunlu başlık akla gelerek Türkiye, Washington’ın sözlerine güvenebilir mi?.. İşte size karmakarışık bir tablo. Suriye krizi başlıkları içinde sadece YPG/PKK yok, bir de sınırımızın dibinde cihatçı HTŞ etkinliğindeki İdlib konusu var. ABD gibi Rusya’nın da YPG ile ilişkileri biliniyor. Şam’a Şii milisler üzerinden destek veren İran ise etkinlik alanını Türkiye’ye kaptırmaya yanaşmayacağını dolaylı da olsa sık sık dile getiriyor. Tüm bu zorlu virajlar arasında, onun önceliği, bunun çıkarı derken en düz yol nedir derseniz Şam’la ilişkileri yeniden sağlamak öne çıkıyor. Normalleşme sürecine geçiş, Adana Protokolü’nün devreye girmesi gibi. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Gündemde Suriye var derken şiddet sarmalı Filistin-İsrail ekseninde kendini gösterdi. Gazze’de yönetimde olan Hamas’ın güçleri şok baskınla İsrail yerleşimlerine saldırdı. İsrail’den misilleme gecikmedi. Bedeli yine siviller ödüyor... İran ve Lübnan Hizbullahı’ndan Filistinlilere destek mesajları gelirken bölgede geniş çaplı savaş kaygıları var. Gazze konusunda Tahran merkezli desteğe karşı, ABD arabuluculuğunda İsrail ile normalleşme adımları atan Körfez ülkelerinin temkinli tutumları da dikkat çekici. Bu da bize Ortadoğu satrancını beş yıl önceki bakışlarla okumanın doğru olmayacağını gösteriyor. Kuşkusuz barış için gerekli olan BM’nin de belirttiği gibi iki devletli çözüm. İşgalden kurtulmuş, bağımsız bir Filistin devleti. Aksi durum Filistin davasını küresel güç mücadelelerinin, vekâlet savaşlarının merkezine, her iki taraftan radikal dinci anlayışın ölümcül hesaplaşmasına hapsetmenin süreceği anlamına gelir. Dünya öngörülemez bir yolda ilerliyor. Kimi siyaset bilimci, ekonomistin dediği gibi küresel tıkanmışlık birinci ve İkinci dünya savaşlarının patlak vermeden önceki dönemlerini hatırlatıyor. Cumhuriyetimizin 100. yılında, birilerinin yeniden Sykes-Picot’u hortlatma girişimlerine karşı uyanık olmak gerek. Suriye, Irak, Filistin-İsrail, Kafkaslar’daki gelişmeler son derece kritik. Türkiye, dış politikasında zorlu bir denge, çıkar hesabıyla hareket etmek, Ortadoğu şiddet batağına saplanmamak durumunda. Türkiye’yi bölgede farklı, güçlü yapan özelliklerinin başında ise demokrasi, laiklik ilkesi geliyor. Peki o zaman bunun altını oymaya çalışanlara neden geçit veriliyor, anlamak mümkün değil... Geçen hafta “Türk Medeni Kanunu”nun yürürlüğe girmesinin 97. yılıydı. İstanbul Kadın Kuruluşları Birliği’nin açıklamasında “Medeni Kanunumuz laik hukukun simgesidir. Kadın hakları devrimidir” vurgusu vardı. Kadınların erkeklerle eşit yurttaşlık haklarını elde etmesi yolunda atılmış en büyük adım olarak da değerlendirilen Medeni Kanun neleri kapsıyor derseniz, birkaç örnek: “Mirastan eşit yararlanma, resmi nikâh zorunluluğu, evlilikte kadının rızası, boşanma, nafaka, velayet hakkı, çok evliliğin yasaklanması, çalışma hakkı...” Ne kadar hayati unsurlar değil mi... Ümmetten ulus toplumuna, demokratik, çağdaş, eşitlikçi bilince geçişte inanılmaz öngörülü bir lider olarak Atatürk’ün bizlere armağan ettiği kazanımlar. Derler ya bir şeyin kıymetini anlamak için kaybetmek gerekebilir diye... Bu konuda aman aman diyelim, haklarımızın kıymetini bilelim, kapsamlı demokrasi trenine binip bir iki durak sonra ineceklerin oyununa gelmeyelim.",https://www.cumhuriyet.com.tr/yazarlar/mine-esen/ortadogu-atesi-yine-yeniden-2127962
Mine Esen,‘Kuvvetler ayrılığı’ üzerinde gölgeler,13 Kasım 2023 Pazartesi,"“Daha kötüsünü görmeyiz” dediğimiz an, daha beterini göreceğimiz kaygısına kapılıp gittiğimiz bir dönemdeyiz. Küresel çapta adaletin zaten hiç var olmadığını bilmemize karşın günümüz dünyasındaki eşitsizliğin, vahşetin, acımasızlığın boyutu hepimizin içini yakıp geçiyor. Bununla birlikte faşist, popülist söylemler de tırmanışta. Uluslararası sistemin çürümüş yapısına karşı Munch’un ünlü “Çığlık” tablosu hissiyatı hangimizde yok ki... Derin kanlı hesaplaşmaların günümüz adresi Gazze’de insani krizin boyutları yürekleri acıtıyor. Uluslararası diplomasi ise çözüm üretemez halde. Akdeniz, Karadeniz kapışma sahasına dönerken Suriye ve Irak’taki gelişmeler ortada. Ulu önder Atatürk’ün kurucusu olduğu Cumhuriyetimiz ikinci yüzyılına girerken ülkemizin çevresindeki ateş çemberi büyüyor. Ve küresel bilinmezlik tablosuna ne yazık ki Türkiye kendi içinde öngörülemezlikle eklenir bir  halde. Kutuplaştırıcı siyaset, gerici söylemler, uygulamalar, ekonomik kriz almış başını gidiyor. Cumhuriyet gazetesi olarak, iktidarın yeni anayasa girişimlerine, bu konudaki tartışmalara uzun süredir dikkat çekiyoruz. Yerel seçimler için geri sayım sürerken Cumhur İttifakı bu konuda gaza basmış durumda. Geçen hafta yargı üzerinden yapılan hamleler nasıl kritik bir süreç içinde olduğumuzun anlaşılması açısından önemli. Yargıtay ile Anayasa Mahkemesi arasında olmaması gereken bir mücadeleye geçit verebilecek bir anlayışın, bunun iktidar tarafından desteklenmesinin kuvvetler ayrılığı açısından riskini siyasi, toplumsal her kesimin ciddi bir şekilde ele alması gerekiyor. Bağımsız yargının siyasi oyunlara alet edilmesinin hangi cepheden olursa olsun kimse için olumlu bir yanı yok. İktidar açısından zafer kazanma hevesinin ise bir dönem sonra yapılan garabetin kendilerini de hedefe almasıyla pişmanlığa döneceğini şimdiden görmeleri gerekmez mi? Yargıdaki sorunları çözmek yerine daha da temeli zayıflatıp çökertecek yandaş bir hukuk mekanizması arzusunun demokratik ilkelerle bağını kurmak mümkün mü?.. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Türkiye’de Netanyahu’ya karşı Gazze saldırıları öncesinde İsraillilerin kitlesel protestolarına bizler gibi dikkat çeken kesimler içinde iktidara destek verenler de vardı. Netanyahu’nun Filistin politikalarına tepki gösterirken onun demokrasi karşıtı eylemlerine de atıf yapıyorlardı. Peki Netanyahu iktidarı niye aylarca süren protestoların hedefiydi, hatırlayalım... Netanyahu öncülüğündeki aşırı sağcı koalisyon hükümeti tartışmalı “yargı reformu” peşindeydi. Bu, “yüksek mahkeme”nin yetkilerini sınırlandırma ve iktidarın yargı atamalarında söz sahibi olması gibi değişiklikler içeriyordu. Peki Netanyahu’nun yargıya müdahalesine tepki gösterip de Türkiye’de bu konudaki bir kriz karşısında sergilenen farklı duruş nasıl açıklanabilir?... İsrail gibi elbette geçmişte de pek çok ülkedeki iktidarlar, ki aralarında ABD’den AB üyesi Macaristan’a Batı’dan olanlar da var, yargıda etkinliklerini artırma çabasına girişti. Günün sonunda bağımsız yargı terazisinin şaştığı noktada demokratik hak ve özgürlükler açısından işler sarpa sardı. Ancak yine ABD gibi pekçok ülkede kararlara ilişkin tartışmalar olsa da yüksek mahkemenin nihai kararına herkes saygı duydu. Özel liderliğindeki CHP’de, yeni dönemde suların durulması, ana muhalefet partisinin kendisine karşı umudu azalan seçmenini ikna etmesi, ülkenin bu kritik sürecinde çok önemli. Laik, demokratik, hukuk devleti temelli Cumhuriyetin kazanımlarına karşı atılan adımlara yönelik birlik olmuş, dirençli bir mücadelede kimlerin rol alacağı tarihsel olarak da değerlendirilecektir. Bunu yerel seçimlerde olası işbirliğine yönelik pazarlıklar çerçevesinde değil, yeni bir yüzyıla girerken Atatürk ilkeleri izinde, bağımsız, egemen bir Türkiye’nin geleceği açısından da ele almak gerekmektedir. İktidarın yargı tartışmasını kızıştırmasının altında anayasa değişikliği arayışı var. Anayasaya yönelik eleştiriler yeni değil. Ancak başkanlık sistemi çerçevesinde, tek adam yönetimi anlayışında bir iktidarın zaten var olan anayasaya da uymayan tutumu düşünüldüğünde yeni bir anayasa yapmasını meşru bir zemine oturtmak mümkün müdür?... CHP ile geçmişte 6’lı masada buluşan sağ, muhafazakâr cephenin yeni anayasa girişimi konusunda alacakları tutum bu çerçevede kritik önemde olacaktır. Demokrasi sınavını Türkiye olarak hep birlikte, bağımsız yargı ilkesini koruyan, cüppelerinin önlerini iliklemeyen, hiçbir baskıya karşı bükülmeyen yargıçlarımızla birlikte vereceğiz. Çünkü, hepimizin bildiği ama zaman zaman kimimizin özünü unuttuğu gibi; hukuk her zaman hepimize lazım.",https://www.cumhuriyet.com.tr/yazarlar/mine-esen/kuvvetler-ayriligi-uzerinde-golgeler-2140366
Mine Esen,"Hukukun üstünlüğü Söz değil, eylem",02 Ekim 2023 Pazartesi,"Demokrasi, yargı bağımsızlığı, hak hukuk... Bunlar, 100. yaşına girerken Cumhuriyeti kurucu temel değerleri çerçevesinde daha da güçlendirecek kritik önemdeki konular. Ama ne yazık ki Türkiye’de adalete olan güven sorunu ortada. Son olarak Gezi Direnişi davasında verilen tutsaklığa devam kararı, Altın Portakal’daki yasakçı baskı zihniyeti, halihazırda cezaevinde bulunan yazarımız Barış Pehlivan’a yazısından dolayı yeni soruşturma... Tüm bunlar hak ve özgürlükler açısından kaygıları daha da artırıyor. Yerel seçimler için geri sayım sürerken iktidar cephesi tansiyonu yükselterek kendi tabanını bir arada tutma peşinde. Bu strateji onlar açısından ilk değil, bilinen yöntem. Kutuplaştırıcı, keskin cephelere bölen, toplumu gerdikçe geren zihniyetin süregeldiğinin göstergesi. Atatürk’ün kurduğu Cumhuriyetimizde, milletin egemenliği ve iradesinin temsili olan TBMM’nin yeni yasama yılının açılışı dün yapıldı. Gezi tutsaklarından TİP milletvekili Can Atalay ise halkın seçimiyle girdiği Meclis sıraları yerine Silivri Cezaevi’ndeydi. Meclis’te yaşanan bu utanç tarihe yazıldı. Yargıda AYM, AİHM’ye kulak tıkanarak verilen, siyasi odaklı olarak değerlendirilen kararlar, infaz sistemindeki tuhaflıklar sürerken diğer yandan ise ülkemizde şiddet, suç, mafya düzeni alıp başını gitmiş durumda. Vahim tablo 2023 Küresel Organize Suçlar Raporu’nda ortaya serildi: Türkiye Avrupa’da organize suç endeksinin en yüksek olduğu ülke, 193 ülke arasında 14’üncü. Muhalefet derseniz, her zerresine kadar parçalı bulutlu... CHP kurultay öncesi kendi içindeki hesaplaşmalarla boğuşurken AKP/MHP’nin gündeminde anayasa değişikliği, muhalefetten destek arayışı var. Hukukun üstünlüğü ilkesinin ağır yaralar aldığı, gerici, laiklik karşıtı zihniyetin alan açma arayışının sürdüğü ülkemizde şu anki anayasaya bile aykırı tutumlar izlenirken yenisini konuşmak ne kadar anlamlı o da ayrı tartışma... Medeni Kanun’a yönelik girişimlerin de dikkatle izlenmesi gerekiyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol İktidarın, yeni anayasa hamlesinde 6’lı masa içindeki sağ, dinci kanada kayan kesimden destek bulabilme hesapları yaptığı iddiaları dikkat çekiyor. Geçen hafta gazetemizi ziyaret eden CHP lideri Kılıçdaroğlu’na “İktidarın yeni anayasa çalışmasına bakışınız nasıl olur, 6’lı masadan onay veren olur mu” diye sorduğumuzda aldığımız yanıt şuydu: “Yeni anayasa çalışması yapamazlar. Ahlaki ve siyasi meşruiyeti olan bir siyasi iktidar yok karşımızda, bir kişi var. Anayasa konusundaki düşüncelerimizi altı lider olarak kamuoyu ile paylaştık, altına imzalarımızı attık. Aksi durumda diğer liderlere ‘Dün attığınız imzadan bugün neden vazgeçtiniz’ diye sorabilirsiniz. Güçlendirilmiş parlamenter sistem metnini parlementodan geçireceğiz diyorlarsa, hay hay.” Bu açıklamadan bir gün sonra ise Selda Güneysu imzalı kulis haberimize AKP ve MHP’nin anayasa değişikliği planlarıyla birlikte Cumhurbaşkanı Erdoğan’ı 2028’de yeniden aday göstermenin yolunu aradığı iddiası da yer aldı. Koltukta kalmak için yapılan siyasi manevralar akla Putin’i getiriyor. Rus lider, devlet başkanlığı dönem sınırlamalarından sıyrılabilmek için geçmişte başbakan koltuğundaki Medvedev’i yerine getirmiş, kendi de onun koltuğuna oturmuştu. Sonra da yeniden başkanlık koltuğuna geri dönmüştü. Bir tur daha benzer şekilde matruşka misali iktidar oyunu sahnelenmişti. Peki Türkiye’nin gelecek hedefi nedir?.. Yüzünü demokratik temel değerler, akıl, bilimden yana eşitlikçi, çağdaş bakışa çeviren, coğrafyasında Batı-Doğu ekseninde denge ve çıkar hesabını incelikle yapabilen bir ülke olmak varken sonsuz iktidar hırsına kapılan liderlere, demokratik yönetim değil parti devleti haline gelmek, gerici pandora kutusunu açmak isteyenlere mi yol verilecek?.. Türkiye bu kısırdöngüden, Ortadoğu’da örnekleri yaygın karanlık, öngürelemezlik tablosundan bir an önce çıkmak durumunda. Hep dediğimiz gibi, Cumhuriyetin kurucu değer, ilkelerine yönelik saldırılara, tarihi kendileri açısından yeniden yazma meraklılarına, İran, Afganistan’a özenip kadınların fotoğraflarını buzlayan zihniyete karşı toplumsal farkındalık şart. *** İçeride krizlerle boğuşurken Türkiye’nin Akdeniz, Ege’deki güç mücadelelerinden Suriye’ye Ukrayna’ya, Kafkaslar’a pek çok kritik gündemi var. ABD ve İngiltere, Ukrayna savaşını körüklerken AB ülkeleri ekonomik-siyasi açıdan yorgun. Bu düşmanlığın eski kıtaya yükü ağır. Rusya-Ukrayna arasında denge çabasındaki Türkiye’nin, AB ile “göçe karşı vize kolaylığı” gibi kirli pazarlıklara girmeden yürüteceği diyalog önemli. Çin’e baskıdaki Washington’ın, Azerbaycan ve Ermenistan üzerinden Kafkaslar’da Rusya’yı sıkıştırma arayışı Türkiye için tehlikeli gelişmeleri barındırabilir. Türkiye, Irak’ın yanı sıra Azerbaycan, Ermenistan hattına orta-uzun vadeli ticari-insani koridor planları yaparken bölgesel kilit aktörlerden İran’ın tutumu da yakından izlenmelidir. Görünürdeki “sessizlik” buzdağının görünen kısmı olabilir.",https://www.cumhuriyet.com.tr/yazarlar/mine-esen/hukukun-ustunlugu-soz-degil-eylem-2125435
Mine Esen,Yerel seçimler için geri sayım,06 Kasım 2023 Pazartesi,"Uzunca bir süredir beklenen CHP’nin 38. olağan kurultayı hafta sonu yapıldı. Saatlerce süren, yer yer gerilimlerin yaşandığı, çekişmeli geçen genel başkanlık seçiminde ipi göğüsleyen isim “değişimcilerin” adayı Özgür Özel oldu. Bu sonuçla birlikte Kemal Kılıçdaroğlu 13 yıllık genel başkanlık görevine veda etti. Parti içindeki tartışmaların, eleştirilerin Özel başkanlığında nasıl bir sürece evrileceğini, birleştirici mesajların yanıt bulup bulamayacağını elbette zaman gösterecek. Cumhuriyetin 100. yılını geride bıraktığımız bugünlerde Atatürk’ün kurucusu olduğu CHP içinde gerilimli atmosfere, tüzük ve adaylıklara ilişkin eleştirilere rağmen kurultayın demokratik bir mücadele örneği açısından önemini de vurgulamak gerekli. Özellikle de birçok partideki tartışmasız liderlik anlayışını düşünürsek... Yerel seçimler için geri sayım sürüyor. CHP’nin, genel başkan ve parti meclisinin belirlenmesi süreçlerinin ardından artık içerideki karmaşa tablosunu sona erdirme yönünde kararlı adımlar atması gerekiyor. Özgür Özel, geçen ay gazetemize yaptığı ziyaret sırasında sorularımız üzerine Kılıçdaroğlu’nun sağ partilerle yaptığı işbirliğine işaretle “altılı masa”nın kuruluşu ve işleyişine yönelik eleştiriler getirmişti. Laiklik vurgusuyla birlikte, ülke sorunlarına ilişkin soldan, sosyal demokrasiden yana mücadele edeceklerini belirtmişti. Yine geçen haftalarda bir demecinde Özel, seçimler için ittifaklara açık olduğu mesajı da vermişti. Bu noktada akıllardaki soru; yerel seçimlerde İstanbul, Ankara gibi kilit yerlerde CHP’nin nasıl bir hazırlık yapacağı, İBB Başkanı Ekrem İmamoğlu’yla Özel işbirliğinin sahaya nasıl yansıyacağı... Özel dönemiyle birlikte Kılıçdaroğlu’na karşı sert söylemlerde bulunan İYİ Parti’nin “Her bölgede kendi adayımızla sandığa gideceğiz” çıkışında bir değişim olup olmayacağı... Elbette hepsini zaman gösterecek. Ama ülkede muhalefetin böylesine parçalı olduğu, iç-dış birçok sorunla boğuşulduğu bir ortamda CHP’nin kendi içindeki krizleri dindirerek seçmen nezdinde karşılık bulabilecek çözümleri sunma ve inandırıcılığını göstermesi için zaman daralıyor. Önünde, altı ok ve  Atatürkçü çizgisi konusunda taviz vermeden yola devam edeceğine yönelik küskün seçmenini ikna için zorlu bir mücadele bulunuyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Bu arada Kılıçdaroğlu’nun geçen eylül ayında gazetemize yaptığı ziyaret sırasında da gündeme getirdiği “Yüzde 50 cinsiyet kotası getireceğiz” vaadi de umarız ki havada kalmaz, Özel ekibi bunu yaşama geçirir. Ve kim bilir belki bu kez küskünlükler geride kalır, Kılıçdaroğlu’nun da yer alacağı eski başkanlar ve yeni lider kadroyla birlikte sahada birlikte mücadele verilir. Hangi siyasi görüşten olursa olsun genci yaşlısı için siyasetin kutuplaşma sahası olmadığına bir örnek olur. CHP kurultayına ilişkin gelişmelerle birlikte geçen haftanın ana gündem başlıklarından biri de iktidar cephesinin laik eğitime yönelik karşı hamlelerini sürdürmesiydi. Okullara imamları sokan ÇEDES uygulamasını başlatan MEB’den son olarak da müfredatın sadeleştirileceği açıklaması geldi. Değişiklikle ilkokul 4. sınıfta başlayan din derslerinin okulöncesi ile ilkokul 1., 2. ve 3. sınıflara kadar indirileceği savunuluyor. Tüm derslere “din” içerikli konuların da eklenmesinin gündemde olduğu yorumları dikkat çekiyor. *** Geçen haftanın bir diğer gündem yaratan haberi ise basına yönelik iktidarın baskıyı artırmasıydı. “Sansür yasası” olarak bilinen “dezenformasyon yasası” çerçevesinde geçen hafta gazeteci Tolga Şardan tutuklandı. İki gazeteci gözaltına alındı, üç gazeteci için soruşturma başlatıldı. CHP tartışmalı düzenlemenin iptali istemi ile Anayasa Mahkemesi’ne (AYM) başvurdu. AYM’nin “halkı yanıltıcı bilgiyi alenen yayma suçuna hapis öngören düzenlemenin iptal istemini” bu hafta (8 Kasım) görüşmesi bekleniyor. İktidar cephesinde “anayasada değişiklik” yönünde çıkışlar da artıyor. Gerici kesimlerden Atatürk’ün kurduğu Cumhuriyet kazanımlarını aşındırma çabaları hız kesmiyor. Bölgemizdeki savaş, çatışmalar, ekonomik sorunlar gençlerimizin geleceğe yönelik umutlarını azaltıyor. Kamuoyuna yansıyan son araştırmalardan birine göre gençlerin yaklaşık yüzde 60’ı yurtdışında okumak ve yaşamak istiyor. Bu da bize sığ siyasi tartışmalara boğulmadan akıl ve bilimden yana, demokratik hukuk devleti temelinde krizlere çözüm üreten bir anlayışın ne kadar önemli olduğunu bir kez daha gösteriyor. Öte yandan İsrail’in Gazze’ye yönelik şiddetli saldırıları sürüyor, can kayıpları artıyor. Yaklaşık bir ayı geride bırakan ölümcül ateşin ardından ise ilk kez ABD Dışişleri Bakanı Blinken rotasını Ankara’ya çevirdi. Oysa haftadır bölge ülkelerinde temaslardaydı. Türkiye ziyaretinin çok sonra yapılması tartışmaların merkezinde. Gözler Blinken’la görüşmede masada neler olacağında. Filistinlilere ateşin derhal son bulmasını isteyen Ankara’ya Washington’ın nasıl bir yanıt vereceğinde ya da ABD’nin Türkiye’den ne isteyeceğinde...",https://www.cumhuriyet.com.tr/yazarlar/mine-esen/yerel-secimler-icin-geri-sayim-2137782
Mine Esen,Cumhuriyetin çizgisi belli,29 Ekim 2023 Pazar,"“Okula gitmek için izin almalısın. Çalışmak için izin almalısın. Hatta ne okula gidebilirsin ne de çalışabilirsin. Kız-erkek yanyana gelemezsin. Özgürce istediğini giyemezsin. Fikrini söyleyemezsin. Hayatınla ilgili en basit bir kararı bile kendi özgür iradenle veremezsin. Haklarını alamazsın, eşit görülmezsin. Kendi seçimlerini yapamazsın. Çocukluğunu yaşayamazsın, zorla evlendirilirsin. ‘Yasak, günah, ayıp ile çerçevelenen kısıtlamalarla nefessiz bırakılırsın... Karar mekanizması ise erkek hegemonyasındadır.” Geçmişte kalmıştır diye ummak istesek de gerçekte bu yukarıda kelimelere dökülen kâbus tablosu ne yazık ki kız çocukları, kadınlar için pek çok yerde hâlâ geçerli. Coğrafya kaderse eğer, biz bu zorlu coğrafyada çok şanslıydık. Çünkü bizim Mustafa Kemal’imiz, Atatürk’ümüz vardı. Milli Mücadele ruhuyla birlikte bağımsız, egemen bir ulus, laik, çağdaş bir devlet temelinde Cumhuriyeti adım adım inşa etti, bizlere bu paha biçilmez mirası bıraktı. Olmasaydı, sultanlık mı dersiniz, ümmetçilik mi dersiniz, medrese aklı mı dersiniz o çizgilerde kalınsaydı... Şimdi sahip olduğumuz Türkiye var olur muydu?.. Büyük önderin izinde asırlık Cumhuriyet çınarının nasıl güçlü olduğunu, tüm fırtınalara, baltalamalara karşın kökten dallarına nasıl ayakta kaldığını biliyor, görüyoruz. Gericiler ise yüzyıl önce de olduğu gibi yine varlar. Ellerindeki tüm imkânlarla her türlü aradan sızmaya çalışıyorlar. Ama yaşlısı genci toplumun pek çok kesiminin yüreklerinin derinliklerine yerleşen Atatürk sevgisini, Cumhuriyet yolu aşkını söküp atamıyorlar. Siyasi, ekonomik olarak güçlenseler de toplum içindeki Atatürk’ün birleştiriciliğini aşındıramıyorlar. Bütün hırs ve öfkelerinin arkasında da bu yatıyor olsa gerek. Cumhuriyet kutlamalarını geçiştirmeye çalışanlar her seferinde yurttaşın coşkusuna çarpıyorlar. Baktılar olmuyor, “Atatürkçüymüş” rolüne bile bürünebiliyorlar. Ama konu Atatürk, konu laik, demokratik hukuk devleti olduğunda yurttaş kimin gerçek kimin siyasi manevralerda olduğunun elbette farkında. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Yıllar önce uluslararası bir toplantı sırasında Yemen, Afganistan’dan sivil toplum kuruluşlarından bir grup kadınla bir araya gelmiştim. Sohbetimiz sırasında bana ne kadar şanslı olduğumu söyledikleri kulaklarımdan hiç çıkmadı. Bu ifadelerinin arkasında sadece ülkelerinin çatışma sahası haline gelmesi değil, kız çocuklarına, kadınlara yönelik baskılarla çevrili, özgürlüklerden yoksun olmaları da vardı. O gün ulu önder Atatürk’ün ve yol arkadaşlarının değerini bir kez daha anladım. Eğitimden çalışma hayatına, seçme seçilme hakkına, Medeni Kanun’a uzanan kazanımları düşünürsek Cumhuriyet hiç kuşkusuz aynı zamanda kadın hakları devrimidir de. Anneannelerimiz, annelerimiz, kız kardeşlerimiz, kızlarımız... Nesilden nesile Cumhuriyet meşalesini aydınlık tutan, tutacak milyonlarca Cumhuriyet kadını. Günümüzdeki kimi baskılara karşın kadınlar yaşamın her alanında biz de varız diyebiliyorsa, hakları için mücadele edip, taleplerini güçlü sesle dile getirebiliyorsa, bu özgüvenin arkasında Atatürk var. Onun ilkelerinin ışığında evlatlarını yetiştiren aileler, öğretmenler var. Hepsine minnettarız. Asırlık Cumhuriyetimizle yaşıt sayılabilecek, adını Atatürk’ün koyduğu gazetemizin farklı bölümlerinde kadın, erkek birlikte emek veriyor, çalışıyoruz. Cumhuriyet gazetesinin genel yayın yönetmenliği koltuğunda ise ilk kez bir kadın olarak yer almak gurur verici Benim gibi milyonlarca kadının özgür bir birey olmasının arkasında Atatürk’ün devrimlerle bizlere kazandırdığı haklar ve özgüven yatıyor. Cumhuriyet olarak yayın ilkelerimizde de belirttiğimiz gibi duruşumuz net: “Cumhuriyet gazetesi, ‘amacını, toplum yaşamına katıldığı 7 Mayıs 1924’te yayımladığı ilk sayısında kurucusu Yunus Nadi’nin kalemiyle belirlemiştir. Cumhuriyet, ne hükümet ne de parti gazetesidir. Cumhuriyet yalnız Cumhuriyetin, bilimsel ve yaygın anlatımıyla demokrasinin savunucusudur. Cumhuriyet, demokrasi fikir ve esaslarını yıkmaya çalışan her kuvvete karşı mücadele edecektir. Ülkemizde her anlamıyla gerçek bir demokrasi kurulması için bütün varlığı ile çalışacaktır. Cumhuriyet Atatürk devrim ve ilkelerinin açtığı ‘Aydınlanma’ yolunda, aklın bağnazlıktan, bilimin dinden bağımsızlaşması, laiklik ilkesinin toplumca benimsenmesi için çaba gösterecektir. ‘İnsan Hakları ve Temel Özgürlükler Bildirgesi’ni demokrasinin evrensel anayasası olarak benimseyen Cumhuriyet, amaçlarına ancak Atatürk’ün kurduğu Türkiye Cumhuriyeti’nin bağımsızlığı ve bütünlüğü kapsamında ulaşılacağını temel ilke sayar.” Çağdaş Türkiye’nin inşası köylü, kentli halkın birlikte mücadelesiyle, eğitimden sağlığa, bilimden kültüre, sanayiye kapsamlı bir ulusal kalkınma ruhuyla yapılmıştı. Türkiye yeni bir yüzyıla adım atarken, küresel çapta yaşanan gerilimlere karşı akılcı, laik, demokratik, hukuk devleti ilkeleri çerçevesinde politikalar üretmek durumunda. Bilgi ve teknoloji çağında, Batı’dan Rusya’ya, Çin’e küresel oyuncuların, Ortadoğu’ya, “petrodolar zengini Körfez modeli”ne bakış açılarını iyi okumak gerek. Türkiye, Ortadoğu, İslam coğrafyasından gelen göç hareketliliğinin ortasında kendi modelini yitirmemeli, gençlerini umutsuzluğa hapsetmemeli. Mustafa Kemal liderliğinde Milli Mücadele ile kurulan Cumhuriyet vazgeçilmezimiz. Çok yaşa Cumhuriyet!",https://www.cumhuriyet.com.tr/yazarlar/mine-esen/cumhuriyetin-cizgisi-belli-2135231
Mine Esen,Sahip olduğumuz değerin farkındayız,23 Ekim 2023 Pazartesi,"Bu hafta ulusal bayramların bayramını kutluyoruz. Cumhuriyetimiz 100 yaşında. Nice zorluklarla, mücadelelerle geçen bir asır. Cumhuriyet Bayramımızı önemsizleştirme çabasına girişenler ise boşa uğraşta. Milli Mücadele’den Cumhuriyete uzanan süreçte elde edilen kazanımların değerini unutmadık, unutmayız. Atatürk’ün izinde, gururla, coşkuyla, minnetle 29 Ekim’i kutluyoruz. İşgale, yokluğa, baskılara, akla gelen iç-dış tüm engellere karşı bir ulusun şanlı direnişidir Milli Mücadele. Bu ülke uğruna kanlarını veren vatan evlatlarının, düşmana karşı canı pahasına birlik olup geçit vermeyen kadın, erkek, çocukların destanıdır. Mustafa Kemal’in askeri, siyasi ve stratejik dehasıyla kurtuluşun zaferidir. Çökmüş bir saltanattan, savaştan, yokluktan sonra “Asla bir daha toparlanamazsınız” diyenlere karşı dimdik yeniden ayağa kalkıştır. Çılgın bir başkaldırı, umutsuzluğa geçit vermeyen bir birlik ruhudur. Ümmet olgusundan; bağımsız, egemen bir ülke, ulus olma bilincine doğru atılan esaslı ve cesur bir adımdır. Büyük Atatürk’ün 29 Ekim 1923’te Cumhuriyeti resmen ilan etmesiyle birlikte Türkiye’nin önünde yepyeni bir sayfa da açılmış oldu. Toplumsal hayatın her alanında, eğitimden ekonomiye bilimden sanata çok önemli kazanımlar hayata geçirildi. Türk kadını hakkı olan eşitlik, özgürlüklükleri elde etti. Cumhuriyet, kapsamlı bir devrimin ta kendisiydi. Atatürk’ün dediği gibi “az zamanda çok işler başarıldı”. Geriye dönüp bakıldığında, Atatürk’ün Cumhuriyet hedefini nasıl adım adım ileri götürdüğü, iç ve dış dünyadaki gelişmelere yönelik nasıl büyük bir askeri-diplomatik öngörüye sahip olduğu anlaşılıyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Adını Atatürk’ün koyduğu gazetemiz Cumhuriyet, Cumhuriyet ile neredeyse yaşıt. Gazetemizin kurucusu Yunus Nadi, Milli Mücadele döneminde Mustafa Kemal’le birlikte yol yürüyen isimlerden. Bu önemli yaş gününde, 29 Ekim Pazar günü siz değerli okuyucularımıza dopdolu içerikte bir gazete sunmak için uzun süredir hazırlık yapıyoruz. 7 Mayıs 2024’te 100 yaşına girecek olan gazetemizin arşivinden de yararlanarak sizler için geniş ve zengin bir içerik hazırladık. Cumhuriyetin ilanına giden tarihi süreçten kültür, sanat, eğitime, gençlere, kadın haklarına, dış politikaya, ekonomiye, spora uzanan farklı konulardaki yazıları, görüşleri, analizleri sizlerle paylaşacağız. Cumhuriyetle özdeşleşen çınar isimlerin anılarını, değerlendirmelerini aktaracağız. “100. yıla 100 sayfa” düşüncesiyle yaptığımız bu çalışma, Cumhuriyetimizin dün ve bugününe ilişkin bir bellek, arşiv niteliğinde. Türkiye yeni yaşına içte siyasi, ekonomik krizlerin yanı sıra küresel çapta pek çok kaosun, bölgesel çatışmaların arttığı bir dönemde giriyor. Gerici zihniyet yine alan açma peşinde. Gençlerin geleceğe dönük umutları azalıyor. Yeni bir yüzyıla başlarken bu umudu yeniden aydınlatmak, akıl, bilimden yana demokratik, laik, hukuk devleti ilkeleri çerçevesinde politikalar izlemek önemli. Bugün coğrafyamızda yaşanan karanlık tabloları düşündüğümüzde farkımızın Milli Mücadele ruhuyla başlayıp ulus devlete uzanan, çağdaş dünyanın kapılarını açan Cumhuriyetin kuruluşu ile oluştuğunu görmemiz gerekiyor. “Türk milletinin karakter ve âdetlerine en uygun olan idare cumhuriyet idaresidir” diyen büyük Atatürk’ün şu sözleri günümüzde de hepimize yol gösterici: “Arkadaşlar, efendiler ve ey millet, iyi biliniz ki Türkiye Cumhuriyeti şeyhler, dervişler, müritler, mensuplar memleketi olamaz. En doğru, en hakiki tarikat, medeniyet tarikatıdır.” “Öğretmenler! Cumhuriyet sizden düşünceleri hür, vicdanı hür, irfanı hür nesiller ister.” “Yurtta barış, dünyada barış.” Gazetemizin “Olaylar ve Görüşler” sayfasındaki yazılarından da tanıdığınız usta gazeteci-yazar Mehmet Şakir Örs artık Cumhuriyet ailesinde. Örs, Ege bölge temsilcimiz oldu. Örs’ün önderliğinde İzmir’deki değerli ekibimiz, ana gazetede yer alan haberlerinin yanı sıra her hafta cuma dopdolu içerikle Cumhuriyet’in Egesi ekiyle sizlerle buluşuyor.",https://www.cumhuriyet.com.tr/yazarlar/mine-esen/sahip-oldugumuz-degerin-farkindayiz-2132917
Mine Esen,Filistin’in geleceği ne olacak?,20 Kasım 2023 Pazartesi,"Bir hafta daha insanlığımızdan utandığımız haberlerle geçti. Gazze cehennemi yaşıyor. İsrail’in ateşinin ne kadar süreceği, uluslararası toplumun ne zamana kadar göz yumacağı, İslam coğrafyasının “birlikte” eylem planı ortaya koyup koyamayacağı yanıtsız. Aynı zamanda Netanyahu yönetiminin -diyelim ki saldırılara son verdi-, sonrası için yol haritası da belirsiz. Rehinelerin bırakılmasını isteyen İsrail, Hamas’ın tümüyle bölgeden silinmesi hedefini dile getiriyor. İsrail’in, Hamas’ın 7 Ekim’deki kanlı saldırısına karşı intikam hissiyle Gazze’yi yakıp yıkarken kendine karşı bölgedeki nefreti körüklediğini görmemesi ise mümkün olmasa gerek... Ama durmuyor, ailelerini, evlerini, topraklarını kaybeden her Filistinli çocuk için ömür boyu düşman olarak tanımlanmayı göze alıyor. Sanki Netanyahu yönetimi bu toprakların barışla buluşmasını hiç istemiyor. İsrail halkının ciddi bir kısmı ise yönetime tepkili, eylemler de düzenliyor. İsrail, yaklaşık 2.3 milyon nüfuslu Gazze’nin işgalini, özellikle kuzeyde, kalıcı hale mi getiriyor, Akdeniz sahiline uzanan alanda hâkimiyetini artırma peşinde mi, Gazze’de Hamas ve Batı Şeria’da El Fetih olarak rakip yönetimler çerçevesinde bölünmüş bir Filistin’in birliğini yeniden sağlamak olası mı?... Bunlar gibi, Filistinlileri neyin beklediği sorusunun yanıtı, Doğu’dan Batı’ya hiçbir ülkede, uluslararası kurumda yok gibi. AB Dış İlişkiler Yüksek Temsilcisi Borrell’den geçen hafta “Hamas artık Gazze’nin kontrolünü elinde tutamaz. Bunu yalnızca Filistin yönetiminin yapabileceğini düşünüyorum” çıkışı geldi. İki devletli çözümü yineleyen Borrell, Gazze için Abbas yönetimini işaret etse de bunun Filistin tabanındaki karşılığı kuşkulu. İsrail Dışişleri Bakanı Cohen ise güvenlik kontrolünün kendilerinde olacağını ve Filistin yönetiminin “çözüm olmadığını” savundu. İsrailli bir kanalda yayımlanan iddiaya göre de ABD ve İsrail, “Gazze’yi kontrol edecek tarafın uluslararası bir görev gücü olması” konusunu görüşüyor. Bunun BM gücü çerçevesinde olabileceği iddiası da aktarılmıştı. Ürdün’den ise önceki gün Arap birliklerin, Filistinliler açısından düşman olarak görülebileceklerine işaretle Gazze’ye gitmesine karşı olunduğu vurgusu geldi. Gazze için yoğun diplomasi yürüten Ankara daha önce garantörlük önerisini dile getirmişti. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Hamas’ın geleceğine ilişkin anahtar ülkelerin başında Katar ile İran ve Lübnan Hizbullahı geliyor. Katar’ın, Hamas liderlerine olduğu gibi aynı zamanda ABD’nin askeri üssüne de ev sahipliği yaptığı unutulmamalı. Tüm bu dış sesler arasında öncelik elbette silahların susması. Filistinlilerin birleşik bir yapı, uluslararası arenaya sesini dinletebilecek güçlü bir liderlik ortaya çıkarmaları ise kritik önemde. Aksi halde İsrail işgaliyle iyice küçülen topraklarından sonraki süreçte tümüyle sürülme tehlikesiyle karşı karşıyalar. Bölgeden her gün ölüm haberi gelirken kazananlar ise her zaman ki gibi silah sanayisi. Bu sektördeki pek çok şirketin geçen ay hisselerinde yükselme yaşandığı belirtiliyor. Geçen haftaya damga vuran bir diğer haber ise Türkiye’de yargıda yaşanan kriz ortamında gazeteci Hrant Dink’in katilinin serbest kalmasıydı. Vicdanlar bir kez daha yara aldı. Mesele sadece katilin serbest kalması değil. Karanlık bir cinayetin yine aydınlatılmaması. Ve ne yazık ki bu ilk değil. Cumhuriyet’in unutulmaz kalemleri Uğur Mumcu, Onat Kutlar, Ahmet Taner Kışlalı, Bahriye Üçok, Muammer Aksoy’un katledilmeleri ve sonrasında adaletin yine gölgelerde kalması gibi. Tıpkı Madımak katliamının yargı süreci ve davanın zamanaşımına uğraması gibi. Adalet taleplerinin görünürde herkesçe kabullenilip gerçek adalete ulaşılamaması gibi... Faili meçhullerin ülkenin kaderi haline getirilmemesi için topyekûn bir mücadele, toplumsal bilinç gerekiyor. Bunların başında güçler ayrılığı temelinde demokratik, laik ve hukukun üstünlüğü ilkesinde bir yönetim anlayışı şart. Geçen haftanın güzel haberi ise Barış Pehlivan’ın tahliyesiydi. Yeniden hoş geldin Barış. Hep dediğimiz gibi gazetecilik suç değildir... Bu haftaya ise Cumhurbaşkanı Erdoğan’ın kendi getirdiği “50+1” seçim sisteminden U dönüşü yapmasıyla giriyoruz. “50+1 mecburiyeti partileri yanlış yollara sevk ediyor. Kimin eli, kimin cebinde belli değil” dedi Erdoğan. Kime dedi, hangi ittifaklara işaret etti, bilinmez... Böylelikle yeni anayasa tartışmalarına bir gündem daha ekleyiverdi. Hem de yerel seçimler için geri sayım sürerken, gözler ittifak hamlelerine çevrilmişken.",https://www.cumhuriyet.com.tr/yazarlar/mine-esen/filistinin-gelecegi-ne-olacak-2142745
Mine Esen,Asırlık Cumhuriyetimiz,11 Eylül 2023 Pazartesi,"Keşkelerle başlayan cümleler hayatımızda giderek artıyor. Cumhuriyetimiz 100. yılını kutlamaya hazırlanırken ağır ekonomik koşullar, kilitlenmiş siyasi atmosferle birlikte genç yaşlı hepimizin umutları yara bere içinde, gelecek kaygısı büyük. Rant, beton kültürü, liyakatten, demokrasiden yoksun bakış açıları, gerici zihniyet, “şahsım yönetim modeli”ne sıkışıp kalma, şiddetin her halinin topluma yansıması, iktidarın eğitimden ekonomiye yapboza dönen programları... Söylerken bile içimiz daralıyor değil mi... Yaşananlar hepimizin bildiği, şikâyet ettiği, iplik söküğü gibi devam eden kronik sorunlar. Oysa çözüm üretememe, üretmeme lüksümüz yok. Bir yerden başlamamız gerek, hemen şimdi. Birilerinin değil, her birimizin Atatürk’ün yolunu açtığı modernleşme, Aydınlanma ışığında bağımsız, egemen, laik, akıl, bilimden yana Cumhuriyeti sarıp sarmalaması şart. İşte Cumhuriyet gazetesi tam da bu noktada tarihi sorumluluğunu, ilkeli haberciliğini sürdürüyor. Masamın üzerindeki arşiv çalışmalarına, duvardaki tarihi fotoğraflara dalıyorum. Kuvayı Milliye ruhuyla Milli Mücadele yıllarından itibaren Mustafa Kemal’le yol alan gazetemizin kurucusu Yunus Nadi’den, gazeteyi kurumsallaştıran Nadir Nadi’ye, vakıflaştıran Berin Nadi’ye, “Aydınlanmanın bilgesi” İlhan Selçuk’a... Uğur Mumcu’dan Onat Kutlar’a, Ahmet Taner Kışlalı’ya, Bahriye Üçok’a, Muammer Aksoy’a canları pahasına çağdaş Cumhuriyet değerleri için mücadele eden cesur kalemlere, düşün insanlarına bakıyorum. Mücadele meşaleleri elbette hep ışıldayacak. Aslında kim olduğumu size anlatmadan girdim yazıma, affola. Atatürk’ün adını koyduğu gazetemiz Cumhuriyet’te yaklaşık 25 yıllık bir serüven benimkisi. “Babıâli’nin dışişleri bakanı” Ergun Balcı ekolünde dış haberlerden haber merkezine, yazıişlerine uzanan yolculuk. Gelecek 7 Mayıs’ta 100. yaşını kutlayacak gazetemiz Cumhuriyet okulunun çocuğu olarak bu kez karşınıza “genel yayın yönetmeni” olarak çıkıyorum. Gazetemizin tarihinde ilk kadın genel yayın yönetmeni olmak onur verici. Toplumsal yaşamda eşitsizlikten gericiliğe tüm zorluklara karşın kadınlar olarak “cam tavanları” kırma azmimiz her geçen gün daha da güçleniyor. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol Referans gazetesi olarak yurtiçi ve dışından ilkeli, objektif, güvenilir habercilik anlayışıyla siz değerli okuyucularımızla buluşmak çok değerli. Muhabir, editör ve yazarlarımız, çizerlerimizle, teknik, idari tüm ekibimizle yerelden ulusala habercilik anlayışımızla yoğun bir çalışma içerisindeyiz. Sadece sorunları değil, çözüme yönelik öneriler, bakış açılarını da sayfalarımıza taşıyoruz. Seçimlerin yanı sıra yakından takip ettiğimiz konular arasında “anayasada değişiklik” tartışmaları da var. Laiklik gibi eğitim, kız çocukları ve kadın hakları, yaşam özgürlükleri konularında kırmızı çizgilerimiz net. Ve elbette kalbimiz her daim deprem bölgesinde. Depremzedelerin durumunun, adalet arayışlarının takipçisiyiz. Unutmayız, unutturmayız. Yargı bağımsızlığı vurgusuyla, hak, hukuk haberlerimizi sürdürürken adalet sistemindeki adaletsizliklere örneklerden cezaevindeki yazarımız Barış’ın özgür olacağı günü de dört gözle bekliyoruz. Gezi tutsaklarından milletvekili Atalay’a, gazeteci Yanardağ’a tüm hukuksuz süreçlerin takipçisiyiz. “Çokkutuplu dünya” tartışmalarının alevlendiği, “dünya devlerinin” dev sorunlar karşısında kilitlendiği yorumlarının arttığı ortamda farklı coğrafyalardaki gelişmelerin yanı sıra çevre konularında haberciliğimize de hız kesmeden devam edeceğiz. Teknolojide yaşanan baş döndürücü gelişmelerle birlikte Cumhuriyet, dijital yayınlar konusunda her geçen gün daha da güçleniyor. Gazetemiz, bu asırlık genç, ilk günkü gibi aynı haber heyecanı, yurtsever, mücadele ruhu ile yola devam ediyor. Diyeceğimiz o ki yapacağımız çok haber, söylenecek çok sözümüz var. Keşke dememek, büyük bir uğraş sonucu elde edilen kazanımları yitirmemek için. Önümde Cumhuriyet’in 11 Nisan 1930 tarihli birinci sayfası... “Bugün miting var” başlığıyla kadınların belediye seçimlerine katılma hakkı ile birlikte “Kadın Birlikleri”nin yapacağı gösteriye değiniliyor. “Peki ya Atatürk olmasaydı, haklarımız ne olurdu, nasıl bir keşke derdik” acaba, diye düşünüyorum... Biz Cumhuriyetin çocukları, Atatürk’ün kızları tehlikelerin farkındayız, vazgeçecek de değiliz.",https://www.cumhuriyet.com.tr/yazarlar/mine-esen/asirlik-cumhuriyetimiz-2117959
Mine Esen,Çocukları açlıkla sınamak,18 Eylül 2023 Pazartesi,"Geleceğimizin, çocukların yoksun bırakıldığını ortaya seren tablo bir kez daha okulların açılmasıyla gündemimizin ilk sırasına oturdu. Aslında veriler yeni değildi ama hepsini alt alta sıralayınca içler acısı durum aklımızı, vicdanımızı yaktı geçti. Ekonomik krizle boğuşan ailelerin eğitim kaleminde devletten özele ciddi harcamalarla karşı karşıya kalmasının yanı sıra çocukların beslenmesi konusunda da alarm zilleri çalıyor. Gazetemizin eğitim şefi Figen Atalay’ın geçen hafta kaleme aldığı “Aç karnına ders başı” başlıklı yazıda öğretim yılının özellikle asgari ücretle çalışan ve güvencesi olmayan aileler için bugüne kadarki en kötü dönem olduğuna işaret ediliyordu. Eğitim Sen raporunda “Türkiye’de her 5 çocuktan biri derin yoksulluk sorunları ile yüzleşmekte, yeterli ve besleyici gıdaya ulaşamamaktadır” deniyordu. Veliler çocukların çantalarına bu ekonomik koşullarda nasıl yemek koyacaklarını, harçlık vereceklerini kara kara düşünürken Sağlık Bakanlığı sağ olsun önerilerini sıraladı: “Okul çağı çocuklarımızın dengeli ve yeterli beslenmeleri gerekir, 3 ana ve en az 2 ara öğün olacak şekilde uzmanlarca önerilmektedir.” Tabii ki çok doğru bir görüş ama uygulanabilirliği Türkiye’nin günümüz gerçeklerinde ne kadar inandırıcı... Bir de bununla ilgili videoda çocukların tabağında avakado, yumurta. Trajikomik haller... Oysa bakanlık, sadece kendi iktidarları değil muhalefetten yerel yönetimlere, gıda, tarım sektörüne “Hadi gelin birleşelim, çocuklarımızın okul beslenme çantalarını biz dolduralım” deseydi, çözüme yönelik bir adım atsaydı. Ama olmadı... Hatta, muhalefetin okullarda yemek verilsin önerisi bile AKP/MHP tarafından reddedildi. İş öyle bir kutuplaşma halindeki kimi muhalefetten belediyenin okullara gıda desteği girişiminin bile engellendiği belirtiliyor. Otobid ile zahmetsiz satış. Otobid Fiyatı Gör Geçen hafta gündemde yankı bulan haberlerimizden bir diğeri ise “Sefertası hareketi” başlığı taşıyordu. Gazetemizin ekonomi servisi müdürü Jale Özgentürk, yoksulluğun yurttaşı çaresiz bıraktığına değinerek öğrenciler ve çalışanlar için evden yemek koydukları sefertasların kurtarıcı olduğunu anlatıyordu. Sefertası satışları patlamıştı. CHP’nin hazırladığı bir rapora göre, Türkiye’de öğrenme yoksulluğu yani 10 yaşına kadar kısa bir metni okuyamayan ve anlayamayan çocuk oranı yüzde 15’e çıkmış halde. Bunun nedenlerinin başında yetersiz beslenmeye dikkat çekiliyor. Tüm bu veriler, yarınlarımızın nasıl bir tehlikede olduğunu, çocuklarımızı gençlerimizi sosyal devlet anlayışıyla sarıp sarmalama konusunda nasıl sınıfta kaldığımızı gözler önüne seriyor. Tek sorun ekonomik değil kuşkusuz. Gericiler, laiklik ilkesini aşındırmak isteyen cepheler boş durmuyor. Karma eğitime karşı çıkan mı dersiniz, imamı okula sokma peşine düşen mi, çocuklara tarikatların yakın markajı mı... Bir de üstüne MEB’in kadın öğretmelerin giyimini hedef alma olarak da yorumlanan öğretmenlere “önlük dayatması” girişimi. Geçen hafta sayfalarımıza taşıdığımız dikkat çeken bir diğer haber de Adıyaman’dandı. Haber Merkezi’nden muhabir arkadaşımız Cengiz Karagöz, deprem konutlarına ilişkin bir projede seçim acelesiyle yapılan ölümcül eksiklikleri ortaya çıkardı. Bu çerçevede betonun taşıyıcı kolonlara ulaşmadığı ve demirlerin boşta kaldığı belirtiliyordu. Haberin duyulmasının ardından inşaat yetkilileri “kusurlu imalat nedeniyle iki blokun yıkıldığını” duyurdu. İçinde bulunduğumuz tablo “Nereden tutsak dökülüyoruz” hali. Yarınından umudu olmayan, kendi ülkesinde değerinin görülmediği hissine kapılan gençlerimizin sayısı her geçen gün artıyor. İktidar ekonomik açıdan orta ve alt gelir grubundaki yurttaştan “fedakârlık” isterken akıllardaki soru ise “kamuda tasarrufun” ne durumda olduğu... Yok zorunlu haller dışında yeni yatırım projelerine başlanmayacakmış, yok kamu kurumlarından taşıtlarını azaltmaları, tören giderlerini kısıtlamaları istenecekmiş... Bugüne kadar benzer söylemleri çok duyduk, sonuç ise ortada... Saraylarda sofralar kurulurken ekonomik krizin faturasını çocuklara, geleceğimize kesmemek için partiler üstü bir anlayışla bir an önce acil eylem planı uygulamak şart. Okullarda yemek verilmesinden başlamak gibi... *** Bu arada yargı 35 canın katledildiği Madımak katliamına ilişkin son davayı geçen hafta düşürdü. “Katliamda utanç aşımı” başlığıyla haberi duyurduk ve bir kez daha yinelemekte fayda var: Unutmadık, unutmayacağız...",https://www.cumhuriyet.com.tr/yazarlar/mine-esen/cocuklari-aclikla-sinamak-2120315
Mine Esen,Kasa boş ama doluymuş,25 Eylül 2023 Pazartesi,"Ülkecek çok zengin olduğumuzu geçen hafta bir kez daha anladık. Bakmayın ekonomik krizin çoluk çocuk herkesi ezip geçtiği haberlerine... Dışarısı bizi kıskanır halde. Paramız olmasa böylesine saçıp savurur muyduk yoksa!... Ama işte ah şu Sayıştaş raporları yok mu!... Bir kez daha kamuda kaynakların nasıl buhar olduğunu, yapılan usulsüzlükleri, dev faturaların yurttaşa çıkarıldığını gözümüze soktu. Her ne kadar iktidar cephesinin kurumun şeffaflık, hesap verilebilirlilik ilkesine yönelik sansürleme çabaları olsa da yine raporlar verileri gizleyemedi. Geçen hafta Ankara büromuzun harıl harıl raporları inceleyerek aktardığı haberlerden bazıları şöyleydi: Sayıştay’ın Cumhurbaşkanlığı 2022 Yılı Denetim Raporu’na göre Saray’a geçen yıl bütçe yasası ile 3.8 milyar TL ödenek tahsis edildi. Yıl içinde eklenen ve düşülen ödenekler sonucunda yılsonu ödeneği 5.6 milyar TL oldu. Tasarruf konusunu zaten beklemiyorduk ama bari birkaç bin ayıp olmasın diye bütçede kaldı denilseydi... Yok olmamış, enflasyon Saray’ı da vurmuş belli!... Rapordan öğrendik ki 5.6 milyar TL’lik ödeneğin tamamı harcanmış. Mustafa Çakır imzalı haberde, 2022’de Cumhurbaşkanlığı’nın personel giderlerinin 613.4 milyon, mal ve hizmet alım giderlerinin 2.8 milyar, cari transferlerin 964.9 milyon, amortisman giderlerinin 216.8 milyon, ilk madde ve malzeme giderlerinin 223.8 milyon, proje kapsamında yapılan cari giderlerin 773.4 milyon olduğu belirtiliyordu. Bilançodaki taşıtlar hesabı ise 1.2 milyardı. Haberde dikkat çekilen unsurlardan biri de 2021 raporunda yiyecek içecekten temizleme ekipmanları tutarına kadar birçok ayrıntıya yer verilirken 2022’de sadece genel toplamlarla yetinildiğiydi. Karayolları Genel Müdürlüğü (KGM) raporunda, kamuya ağır yük getiren yap işlet devret projelerinin 2022 maliyeti de ortaya çıktı. Cari transferler kapsamında yapılan 36.4 milyar TL harcamanın 36.3 milyar TL’sinin yap işlet devret projeleri için yapılan garanti ödemelerinden kaynaklandığı belirtildi. Sosyal Güvenlik Kurumu (SGK) raporuna göre de ihale ve doğrudan temin yoluyla yapılan alımlarda kamu ihale mevzuatına aykırı işlemler yapılmıştı. Ön muhasebe programı Paraşüt ile siz de memnu niyetinizi artırın. e-Fatura programı Paraşüt,  4,6/5 memnuniyet skoruna ulaştı! Paraşüt'e gelin, Mutlu Patronlar'ımız arasına katılın. Paraşüt Ön Muhasebe Kayıt Ol AKP döneminin özelleştirme şampiyonlarından elektrik dağıtımda ise şirketlerin Türkiye Elektrik İletim AŞ’ye (TEİAŞ) olan borçlarını zamanında ödemediği ortaya çıktı. TEİAŞ’ın geçen yıl yaklaşık 9.5 milyar TL zarar ettiği iddia ediliyor. Bu zararın faturasının adresi ise yine yurttaş. Merve Kılıç imzalı bir diğer Sayıştay raporu haberine göre şehir hastanelerindeki usulsüzlükler sürüyor. Aytunç Ürkmez ise raporların Konya Teknik Üniversitesi’nde kurul ve komisyon görevlendirmeleri sonucunda ücretlerin üniversite döner sermayesine değil, kişilerin hesabına yatırıldığını, Hitit Üniversitesi’nin ortaklarından olduğu teknokent şirketinin sermaye payının izlendiği hesap ile Ticaret Sicil Gazetesi’nde bu payın karşılığı olan tutar arasında 634 bin liralık fark olduğunu gösterdiğini aktardı. Geçen hafta gündeme damga vuran haberlerden biri de imam hatip lisesinden 17 yaşındaki bir öğrencinin Atatürk’e yönelik rezil hareketi ve hakaretiyle birlikte bir kez daha gericilerin çocukların beynini nasıl yıkadığıydı. Sefa Uyar imzalı, “Kindar nesil böyle yetişti” başlıklı haberde bu sürece nasıl gelindiği anlatılıyordu. Karma eğitimi hedef alan girişimler, okullara imam gönderme projesi bir yandan sürerken eğitim şefi Figen Atalay’ın “Önlük dayatması” haberi de üstüne geldi. Milli Eğitim Bakanlığı’nın öğretmenlere beyaz önlük giyilmesi yönünde geçen haftalarda yaptığı çıkışın hedefinde özellikle kadın öğretmenlerin kıyafetleri olduğu yorumları yapılıyor. Eğitim bakanı şimdi bu girişimi bir adım ileri götürerek 24 Kasım Öğretmenler Günü’nde tüm öğretmenlere “önlük” hediye etmeye karar vermiş... Atatürk’ün kurduğu Cumhuriyetin temel ilkelerini delmeye çalışıp “ümmet” söylemleriyle 100 sene önceye dönme hayalindekilere karşı toplum olarak uyanık olmak şart. Bu çerçevede yurt genelinde sivil toplum örgütlerinden sendikalara eylemler olduğunu, laik eğitim çağrılarının yapıldığını da hatırlatmakta fayda var. Neyse ki içte dışta iç karartıcı haberlerin yanı sıra A Milli Kadın Voleybol Takımımız Japonya’da maç galibiyetleriyle 2024 Paris Olimpiyatları’nın vizesini aldı da yüzümüz güldü. Atatürk’ün kızları bir kez daha umutlarımızı yeşertti, ülkemizi gururlandırdı. Küresel çapta ekonomik, siyasi, toplumsal uzlaşısızlıklara, adaletsizliklere uzanan sorunlarla boğuşup dururken geçen hafta New York’ta BM Genel Kurulu toplantıları vardı. Pek çok ülkeden liderler her yıl olduğu gibi BM kürsüsünden barışcıl, adil dünya düzeni için birbirlerine parmak sallayıp dersler verip durdu. Ancak barıştan dayanışmaya iklimden göç konusuna kapsamlı işbirliği bekleyen sorun başlıkları havada asılı kaldı. BM Genel Sekreteri Antonio Guterres’in iklim krizine yönelik “İnsanlık cehennemin kapılarını açtı” ifadesi bile yeterli ilgiyi çekemedi... Zirvede hemen herkesin gündeminde BM’de reform çağrıları ilk sıradaydı. Ama nasıl bir reform derseniz, orası ayrı tartışma. Özellikle BM Güvenlik Konseyi’nin ABD, İngiltere, Fransa, Rusya ve Çin’den oluşan beş daimi temsilcisinin veto hakkı konusu gündemde. Son dönemde özellikle Rusya ve Çin’e karşı Batı blokunun baskısı ortada. “Çok kutuplu dünya” söylemleri arasında yeni bloklaşmalarla birlikte hesaplaşma BM’ye de daha görünür şekilde kayıyor gibi.",https://www.cumhuriyet.com.tr/yazarlar/mine-esen/kasa-bos-ama-doluymus-2122948
