Yazar,Başlık,Tarih,Metin,URL
Nuray Babacan,"Açılım, ne oldu sahi?",02 Nisan 2025 05:50,"Ülkede, hızla esen anti demokratik rüzgarlar, ana muhalefet partisini ve onun cumhurbaşkanı adayını etkisiz hale getirme çabaları, ‘devletle Kürtleri barıştırma projesi’ olarak sunulan açılım sürecinin geleceğiyle ilgili şüphe yarattı. Kimileri açısından muhalefet bloğunu bölme amacı taşıyan bu çalışmanın hangi noktaya geldiğinin izini sürdük. 19 Mart darbesinden önce zaman zaman yazdığımız açılım süreci, son olarak Cumhurbaşkanı Tayyip Erdoğan’ın bayram mesajındaki sözleri nedeniyle radarımıza girdi. Erdoğan iki gün önce “Şimdi sıra, örgütün çağrıya amasız fakatsız uymasına gelmiştir. Bu konuda da sınırsız bir vakte ve tahammüle sahip değiliz. Daha fazla oyalanılmadan, örgütün kendini feshetmesini ve silahlarını tamamen bırakmasını bekliyoruz” dedi. Konuyla yakından ilgilenenler, teknokratlar düzeyinde çalışmaların sürdüğünü anlatıyor. Kongrenin nerede yapılacağına ilişkin seçenekler ve zaman zaman PKK’dan gelen çatlak sesler, süreci sulandırma çabası olarak nitelendiriliyor. İSTİHBARAT NE DİYOR? İstihbarat kaynakları, açılım çalışmalarının başında da kaleme aldığımız gibi Kandil’in PKK’nın fesih kongresinin toplanacağı yer olarak netleştiği iddia ediyor. Zaman zaman Kobani ve Süleymaniye gibi ortaya atılan toplantı yerlerinin hiç gündeme gelmediği savunuluyor. PKK lideri Abdullah Öcalan’ın kongreye katılması söz konusu değil. Görsel bir mesaj şimdilik yok. Sadece yazılı mesaj ileteceği iddia ediliyor. Tarihine gelince. Devlet kongre sürecinin uzamasını istemiyor. Mart ayı için yapılan planlar suya düştü-düşürüldü. En geç nisan ayının ikinci yarısında PKK kongresinin toplanacağı, örgütün kendini lağvetmesi, silahların bırakılması, silahların toplanması gibi süreçlerin en az iki ay süreceği hesabı yapılıyor. UZARSA SABOTE EDİLİR Ayrıca Kobani bölgesinde TSK operasyonun da sivillerin ölmesinin nedeninin farklı grupların süreci provoke etme çabası olduğu öne sürülüyor. Yönlendirilmiş yanlış istihbarat ihtimalinden söz ediliyor. İran ve İsrail’le işbirliği içinde olan grupların sabote etmiş olabileceğine vurgu yapılıyor. Sürecin uzamasının böyle provokasyonlara kapı açacağı yorumları yapılıyor. Evdeki hesap çarşıya uyarsa, yaz aylarında da daha önce yazıldığı gibi Öcalan için umut hakkı konuşulmaya başlanacak. Tabi ülkenin iç mekanizmaları izin verirse… ÇATLAK SESLER…. Bu arada, PKK içindeki çatlak sesler halen devam ediyor. Dört ayrı ekibin yer aldığı yapının her kesiminden farklı ses çıktığı anlatılıyor. Öcalan ve Murat Karayılan ekibiyle birlikte anılıyor. Cemil Bayık’ın İran etkisinde olduğu belirtiliyor. Tunceli grubu ile Dursun Kalkan ekibinden oluşan eskilerin de etkisinin olduğu savunuluyor. PKK kongresinin hareketin önderi olan Öcalan’ın gücünün görünmesi açısından önemli olduğu belirtiliyor. Terör örgütü içindeki çatlak sesler, bölünme gibi durumların ortaya çıkması, Öcalan’ın gücünün sınanması anlamına da geleceği ifade ediliyor. DEMOKRASİ SINAVI Gelelim ülkede yaşanan iklimin, bütün bu planlara izin verip vermeyeceğine. Ülkenin ana muhalefet partisine operasyon düzenlenirken, muhalif belediyelere birer birer kayyum atanırken, protesto hakkını kullanan gençler cezaevinde tutulurken, AKP’liler bile ‘yargıda neler oluyor?’ sorularını sorarken, bütün bu çalışmaların amacına ulaşacağına ilişkin ‘inanç’ zayıf. Bu inanç, sadece vatandaşlarda değil, devletin çeşitli kademelerinde bile azalmış gibi. Tabi, Kürt siyasetçilerin sürekli savundukları demokrasiye bağlılıkları da bu arada test edilecek…",https://www.nefes.com.tr/yazarlar/nuray-babacan/acilim-ne-oldu-sahi-25478
Nuray Babacan,Dipten gelen dalga yaratıyor,09 Nisan 2025 06:00,"Sis bulutu dağılmaya başlayınca, İstanbul Büyükşehir Belediye Başkanı Ekrem İmamoğlu’na yapılan siyasi operasyon konusunda, AKP’de yaratıcı benzetmeler yapılmaya, çarpıcı sorular sorulmaya başladı. Parti kulislerinde, 19 Mart darbesi sonrasında CHP’nin yönetiminde başlatılan mücadele sürecini ‘eklemeli imalata’ benzetenler var. Yani, üç boyutlu üretimi düşünün. Printer aracılığıyla sıfırdan başlayarak bir şey ortaya çıkarıyorsunuz. Bu nedenle CHP’nin süreç yönetiminin dipten gelen dalgaya dönüşeceği savunuluyor. Öncelikle, partinin resmi açıklamalarına, artık pek etkisi olmayan MYK ve MKYK’daki konuşmalara bakıldığında tam tersi bir havayı görürsünüz. İktidar yansılı köşe yazarları da sürekli güzelleme yaparak, ‘görüneni görmeme’ oyunu oynarlar. *** Ancak, siyaseti yakından izleyen, siyaset sosyolojine kafa yoran, yakın siyasi tarihi bilen AKP’liler, son 20 günde siyasi rakiplere operasyon amaçlı yapılan siyasi darbenin ‘sonuçları’ konusunda ilginç yorumlar yapıyorlar. İşte en farklısı... “Eklemeli imalat diye bir şey vardır. Üç boyutlu imalat gibi düşünün. Sıfırdan başlayarak bir şey yaratıyorsunuz. Küçük bir noktaya vura vura başlıyorsunuz ve sonra ortaya bir obje çıkıyor. Mermerden heykel yapmasının tam tersi gibi düşünün… Şimdi, CHP’de bunu yapmaya çalışıyor, her durumda bu gelişmeler, iktidarla ilgili sonuç doğurur. Şimdi herkes bulunduğu yerden hareket etmek istemese de sandık önüne geldiğinde bu etkilerin sonuçları görünür. İnce ince üretim yapılıyor. iktidar yıpratılıyor. O yüzdendir ki; anketlerde CHP sürekli AKP’nin önünde çıkıyor. Uzun vadeli bir hikaye yazılmaya çalışılıyor. Bütün bu yapılanlar dipten gelen derin dalgaya dönüşebilir…” Modern üretim süreçlerinde devrim yaratan eklemeli imalatın, siyasi bir analizde kullanılması, sonuçları itibariyle çarpıcı bir benzetme. ‘Geleneksel imalat metotlarının aksine, eklemeli imalat; katman katman malzeme ekleyerek ürünlerin üretilmesini sağlayan yenilikçi bir süreçtir’ diye tarif ediliyor. İktidar, geleneksel siyaset yapma yöntemleriyle, medya karartması, algı operasyonu, gözaltı, talimatlı haber ve köşe yazdırma gibi yöntemlerle uğraşırken, ‘eklemeli imalat’ katman katman çoğalıyor. *** Sohbette, siyasi gelişmeleri başka bir deyişle yorumlayanlar da oldu. Bir Brezilya atasözüyle. CHP’nin istikrarlı şekilde operasyonu gündemde tutma ve mitingler aracılığıyla tepkisini sürdürme kararına örnek olarak gösterildi. “Kayalara şekil veren dalgaların gücü değil, sürekliliğidir’ veya “Taşı delen suyun gücü değil, damlaların sürekliliğidir…” İki biçimde de kullanılan bu deyim, “Motivasyon ve odaklanma hayatımızda çok önemlidir. Eğer öz disiplin ve süreklilik bilincine sahipsek, istediğimiz işi başarabilir, ne koşulda olursak olalım sonuç alabiliriz…” şeklinde yorumlanmış. Konuya oldukça farklı bakan siyasiler var. Hem CHP’nin yaklaşımını hem de bütün bunların iktidarda yaratacağı sonuçlara ilişkin derin analizler yapılıyor. *** Bu da yine bir AKP’li yorumu; “Ekrem İmamoğlu ve ekibine yapılan operasyona, şahinlerle atmacaların kapışması gibi bakmak lazım. İşin içinde devletin farklı unsurları vardır. Siz doğru yaptığınızı sanırken, aslında farklı planlar yürütülüyor olabilir. Son noktada kimin avantajlı çıkacağına bakmak gerekir…” Benzetmeler de yorumlar da ilginç. Kimden, neden şüphe edildiği açıkça ifade edilemediği için devreye mecazlar giriyor. Ama Türk siyaseti bu imalı yorumları hep sevmiştir. Artık, ‘elmanın sadece elma’ olduğu günleri özlüyor insan….",https://www.nefes.com.tr/yazarlar/nuray-babacan/dipten-gelen-dalga-yaratiyor-26940
Nuray Babacan,PKK feshedilmeden adım yok,16 Nisan 2025 06:20,"Cumhurbaşkanı Tayyip Erdoğan, DEM heyetine randevu vererek, dikkatleri üzerine çekti. Ama açılım sürecinin gündemi değiştirmesini bekleyenler aradığını bulamadı. DEM heyetinin cuma günü Adalet Bakanlığı’nda yapacağı görüşmeye fazla anlam yükleyenler de yanılacak. Henüz ön hazırlık ve plan yok. PKK kendisini feshetmeden ve silahları temsil etmeden ‘hukuki çalışma’ başlatılmayacak. Öncelikle şunu söyleyelim, DEM yönetimi cuma günü kamuoyuna açıkladıkları taleplerini bir kez de Adalet Bakanına iletilecek. Ancak DEM heyeti gelecek diye bakanlıkta özel bir çalışmanın yapılmadığını öğrendik. BAKANLIK BEKLEMEDE Yani, ‘Önce bir gelin taleplerinizi alalım, sonra bunu Cumhurbaşkanlığı ve ilgili kurumlarla konuşalım. Hangisine ne zaman yol verilebilir sonra karar alalım…’ duygusundalar. Her iki sözlerinden biri de ‘PKK kendisini feshetmeden ve silahları teslim etmeden hiçbir adım atılmaz…’ Öyle olası yasal düzenlemelerin müzakere edilmesi, ayrıntıya girilmesi beklenmiyor. Görüşme iyi niyet beyanı şeklinde gerçekleştirilecek. Süreci yakından izleyenlere göre daha sonra istihbarat bürokratları, adalet bakanlığı bürokratları ve sarayın temsilcileri bir araya gelip, olasılıklar konusunda ön çalışma yapacak. Yasal hazırlıklar ve adımlar ondan sonra atılacak. Bu da en iyi olasılıkla yaz ayları demek. Zaten ellerinde 2015’de atılan adımlara ilişkin bir eski yol haritası var. YOL DAHA UZUN O süreci hatırlayalım. Başbakan Tayyip Erdoğan, 1 Ekim 2012 tarihinde demokratikleşmeye ilişkin 63 maddelik bir yol haritası açıklamıştı. 4 ayrı yargı paketi TBMM tarafından kabul edilerek yasalaşmıştı. Daha sonra “Çözüm Süreci Kurulu ile Kurumlar Arası İzleme ve Koordinasyon Komisyonlarının Kurulması’na ilişkin Bakanlar Kurulu Kararı çıkartıldı. Ardından “Terörün Sona Erdirilmesi ve Toplumsal Bütünleşmenin Güçlendirilmesine” dair kanun tasarısı, TBMM Genel Kurulu’nda kabul edilmişti. Tüm bunlara ilişkin adımlar 2012 sonunda başlayıp, 2015’de sonlandırıldı. Cumhur İttifakı daha hızlı bir süreç planlasa bile en az bir yıl gerekiyor. ÖCALAN’A EV HAPSİ Bu arada PKK terör örgütü lideri Abdullah Öcalan’ın serbest bırakılması gibi bir başlık hiçbir yerde konuşulmuyor. Öcalan’ın İmralı’da ev hapsinden çıkartılmayacağı, en fazla konuk ağırlayıp dışarıyla iletişime geçebileceği anlatılıyor. Hatta izinle yurt içinde hareket etmesinden bile geri adım atılmış gibi. AMAÇ ERDOĞAN’I KURTARMAK Sonuç olarak, aylarca ağırdan alan Erdoğan’ın dört elle açılım sürecine sarılmasının nedenleri konusunda siyasilerin net fikirleri var. AKP’lilerin en büyük düşü, kendilerinin öngördükleri tarihte seçimi erkene almak. Amaç, Cumhurbaşkanı Tayyip Erdoğan’ın yeniden aday olmasının kapısını açmak. Bunun için TBMM’de DEM’in oylarına ihtiyacı var. Ayrıca seçimlerde DEM takviyesi yapmak istiyorlar. AKP’yi terk eden muhafazakar Kürt seçmenin geri dönmesini sağlamayı planlıyorlar. Zira, açılım sürecinin milliyetçi seçmeni partiden uzaklaştıracağı da biliniyor. Bütün bunlar konuşulurken, MHP Genel Başkanı Devlet Bahçeli’nin durup durup seçimin zamanında yapılacağına ilişkin vurgusunu ne yapmak lazım? ‘Hayat siz planlar yaparken başınıza gelen şeydir’ sözünü anımsatarak, bitirelim…",https://www.nefes.com.tr/yazarlar/nuray-babacan/pkk-feshedilmeden-adim-yok-28495
Nuray Babacan,Hükümette koğuş ağası kafası!,04 Nisan 2025 06:00,"Kötü ebeveynlerin çocuklarını dayak arsızı yapıp sonra da ‘Bu çocuk nasıl böyle oldu?’ diye sorması gibi bir durum yaşanıyor. Anayasa’nın kendilerine verdiği protesto haklarını kullanan gençlerin, tutuksuz yargılanabilecekken, cezaevlerine konulması aynı mantık. Gençleri sırf, ‘psikolojik işkence olsun’ diye normal koğuşlardan alıp, adi suçluların arasına koymak da aynı ruh hali. Günlerdir konuşulan kötü muamele iddiaları, Avrupa Birliği’nin de dikkatini çekti. Şimdi bir heyet inceleme yapmak üzere Türkiye’ye geliyor. AB heyetinin Türkiye’ye gelme kararından öncesine giderek, yaşananlarla ilgili perde arkası gelişmelere bakalım. *** Protesto eylemlerine katılan öğrenciler poliste yaşadıkları kötü muameleden sonra, önce normal koğuşlara konuluyor. Gençlerin birbirinden güç aldığı ve itirazlarını içeride de sürdürdüğü iddiasıyla ‘bir nevi çifte ceza olması amacıyla’ adi suçluların olduğu koğuşlara dağıtılmasına karar veriliyor. Koğuş ağaları marifetiyle zorlamalar, aşağılamalar, haklarının kullanılmasının engellenmesi gibi sorunlar yaşanıyor. Düşünün; tutuksuz yargılanabilecek, hepsi pırıl pırıl başarılı üniversite öğrencileri, hırsız, dolandırıcı bir grup suçluya ‘ayar vermeleri’ için teslim ediliyor. Tutukluların poliste gözaltında kaldıkları süre başta olmak üzere fiziksel ve psikolojik işkence gördükleri iddialarının kamuoyunda yankılanmasının ardından karardan geri adım atılıyor. İddiaya göre bu haftadan itibaren öğrenciler adi suçluların kaldığı koğuşlardan alınarak normal koğuşlara taşınacak. Bir şey daha yapılıyor. Şikayetlerin artması üzerine cezaevi yöneticilerine insan haklarına aykırı, infaz rejimine gölge düşürecek davranışlarda bulunulmaması, tutukluların haklarına azami özen gösterilmesi konusunda talimat veriliyor. Tam da Avrupa Birliği heyetinin cezaevlerinde inceleme talebinin öncesinde. Bu başvuruya olumlu yanıt verildiğini öğrendik. Son dakikada engellenmezse önümüzdeki günlerde bir heyet cezaevlerinde inceleme yapacak. *** Bu arada, başta İmamoğlu olmak üzere bu süreçte tutuklanan siyasilerin cezaevlerinden sosyal medya aracılığıyla topluma mesaj göndermeleri de ciddi rahatsızlık yaratmış. Kamuoyuna yansıyan bu gelişme de iktidar kanadında tartışmaya neden oluyor. Bir yanda derhal iktidar trolleri devreye sokularak engellenmesi gerektiğine ilişkin kampanya başlatılırken, öte tarafta “Diğer tutukluların kullandığı haklar kullanılıyor. Herkesin avukatlarıyla ve yakınlarıyla görüşme hakkı var. Onlar aracılığıyla görüşlerini paylaşan ilk kişi bunlar değil. Burada hukuksuz bir durum yok. Bu engellenirse başka yollar bulunur” diyenler var. İktidarın bir kanadının, normal bir hak gibi gördüğü bu durum için de farklı yollarla engelleme girişimlerin başlıyor ve suç duyurusu yaptırılarak, işin içine yine İstanbul Başsavcılığı sokuluyor. Siyasilerin ve ilgili kurumların görüşleri bir kez daha askıda kalıyor. Bir başka tartışma Silivri Cezaevi’nde rahatsızlanan İBB Genel Sekreter Yardımcısı Mahir Polat’ın tutuksuz yargılanmasıyla ilgili. Hem öğrencilerin hem de Polat’ın tutuksuz yargılanması gerektiğini söyleyenlere karşı da direnç var. İktidar kanadında ‘farklı yolları savunanların’ çatışmasına bir kez daha tanık oluyoruz. *** Ama, Türkiye’nin taraf olduğu tüm uluslararası sözleşmeler ve mevcut Anayasa, ‘herkesin bir gün ihtiyaç duyacağı’ işkence, zalimane, insanlık dışı, aşağılayıcı muamele ve bu suçların etkili biçimde soruşturulması konusunda net hükümler içeriyor. Bırakın devletin kötü muamelenin aracı olmasını, devletleri, açık bir şikâyetin olmadığı durumlarda dahi işkence ve kötü muamele yapıldığına ilişkin belirtileri soruşturmakla yükümlü kılıyor. Yani devletin, 20 yaşındaki gençleri sindirmek için adi suçluların koğuş ağalarından medet ummaması gerekiyor.",https://www.nefes.com.tr/yazarlar/nuray-babacan/hukumette-kogus-agasi-kafasi-25917
Nuray Babacan,Kaygılı AKP’lilerin ‘tuzak’ şüphesi,24 Mart 2025 06:00,"“Toplum kırılgan bir ekosistemdir. Yalanlarla insanların gözlerini kamaştırabilirsiniz. Gözlerinin önündeki deliliğe karşı kör olurlar. Sonunda her şey geri alınamayacak bir kabusa dönüşür…” Bu sözler, Alacakaranlık Kuşağı dizi serisinde ‘siyasi yalanlarla algı operasyonu yaratanları’ anlatan bir bölümden… Türkiye’de son bir haftadır, gerçeklerle yalanların karıştığı bir alacakaranlık kuşağı yaşıyor. Bu kasvetten, muhalefet ve muhalif olanlar nasibini alsa da yaratılan ekosistemin kendilerine ciddi zarar vereceğinden endişe eden ve bunu ilginç sözlerle açıklayan AKP’liler de var. KAYGILI AKP’LİLER İstanbul Büyükşehir Belediye Başkanı Ekrem İmamoğlu’na yapılan operasyon, CHP’ye yönelik sürdürülen hazırlıklar, muhalif medya, şirketler ve kişilerle ilgili baskı ve susturma girişimleri bir paket olarak servis edilirken, AKP kurmayları arasında gelişmesinden rahatsız olan, her kararı ekrandan öğrenmekten şikayet edenler var. Trolleri saymazsak, konuya ekonomi, dış politika, açılım süreci, güven ve yatırım ortamının zedelenmesi gibi açılardan bakıyorlar. İmamoğlu ve CHP’ye yönelik operasyonlar planlandığı gibi sonuçlansa da Türkiye’nin çok şey kaybedeceğini savunuyorlar. İşte kapalı kapılar ardındaki bu hezeyanlardan bazıları; DAHA ÖNCE DE YAŞADIK - “Garip işler dönüyor. Bunun kime operasyon olduğunu iyi araştırmak lazım. Daha önce de komplo kokan girişimler olmuştu. Birisi de Rahip Brunson olayıydı. Türkiye-ABD ilişkilerinde tamiri güç zararlar açtı. O dönemde gizli tanık ortaya çıktı. Dosyasını incelemiştik, suçlamalar boştu. Türkiye hem ekonomik hem de siyasi açıdan çok şey kaybetti. O dönem yapılan bu operasyonun çok zararını gördük. - Dosyaların altı dolu bile olsa bu saatten sonra kimseye bunun siyasi olmadığını anlatamazsınız. Özellikle diploma olayını bunun içine katarak konu iyice sulandırıldı. O dönem, bizim arkadaşlarımızdan da geçiş yapanlar oldu, o zaman kolay yoldu. Tercih eden oldu. Hukuki bir sorun varsa diploma alandan değil, bu hakkı tanıyanlardan hesap sorarsın… - Bir sabah kalkıyorsun, düğmeye basılmış gibi bütün bunları karşında buluyorsun. Peki niye şimdi? Bugüne kadar neden durdun? Bundan önceki hukuksuzluklara neden itiraz etmedin? YETKİLİ ORGANLARDA KONUŞULMADI - Parti içinde kimsenin bu gelişmelerden haberi yoktu. Hiçbir yetkili organda konuşulmadı. Siyasilerin tamamı ekranda gördü. Tahmin etmek ayrı bir şey, bütün süreçlerden haberdar edilmek ayrı bir şey. Herkes kucağında buldu bunu… - Sonra da buna dönük, pozisyon almak, açıklama yapmak zorunda bırakılıyorsun. Tek talebim, bu dosyaların içindeki iddialar gerçek olması. Yoksa, kimseyi kendimize inandıramayız. Günün sonunda siyasi rakibine operasyon çeken iktidar durumuna düşeriz… - Her açıdan tuhaf. ‘Neler oluyor?’ diye sorup araştırmaya kalksak yadırganırsın. Daha alt kademelerden bilgi almaya çalışıyoruz. Doğru düzgün bir bilgi akışı yok parti içinde. Herkes birbirine ‘Gerçekte ne oluyor?’ diye soruyor… SEKTEYE UĞRADILAR - Gelinen bu noktada, kırılgan ekonomiyle ilgili alınan tüm kararların uygulanmasında zorlanılıyor. Yurt dışındaki imajımız zarar gördü. Açılım sürecinin etkilenmemesi için çaba var ama herkeste tereddüt oluştu. Doğru adımlar ve projeler bu kaos ortamından etkileniyor. Daha aklı selim kararlar alınmalı ve soğukkanlı adımlar atılmalı…” Parti içinde bu ruh halinde olanlar var. BAKANLARIN POZİSYONU! Ayrıca bu krizden en çok etkilenen iki isim, Hazine ve Maliye Bakanı Mehmet Şimşek ile Adalet Bakanı Yılmaz Tunç. İki bakanın, sürece dahil olmadıkları gibi yaratılan krizin sonuçlarına katlanmak ve yönetmek zorunda oldukları anlatılıyor. Şimşek’in ekonomik program hedefinde yaşanan kırılmaya müdahale etmekte güçlük çektiği, Tunç’un ise sadece ‘duruma uygun açıklamalar yapması beklenen’ makam olarak kullanıldığı aktarılıyor. Bırakın karar vermeyi, gelişmelerden dahi haberdar edilmedikleri iddialar arasında…",https://www.nefes.com.tr/yazarlar/nuray-babacan/kaygili-akplilerin-tuzak-suphesi-23590
Nuray Babacan,Öcalan’a ‘kısıtlı’ özgürlük,03 Mart 2025 06:00,"Terör örgütü lideri Abdullah Öcalan’ın, MİT’in yardımlarıyla oluşturulan PKK’nın şartsız feshini içeren açıklama metni, yeni bir kapının açılmasına neden oldu. Bundan sonra atılması gereken ilk adımlar, zaten 2013 açılımındaki hazır listeden biliniyor. Önemli olan finali nasıl yapacağı? Eğer açılım projesi tam istendiği gibi işlerse, Öcalan özgür kalacak… Ama kısıtlı. İmralı’da ikamet edecek, dışardan ziyaretçi kabul edecek. Türkiye sınırları içerisinde izinle seyahat edecek. Yurt dışına çıkamayacak, seçme ve seçilme hakkı olmayacak. Yani Türkiye, bu yıl içinde Umut Hakkı’nı konuşacak. Umut Hakkı’nın sınırlarını devlet belirleyecek. *** Tekrar hatırlatalım. Umut Hakkı, ömür boyu cezaevinde infaz edilecek bir hapis cezasına mahkum edilen hükümlülerin serbest bırakılıp bırakılmayacağının idari veya yargısal bir makam tarafından değerlendirilmesi. “İdari makam” ifadesine dikkatinizi çekerim. PKK’nın kendini feshetmesi için kongresini toplayacağı biliniyor. Bunun tarihi konusunda farklı görüşler var. Ankara istihbarat kaynakları PKK kongresinin iki hafta sonra toplanmasından söz ediyor. 21 Mart Nevruz Bayramı’nın tarih olarak kullanılmaması için öncesine alınması planı var. Her şey yolunda giderse, Umut Hakkı’nı yaz aylarında konuşmaya başlayacağız. Ve… Tüm plan sistematik olarak devletin öngördüğü gibi gider, fesih, silahların teslimi, lider kadroların başka ülkelere göç etmesi, tüm kamp ve yaşam alanları ve mağaraların boşaltılması gibi operasyonlar kazasız belasız biterse, af konuşulmaya başlanacak. Kaynaklar, bunun için en az bir yıl olduğunu, yapılacaklar hesaba katıldığında iki yılı bulacağını dile getiriyorlar. Açılım sürecinin takvimine sondan baktık ama herkesin merak ettiği yer de orası. Çünkü nasıl başlayacağı konusunda deneyimimiz var. Nasıl biteceği konusunda tecrübesiziz. Şimdiye kadar hiç başarılı olunmadığı için… O yüzden final önemli…. *** Gelelim bu sürecin ilerleyin zamanlarında beklenen demokratik adımlara. Ankara’nın planına göre, Kürtçe dilinin günlük hayatta, düğünde, cenazede kullanmayla ilgili baskılar kalkacak. Yerel yönetimlerde çift dilli tabelalar, panolar yeniden hayatımıza girecek. Kürtçe şarkılar daha rahat dinlenecek. Kayyum baskısı kalkacak. Ancak, ana dilde eğitim bu çalışmanın hiçbir yerinde yok. Bu sürecin, siyasi nedenlerle cezaevine konulan kişilerle ilgili sonuç doğurması da bekleniyor. PKK’lıları birer birer affederken, sadece muhalif oldukları için insanları cezaevinde tutmaya devam edemeyeceklerini biliyorlar. Bunun doğru ve hukuki bir tutum olmasına inanmaktan çok, sadece PKK’ları serbest bırakan bir iktidar olmayı seçmene anlatamayacakları için…",https://www.nefes.com.tr/yazarlar/nuray-babacan/ocalana-kisitli-ozgurluk-19044
Nuray Babacan,Akp’de İmamoğlu yorumları,14 Nisan 2025 06:00,"İktidarın, adalet konusunda bir hafta içerisinde verdiği mesajlar, birbirinden sıkıntılı. İstanbul Büyükşehir Belediye Başkanı Ekrem İmamoğlu’nun daha önceki kumpas davalarının görüldüğü salonda yargılanması. ‘Bu gençleri içerde tutarsak alacaklı çıkacaklar’ gerekçesiyle serbest bırakılması. ‘Mahkemeler, mevcut iklime göre karar verirler’ diyen AKP’liler. İktidar kulislerinde, İmamoğlu’na yapılan siyasi operasyon, gençlerin cezaevine konulması, bundan sonraki yargı sürecinin nasıl işleyeceğiyle ilgili yoklamalarımızın sonuçları, idealden ve hukuki olmaktan çok uzak. *** Partide farklı düşünenlere rağmen bizzat sürecin içinde olanların bakış açıları şöyle; - İmamoğlu ve ekibinin yargı süreciyle ilgili bugünden yarına bir sonuç beklenmiyor. ‘Siyaseten yakın zamanda serbest bırakmak, iddialarla ilgili olarak dağ fare doğurdu izlenimi yaratır, bunu istemezler’ yorumları yapılıyor. Yolsuzluk iddiaları üzerinden kurulan mizansenin devam ettirileceği anlaşılıyor. - Bize en ilginç gelen yorum mahkeme başkanlarıyla ilgili olandı. Mahkeme başkanlarının iklimin ve zeminden etkilendiği, genel havaya aykırı karar almaktan kaçındıkları da anlatılanlar arasında. - Bir siyasi, “İlla baskı olmasına gerek yok. Kararlar, mevcut iklimden çok etkilenir. Rüzgar, Ekrem İmamoğlu’nun serbest bırakılması yönünde esmediği sürece, hiçbir mahkeme başkanı buna cesaret edemez” yorumu yaptı. *** İmamoğlu’nun davası için Silivri Mahkemesi’nin seçilmesi, kurgulanan sürecin siyasi operasyon olduğunu net biçimde gösterdi. Yakın tarihteki, tüm kumpas davalarının görüldüğü bu mahkemeyle ilgili AKP’li siyasilerin geçmişteki yorumları hala kulaklarımızda. Aklı başındaki birkaç kişi hariç, herkes canla başla yaratılan dosyaların içeriğini savunmaya başlamıştı. Ergenekon, Balyoz iddianameleri, Sarıkız gibi darbe planları ortaya çıktığında tam gaz savunan bakanların, yıllar sonra ‘Çok kötü kumpasa getirilmişiz, hepsi mizansenmiş’ dediklerine tanığız. Sadece bu değil. FETÖ’nün Selam Tevhid Soruşturması kapsamında tamamı AKP’nin önde gelen isimlerinin neredeyse İran ajanı olarak suçlanmasının üzerinden çok geçmedi. Hukuksuz ve izinsiz dinlemelerden tutun da bugün hala siyasette başrol oynayan, bakanlık yapan AKP’lilerin hepsi vatan haini ilan edilmişti. O dönem yapılanları FETÖ kumpası olarak ilan edip, hiçbir şey olmamış gibi ne hukuki ne vicdanı ne siyasi açıdan tek sorumluluk almadan yürüyüp giden bu kişiler, bugün benzer kumpasları başkası için planlıyor. Kişisel çıkar öncelik. *** Bu arada, gençlerin serbest bırakılması sürecinde kapalı kapılar ardında tartışmalar yaşanmış. Şöyle ki; hukuki açıdan mahkemenin vereceği cezanın içeride yattığı süreyle örtüşmesi gerekiyor. Ancak gençlerin eylemleri nedeniyle isnat edilen suçun yatarı yok. İçerde kaldıkları sürenin uzaması durumunda, ceza maddesine göre alacaklı çıkabilirler. Bunun da başka hukuki sonuçları var. İnfaz kanuna göre eğer birilerine zarar vermemişse, yatarı olmayan suçlarda zanlıyı içerde tutamazsınız. Hürriyeti bağlayıcı infazı olmayan suçlar, içerdeki kaldıkları her gün alacaklı duruma düşüyor. Bu hem adliyede hem de bakanlıkta tartışma konusu oluyor. Eylemlere katılan tüm kişilerin bu yaklaşımla serbest bırakılacağı bekleniyor. Sadece yaralama olayına karışanlar hariç…",https://www.nefes.com.tr/yazarlar/nuray-babacan/akpde-imamoglu-yorumlari-28012
Nuray Babacan,Açılımda YPG şüphesi,05 Mart 2025 06:00,"Terör örgütü lideri Abdullah Öcalan’ın açıklamasının satır araları didik didik edilmeye başladı. Çağrının, Suriye’de faaliyet yürüten YPG’nin silah bırakmasını kapsayıp kapsamadığına takıldı herkes. AKP’liler, YPG’nin bu kapsamda olduğunu söyleseler de şüphe içeren tavırlar var. Kulislerde, bu konudaki analizlere ve kafa karışıklıklarına bakmak istedik. Devlette bu süreci yönetenler de siyasiler gibi silah bırakma konusunun YPG’yi kapsadığını söylüyor. YPG ANA BAŞLIK Ayrıca, bu kişiler süreci Öcalan’ın açıklamasından başlatmıyorlar. Suriye’de yeni hükümetin kurulmasından bu yana yapılan görüşme ve temasların temelinin, YPG bölgesinin silahsızlandırılması üzerine kurulduğunu anlatıyorlar. Tüm pazarlıkların bunun üzerine kurulduğu belirtiliyor. İstihbarat uzmanları, “Türkiye o bölgedeki tüm silahlı unsurların kendisini lağvetmesini bekliyor. Merkezi hükümetle varılan mutabakat da bunu içeriyor. Tüm silahların merkezi hükümete teslim edilmesi gerekiyor. YPG’nin son tavrı yeni hamisi İsrail’den kaynaklanıyor. ABD bu görevi İsrail’e havale etti, onlara umut bağladılar. Ancak Türkiye’nin tavrı net. Orada yaşanan bir milyon 800 bin Kürtün sivil siyaset tarafından temsil edilmesinde sorun yok. Ancak silahlı unsurlar ve PKK kabul edilemez…” yorumu yapıyorlar. NEDEN NET OLUNMADI? Öcalan’ın açıklamasının her aşamasında rol alan istihbarat birimlerinin bu konunun ‘daha net vurgulanmasını’ neden sağlamadığı soruların başında geliyor. ‘Tüm unsurlar’ ifadesinin yarattığı kafa karışıklığı herhalde öngörülmüştür. Ayrıca, Öcalan’ın yazdığı dört mektuptan bölgeye giden de ‘Sizi de kastediyorum’ demiş midir? YPG yönetimi buna rağmen neden ‘Kastedilen biz değiliz” demektedir. Yoksa, bu incelikli ayrım konusunda kamuoyu eksik ve yanlış bilgi mi verilmiştir? BEKLENTİLER- PLANLAR Şimdi, iktidar partisi kurmayları, YPG’ye yönelik atılacak adımlarda Barzani ve ekibinden beklenti içindeler. Buradaki silahlı unsurların lağvedilmesiyle ilgili arabulucu olarak rol üstlenebileceklerini düşünenler var. Suriye’nin toprak bütünlüğü esas alınarak, merkezi hükümetten ayrı bir yapı olmayacak her türlü formül, hükümete uyuyor. KONGRE KANDİL’DE Mİ? Kulislerde konuşulan konulardan biri de PKK kongresi. Kongrenin Kandil’de toplanacağı iddia ediliyor. Sabote etmek isteyenler için bir fırsata dönüşmemesi için çift taraflı güvenlik önlemlerinden söz ediliyor. AKP’liler, Öcalan’ın açıklamasındaki ‘ulusal devlet, federasyon, idari özerklik, kültüralizm’ konularında hiçbir talep olmadığına ilişkin vurguyu çok önemseniyor. Ayrıca, Kürtlerle Türklerin bin yıllık gönüllü birlikteliği cümlesi öne çıkartılıyor. İktidar Partisi mensupları, bu sürecin başarıyla sonuçlandırılmasının kendilerine avantaj yaratacağını düşünüyorlar. Özellikle diğer tüm sorunların gündemden düşmesinden çok memnunlar. Sabote edilmesine ilişkin korkuları da yüksek. Anlayacağınız, aylarca kafa yorulacak başlık ve malzeme var…",https://www.nefes.com.tr/yazarlar/nuray-babacan/acilimda-ypg-suphesi-19523
Nuray Babacan,YSK’nin seçim turizmi!,07 Mart 2025 06:15,"Yüksek Seçim Kurulu (YSK), tarihinde ilk kez ABD seçimlerini izlemek için bu ülkeye gitti. Seçim sistemi bize hiç benzemeyen bu ülkeye yapılan seyahat ve sonrasındaki tartışmalar olmasaydı, kurulun yurt dışı gezi sevdası bu kadar dikkat çekmeyecekti. Sonradan öğrendik ki; Yargıtay ve Danıştay üyelerinden oluşan YSK’nın 11 kişilik kurulu çoğunluğu davet olmak üzere sık sık yurtdışı seyahatine gidiyormuş. Seçim dönemleri dışında yılda bir kez yapılan muhtarlık seçim yenilemesi dışında pek işleri olmayan kurul üyelerinin, sıraya koydukları gezileri konuşulmaya başladı. Hem de siyaset kulislerinde. Bu kapsamda Rusya, Moldova, Gürcistan, Macaristan, Bosna Hersek, Azerbaycan, Özbekistan, Venezuela, Kazakistan gibi ülkelerde incelemelerde bulunulmuş. Sırada Tacikistan ve Uruguay varmış. Ülkelerin seçim sistemleri inceleniyormuş. Kurumdan aldıkları harcırahlar dışında da pek bir maliyeti yokmuş! *** Gerçekten de YSK’nın deneyimli yargı kadrosundan oluşan kurulun ‘seçim sistemlerini incelemek’ için bu gezilere ihtiyacı var mı? İnternet üzerinden tüm ayrıntılarıyla öğrenilebilen seçim sistemleri için ‘bireysel araştırma’ biraz garip değil mi? Üstelik, Türkiye’nin seçim sistemine beş benzemez ülkelere. Neyi değiştirmek istiyoruz ki, YSK heyeti yollara düştü? “Seyahatlerde detaylı incelemelerde bulunulduğu, incelemeler neticesinde edinilen bilgilerin Kurul toplantılarında değerlendirildiğine’ ilişkin açıklama yapılmıştı, geçtiğimiz aylarda. Başkan ‘Türkiye, elektronik oylamaya geçebilir’ dedi-demedi tartışmaları yaşandı. Sonuçta niyet her neyse, bu seyahatler keyfi görünüyor. *** Seyahatlerin gereksizliğini, turistik bir faaliyete dönüştüğünü bir tarafa bıraktık. Konu, Yargıtay ve Danıştay’da da sıkıntı yaratmış. Çünkü bu geziler, yargı mensuplarının bulundukları dairelerde işlerin aksamasına neden olmuş. Şikayetler, siyasilere kadar ulaşmış. Konu yargıdan açılınca, siyasiler, “Gün geçmiyor ki bir yargı mensubunun yok silahı, yok arabası, yok lojmanı ile ilgili telefon almayalım” diye yakındılar. Hatta yakın zamanda yasada yapılan bir düzenlemeyle yüksek yargı mensuplarına da milletvekilleri gibi özel hastanelerden yararlanma olanağı getirilmişti. *** Şimdi yüksek yargının yöneticileri, hızla artan özel hastane ve diş tedavisi faturalarıyla uğraşıyormuş. Aşırı harcama önlem almak zorunda bırakmış. Tüm kulislerin bireysel talepler olduğu iddia ediliyor. Anlayacağınız, yargının yavaş işlemesi, kararlara güvensizlik, yargıya müdahale, tartışmaları kararlar, adalet duygusunun zedelenmesi gibi öncelikli sorunları konuşan tek kişi yok…",https://www.nefes.com.tr/yazarlar/nuray-babacan/ysknin-secim-turizmi-20000
Nuray Babacan,Saraya yeni ekonomi kadrosu,07 Nisan 2025 06:20,"Hazine ve Maliye Bakanı Mehmet Şimşek, ekonomik programı sabote eden siyasi operasyonun sonuçlarıyla boğuşurken, Saray’ın yeni planlar yaptığı iddia ediliyor. Merkez Bankası Başkanlığı döneminde pek de uyumlu çalışamadığı Hafize Gaye Erkan’ın atanacağı iddia edilen yeni görev, kulislerde dalgalanmaya neden oldu. Ayrıca Erkan’ın bu göreve getirilmesinde ABD’nin yeni Ankara Büyükelçisi Tom Barrack’la dostluğunun etkili olacağı iddiası, tartışma yarattı. *** Konu, Hafize Gaye Erkan’ın Şubat 2024’de Merkez Bankası Başkanlığı görevinden alınmasından sonra sürekli gündem oldu. Erkan’ın görevden alınma gerekçesi, Hazine ve Maliye Bakanı Mehmet Şimşek’le olan uyum sorunu, ABD’ye dönmek yerine Türkiye’de kalarak yeni görev beklemesi, önce OECD temsilcisi ardından da Saray’da etkin bir göreve getirileceği iddiaları hep önümüze düştü. Türkiye’nin Erkan’a görev bulmaktan başka meselesi yokmuş gibi… Şimdi, 28 Mart’ta Resmi Gazete’de yayımlanan kararnameyle, Dijital Dönüşüm Ofisi, Finans Ofisi, İnsan Kaynaklan Ofisi ve Yatırım Ofisi birleştirilerek, “Yatırım ve Finans Ofisi” oluşturulmasının ardından Erkan’ın ismi yine ortaya atıldı. Ofisin başkanlığına getirileceğine ilişkin kulis bilgileri haber olarak paylaşıldı. Bu iddialar hem nedeni hem de sonuçları konusunda kulisleri hareketlendirdi. Bayram rehavetine rağmen, ekonomideki dalgalanmayı yakından izleyenler, bunun gerçekliği ve yaratacağı sorunlar konusunda ilginç saptamalar da bulunuyorlar. İki farklı bakış açısı var. *** Erkan’ın bu ofisin başkanlığına getirilebileceğini savunanlar, ABD’nin yeni Ankara Büyükelçisi Tom Barrack’la iyi ilişkilerini gerekçe gösteriyor. ABD ile yeni dönemde kurulacak ekonomik ilişkilere özel anlam yükleyen çevrelerin, bu ilişkinin faydası olacağı tezini işlediği ve Cumhurbaşkanı Tayyip Erdoğan’ı da bu noktadan ikna etmeye çalıştığı öne sürülüyor. Farklı açıdan bakanlar ise endişeli. Erkan’ın yatırım ofisinin başkanlığına getirilmesinin, Saray’da ‘alternatif bir ekonomi yönetimi’ oluşmasını sağlayacağı, iki başlı ekonomi yönetiminin zaten zor kontrol edilen ekonomiyi yoldan çıkaracağını dile getiriyorlar. Çünkü ekonomiyi yakından izleyenler, Hazine ve Maliye Bakanı Mehmet Şimşek’in uyguladığı politika konusunda zaman zaman Saray yönetimini ikna etmekte zorluk çektiğini biliyor. Sorunun, eski ekonomi yönetiminin temsilcisi olan Merkez Bankası eski Başkanı Şahap Kavcıoğlu’nun Şimşek’e rağmen Bankacılık Düzenleme ve Denetleme Kurumu’na atanmasıyla başladığını da unutmamak gerekir. Kavcıoğlu’nun yerine Merkez Bankası Başkanlığına getirilen ve kısa sürede görev anlayışı, ailesinin müdahaleleri ve kişisel yaklaşımlarıyla sorun olan Hafize Gaye Erkan’ın Cumhurbaşkanı Erdoğan’ın talimatıyla bu göreve getirilmesini ‘yeni cephe açmak’ olarak nitelendirenler var. Özellikle, Cumhurbaşkanının ekonomi danışmanlarının da Şimşek ve ekibinin ekonomi yönetim anlayışıyla pek uyuşmadığı ve sık sık ters düştükleri de hesaba katılarsa… *** Şimşek’in en büyük destekçisinin Cumhurbaşkanı Yardımcısı Cevdet Yılmaz olduğu, Yılmaz’ın zaman zaman yaşanan sorunlar nedeniyle arabuluculuğa soyunmak zorunda kaldığı aşikar. Şimşek, ayrıca iş yapma biçimi bakımından partiden de destek görüyor. Şimdi, Saray’ın yeni bir ‘ekonomi kadrosu’ oluşturulacak mı? Şimşek ve ekibinin bu yapıyla ilişkisi nasıl kurulacak? Çift başlı bu görünümün zaten dikiş tutmakla zorlanan ekonomiye etkileri ne olacak? gibi sorular soruluyor. Hükümetin bayram hediyesi olarak elektriğe yaptığı ‘ölçüsüz zam’, İstanbul Büyükşehir Belediye Başkanı Ekrem İmamoğlu’na yapılan siyasi operasyonunun hasarlarını gidermeye yönelik adımlardan biri. Yeni ‘acı reçete’ paketlerinin hazırlandığı iddia ediliyor. Siyasi kulislerde ekonomik programa asıl darbenin 19 Mart günü vurulduğu, boykotların ve eylemlerin o günkü şoka kıyasla hesaba katılmadığı anlatılıyor. Şimşek’in istediği heyeti bile oluşturamadan Brüksel’e gidip, güven tazeleme çabalarına rağmen, AB’deki muhataplarının endişeli sorular sorduğu da gelen bilgiler arasında. Bütün bunlar, bıçak sırtında sürdürülen ekonomi programa asıl hasarı, iktidarın karar ve politikalarının verdiğini de gösteriyor.",https://www.nefes.com.tr/yazarlar/nuray-babacan/saraya-yeni-ekonomi-kadrosu-26467
Nuray Babacan,"Türkiye, Palmira üssünü istiyor",11 Nisan 2025 06:00,"İç politikadaki kaotik gündem, daha birkaç hafta öncesinin önemli meselesi olan Suriye ve Gazze’deki gelişmeleri ikinci planı itti. Ta ki; Türk heyetinin inceleme yaptığı Suriye üslerini İsrail’in bombalamasına kadar. Bu yeni durumun, hem Türkiye’nin Palmira üssünde faaliyet göstermesi hem de İsrail’le arka kapı diplomasının başlaması anlamına geleceğine ilişkin iddialı yorumlar yapılıyor. Yani anlayacağınız topun Suriye’den sekip, ABD gözetiminde İsrail ile yeni dönem ilişkilerine dönüşme olasılığından söz ediliyor. Buna ilişkin ipuçları ve perde arkası bilgiler olsa da projenin biraz zamana ihtiyacı var. Hükümet kaynaklarına göre, Türkiye’nin üslerle ilgili incelemesi doğal olarak Suriye yönetiminin bilgisi dahilinde. Türkiye’nin üzerinde durduğu üs Palmira. İHA ve SİHA merkezi olarak düşünülüyor. Bunun planı da yine Suriye hükümetiyle yapılmış. Türkiye’nin anlaşma gereğince, bu üssü hem güvenlik hem de Suriye askerlerinin eğitimi için kullanılacağı anlatılıyor. Bu arada, Suriye’de Rus ve Amerikan üsleri var. İsrail’in dışında, güneyde Ürdün, doğuda Irak askerleri bulunuyor. *** Türkiye ile Suriye’nin ilişkisinin, İsrail ve Gazze ile ilgili nasıl sonuç doğuracağına gelince. Bu iddiayı ortaya atanlar, ABD Başkanı Donald Trump’un ağzında bakla ıslanmamasından yola çıkıyor. Trump’ın son görüşmesinde İsrail Başbakanı Binyamin Netanyahu’ya ‘ayar’ veren sözleri örnek gösteriliyor. Trump’ın bu kez Cumhurbaşkanı Tayyip Erdoğan’a dönüp, ‘Ben senin Suriye’deki faaliyetlerini tartışmıyorum, sen de İsrail konusunda makul ol’ diyeceğini anlatıyorlar. Türkiye ile İsrail’in orta vadede yeniden masaya oturması olasılığından söz ediliyor. Tabi sonuçta iş gelip Gazze’ye takılıyor. Türkiye’nin İsrail’le son gerilimin kaynağı burası. Gazze’de ‘tatminkar olmasa da’ atılacak bir adım, hükümet için manevra yapmak ve ilişkileri yeniden başlatmak için iyi bir bahane olacak. Gelecek Partisi Genel Başkanı Ahmet Davutoğlu da benzer görüşlere sahip olmalı ki; önceki gün “Trump’ın hedefi, Türkiye’yi Gazze konusunda pasifize etmek” yorumu yaptı. Siyasi kulislerde bu durum, “Sen Suriye’de alacağını aldın, Gazze’de geri adım at’ anlamına gelebilir şeklinde yorumlanıyor. *** Bu arada Suriye’de özellikle Dışişleri Bakanlığı ve MİT üzerinden sürdürülen ilişkiler aynı biçimde sürüyor. Türkiye’nin Suriye’nin yeni yönetimine ‘danışmanlık’ görevi sürdürdüğü, işbirliğinin askeri eğitimin ötesinde tüm bakanlıkların alanlarına yönelik olarak da devam edeceği biliniyor. Hükümet, Suriye Devlet Başkanı Ahmet Eş Şara’nın yeni kabinesindeki isimler konusunda memnun. Kabineye, Dürzi, Hristiyan, Arap ve Kürt temsilci alınması önemli bulunuyor. Kürt bakanının YPG yapısından epey uzak bir isim olduğu belirtiliyor. YPG’li bakan olacağı iddia edenlere yönelik verilen yanıt ilginç; “Kabineye PKK’lı bakan almaları söz konusu olamazdı zaten…” Ancak Şara’nın bir kabinenin bel kemiği olan İçişleri Dışişleri, Adalet, Savunma bakanlarını en yakın çalışma arkadaşlarından seçmesi de HTŞ kökenli ‘aşırı İslamcı’ damgası olarak görülüyor. Hükümet için önemli bir mekanizma daha var. O da IŞİD’le mücadele konusunda komşu ülkelerle kurulan yapı. Suriye’deki kamplarda bulunan ve sayıları 50 binle ifade edilen IŞİD’cilerin kendi ülkelerine gönderilmesi görevi. Birkaç kez yapılan toplantılarda henüz sonuç alınamadı. Bölgenin IŞİD teröristlerinden temizlenmesi ve YPG’nin bunlara bekçilik görevini bahane etmesinin ortadan kalkacağı iddia ediliyor. IŞİD’in kılık ve kılıf değiştirerek, özellikle Afrika ülkelerinde estirdiği terörün boyutlarına daha sonra ayrıntılarıyla değineceğiz…",https://www.nefes.com.tr/yazarlar/nuray-babacan/turkiye-palmira-ussunu-istiyor-27407
Nuray Babacan,AKP’de yargı tartışması,31 Mart 2025 06:00,"İstanbul Büyükşehir Belediye Başkanı Ekrem İmamoğlu ve CHP’ye yapılan operasyon, iktidar partisi içinde farklı tartışmaları ve şüpheci yorumları tetikledi. Anti demokratik bu girişimin, ‘kurgusu, hızı ve partinin devre dışı kalması’ üzerine analizler yapılırken, Cumhurbaşkanı Tayyip Erdoğan’ın sözleri de tuz biber ekti. KUZU POSTUNA BÜRÜNENLER Cumhurbaşkanı Tayyip Erdoğan’ın bayram öncesindeki grup konuşmasında, herkesin dikkatini CHP’ye yüklenen sözleri çekti ama önemli bir cümle atlandı. Erdoğan’ın, “…kuzu postuna bürünmüş sırtlanları, yanımızdaki yöremizdeki riyakarları da çok iyi biliyoruz…” cümlesinden kimleri kastettiği merak uyandırdı. PARTİDEKİ YORUMLAR ‘İhanet, başkalarıyla hareket etme, arkadan iş çevirme…’ bağlamında kullanılan bu sözlerinin muhatabının kim olduğuyla ilgili yoklamamıza farklı farklı yorum yapıldı. ‘Devlet birimlerinden dışarıya bilgi sızması, bazı iş adamlarının özellikle CHP’yle yakınlaşması’ gibi tahminler yapılsa da yargı konusundaki şüpheci analizler daha dikkat çekiciydi. ŞÜPHECİ YARGI ANALİZLERİ! Muhalefetin sürekli şikayetçi olduğu, ‘hak, hukuk ve adalet’ üçlüsünün yok sayıldığı yargı sistemiyle ilgili AKP içinde de serzenişler olması ilginç… Önümüzdeki dönemde yaşananları analiz etmemize yardımcı olması açısından yorumları buraya taşıyorum; “…Yargı mekanizması işlemiyor ya da kendi gündemlerine göre işletiliyor. Yargıdaki her kademe, kendini adeta Anayasa Mahkemesi yerine koyuyor. Yargıdaki bu temel sorun çok uzun zamandan beri var. İktidarın ilk operasyonu, HSYK’nın yapısını değiştiren yasa düzenlemesiyle yapıldı. Bu süreç, daha düzgün bir yargı altyapısı için kullanılabilecek iken, değişiklik FETO için büyük fırsata dönüştü. FETÖ’nün müdahaleleriyle yargının ne hale getirildiğini geç fark ettik. 15 Temmuz tüm FETÖ’cülerin yargıdan temizlenmesi ve yeni bir sürecin başlaması için iyi bir fırsat olabilirdi. Ancak, bu dönemden sonra yüksek yargıda bu kez milliyetçi kadrolar çok etkin oldu. Yapılan hakim ve savcı alımlarında çoğu deneyimsiz olan kadrolar ise etki alanı yaratamadı. Sonuçta, sizin sandığınızın aksine parti, kendisine yakın duran bazı deneyimsiz kadrolar dışında yargıda etkin olamadı. Yargı sistemi farklı bir organizma gibi hareket ediyor. Kendi gündemleri ve bakış açıları var. Öncelikleri, yargı bağımsızlığı, adaletin hızlanması, adil bir sistem kurmak filan değil. Hiç hareket etmezken, birden tamamen farklı reflekslerle hareket ediyorlar. Gündemi ve öncelikleri konusunda bizimkilerin kesin bir fikri ve etkisi yok…” KİM BUNLAR SAHİ... Anlatılanlara ilave olarak, Adalet Bakanlığı ve tüm bakan yardımcılarının gelişmeleri geriden izlediği anlatılıyor parti içinde. Kastedilen haberdar edilmemeleri. İstanbul Başsavcılığı’nın direkt Cumhurbaşkanlığı ile temas halinde olduğu, bilgilendirmenin içeriği, atılan adımlar ve alınan kararlar konusunda parti kurmaylarının ve kabine üyelerinin sonradan bilgi sahibi olduğu aktarılıyor. Bütün iddialar, bunca anti demokratik gelişmenin sorumluluğunu yargıya atarak kurtulma psikolojisi midir, yapılanları yerli yerine oturtamayanların komplo teorisi üretme çabası mıdır bilinmez ama ‘kuzu postuna bürünmüş sırtlanların...’ kim olduğunu merak ediyor insan!",https://www.nefes.com.tr/yazarlar/nuray-babacan/akpde-yargi-tartismasi-25087
Nuray Babacan,Bal gibi de af..,28 Şubat 2025 06:00,"100 BİN KİŞİ SERBEST KALACAK İktidar partisi bir süreden beri kiminin kısmi af, kiminin infaz düzenlemesi diye adlandırdığı bir çalışma yürütüyor. Adalet Bakanlığı’nın bu çalışmasına MHP destek veriyor. Tartışmaların iki boyutu var. Biri ‘iyi hal kapsamındaki infaz indirimi’, diğeri ise ‘kısmi af’ olarak nitelendirilecek ‘pandemi yasasını’ genişletme. Bizim konumuz, ‘pandemi dönemindeki kısmi affın’ genişletilmesi. Sonuçta, etkisi af gibi olacak ve en az 100 bin kişinin aşama aşama tahliye edilmesi sonucunu doğuracak. Onun da oldukça karışık ve tuhaf bir hikayesi var. Şöyle ki; Adalet Bakanlığı, pandemi döneminde cezaevlerini kısmen de olsa boşaltmak için bir düzenleme yaptı. Covid Yasası olarak bilinen ve 31 Temmuz 2023 itibarıyla ‘cezası kesinleşmiş olanların’ yararlandığı düzenleme taa başta hazırlanırken, yanlış yapıldı. ‘Cezası kesinleşenler’ ifadesi konularak, Anayasa’nın eşitlik ilkesine aykırı bir yasa kurgulandı. O tarihten önce işlenen tüm suçları kapsaması gerekirken, bu durum, “Kapsam çok geniş olacaktı, toplumda infial yaratmasın diye sınır koyduk, nasıl olsa Anayasa Mahkemesi’nden döner, o zaman yeniden düzenleriz diye düşünmüştük’ diye açıklandı. Ama ne hikmetse Anayasa Mahkemesi bu yasayı iptal etmedi… Fakat cezaevlerinin hızla dolması ve yeniden yaşanan kaos, Adalet Bakanlığı’na yanlış ve eksik yaptığı bu yasaya yeniden sarılma olanağı verdi. İşte af olarak nitelendirilen asıl çalışma bu olacak. Şimdi yeni bir düzenlemeyle bu tarihten önce işlenen tüm suçların, cezası kesinleşmiş olup olmadığına bakılmaksızın aftan yararlanması sağlanacak. Şimdi bu tarihten önce suç işleyen herkes af kapsamına alınacak. Dolayısıyla ‘henüz yakalanmayan, davası başlamamış, davası süren’ kişiler de kapsama girecek. O dönem pandemi gerekçesiyle salınan ve kimsenin doğru dürüst tartışmadığı bu düzenlemeden 85 bin kişi yararlandı ve aşama aşama tahliye edildiler. Henüz davası süren veya başlanmayanlar tam bilinmediği için yeni düzenlemeden yararlanacakların sayısı da kesin değil. Ama en az 100 bin kişinin tahliyesinden söz ediliyor. Belirtelim, tüm suçları kapsıyor. Cinayet, kadına tecavüz ve terör olmak üzere… Sistem şöyle işliyor; verilen cezanın 3’te ikisini yatan mahkumlar, belli bir süre dolunca kapalı cezaevinden açık cezaevine geçiriyor, oradan da tahliye ediliyorlar. Bu süreler yasayla kısaltıldığı için geçişler ve tahliye de hızlanacak. Hesaplara göre maksimum ceza indirimi 8 yılı bulacak. 8 yıl büyük bir süre. Şimdi iktidar bir yıldır tartıştığı bu düzenlemeyi, Yargı Paketi’ne mi koysa, uygun bir yasaya önergeyle mi monte etse, yoksa AKP ve MHP’li üyelerin ortak teklifine mi dönüştürse ona karar vermeye çalışılıyor. Amaç, cezaevlerini boşaltmak. Bu düzenlemenin ilk ayağı uygulandığında 360 bin olan cezaevindeki mahkum sayısı 250 bine düşmüştü. Şimdi cezaevleri yeniden doldu ve mahkum sayısı 400 bine çıktı. 20 kişilik koğuşlarda 50 kişinin kaldığı anlatılıyor. Kamuoyuna pek yansımasa da gerginlik, tartışma ve kavgalar yaşanıyor. Ayrıca, mahkumların aylık iaşelerinin maliyeti bile hesaplanıyor. İddiaya göre bir mahkumun aylık maliyeti 20 bin lira. İşte bu çalışmanın adı bize göre en hafifinden kısmi af. Ancak bu teklif, başka bir eşitliksizlik yaratmayacak mı? Bu kez 23 Temmuz 2023’ten sonra suç işleyenler açısından. Kapsamı daha da genişletmek veya genel bir affa dönüştürmenin yolları mı aranıyor? Tam da açılımı konuşurken, hep birlikte göreceğiz….",https://www.nefes.com.tr/yazarlar/nuray-babacan/bal-gibi-de-af-18506
Nuray Babacan,AKP’de transfer krizi,26 Şubat 2025 06:00,"Kongre, parti yönetimi seçimi derken, isimler belirlenip, toz-duman dağılınca, geriye oldukça memnuniyetsiz bir kitle kaldı. Açıktan seslerini çıkarmasalar da iktidar partisinin koridorlarında hem transferler hem de parti organlarına seçilen isimlerle ilgili kazan kaynıyor. Nedenlerine gelince, birden fazla… Öncelikle, bir önceki yazımızda kalem aldığımız gibi diğer partilerden transfer edilenlerin 24 saat geçmeden partinin üst yönetimine hatta genel merkeze taşınmaları en büyük rahatsızlık. Yıllardır partide siyaset yapan isimler, hop oturup hop kalkıyor. YÖNETİME TAŞINAN YENİLER Partinin tüm kademelerinde siyaset yapanların emeklerinin boşa gittiği, yıllarca siyasi etik açısından eleştirilen milletvekili transfer kültürünün yüceltildiği yorumları yapılıyor. “Demek ki biz de bir süre dışarıda kalıp, partiye ve cumhurbaşkanına sert eleştiriler yöneltip, öyle gelmeliydik…” sitemleri duyuluyor. Cumhurbaşkanı Tayyip Erdoğan’ın tarzını bilenlerin yorumu daha farklı. “Erdoğan bu hareketiyle AKP’ye gelmek isteyenlere, ‘gelirseniz sizi her türlü iktidar imkanından yararlandırırım. Partinin yönetimine bile alırım’ mesajı verdi. İç kamuoyunun tepkisi kendisini pek ilgilendirmiyor” diyenler var. ERDOĞAN TAKTİĞİ… Erdoğan’ın bu tavrıyla, TBMM’de olası kritik bir oylamada 360 rakamına ulaşmayı hedefliyor. Bu erken seçim olur, yeni anayasa metninin halkoyuna sunulması olur, fark etmez. Bugünden bakıldığında zor gibi görünen bu rakamın taşlarının döşendiği iddia ediliyor. Yeni transferler için pazarlıkların sürdüğünü de gelen bilgiler arasında. KÜRTLER YOK Bir başka eleştiri konusu MKYK’daki bölgesel dengelerin tamamen bozulması. Özellikle Doğu ve Güneydoğu temsilcilerinin kalmadığı yakınmaları çok. Açılım süreci ve Kürt halkına sıcak mesajlar verilmesi gereken bir dönemde, bölge temsilcilerinin neredeyse hiç olmaması tepki çekti. Listelerde Karadeniz hakimiyeti, eski muhafazakar isimlerin olmasına rağmen milliyetçi egemenliği de eleştiriliyor. SEÇİM BAŞARISIZLARI Bu arada son iki seçimin başarısızları olarak adlandırılan genel başkan yardımcılarından Erkan Kandemir, Hamza Dağ ve Fatih Şahin’in genel merkez yönetimine alınmaması ‘troyka gitti’ şeklinde yorumlanıyor. Ancak aynı başarısızlıktan sorumlu olan Seçim İşleri Başkanı Ali İhsan Yavuz’un aynı görevde kalması herkesi şaşırttı. Hatta kendisinin de şaşırdığı aktarılıyor. Bu ekibin, seçim sürecinde aday listeleri başta olmak üzere, birçok konuda etkin olduğu, kendi ekiplerini ve adamlarını ön plana çıkardıkları iddia ediliyordu. Bir anlamda seçimin faturası bu üç isme kesilmiş oldu. Bu isimlerden bazılarının bakan olarak değerlendirilecekleri de iddialar arasında. Kimileri ise bunu düşük olasılık olarak değerlendiriyor. Ayrıca MKYK’da Binali Yıldırım’ın izleri tamamen silindi. Yıldırım’ın kontenjanı olan isimler de listeye konulmadı. AKP SOSYETESİ! Bu arada partililerin ‘AKP’nin sosyetesi’ olarak adlandırdığı ve birbirinden ayrılmayan Osman Gökçek, Nilhan Ayan, Derya Ayaydın’ın birlikte MKYK’ya girmesi ayrıca rahatsızlık yarattı. Partiye hiçbir katkıları olmadığı öne sürülen isimlerin üst yönetimde yer alması tepki çekti. Bu ekipten ayrılmayan Şebnem Bursalı’nın da ‘ıstakoz skandalı’ nedeniyle dışarda kaldığı esprileri yapılıyor. Genel merkez yönetiminde yer alan Efkan Ala, Hayati Yazıcı, Mustafa Elitaş, Ömer Çelik, Nihat Zeybekçi gibi isimlerin partinin geçmişiyle bağını koruduğu, özellikle Hayati Yazıcı’nın partinin hafızası olduğu anlatılıyor. Bu isimlerin bazılarına görev verilmeyeceği ve Saray’a danışman olacakları iddia edilmişti. Partinin ‘ideoloji, tavrı ve kimliğinden’ taviz verdiği ve bambaşka bir kişiliğe büründüğünü savunanlar, kapalı kapılar ardında tepkili. Sonuç alamadıklarını son kongre de gösterdi. Seçime giden bu süreçte, ‘kişisel beklentiler ve ilkeler’ daha ne kadar çatışacak, hep birlikte göreceğiz…",https://www.nefes.com.tr/yazarlar/nuray-babacan/akpde-transfer-krizi-17982
Nuray Babacan,AKP’de sinir bozukluğu!,10 Mart 2025 06:20,"Yok artık bu kadarı da olmaz’ dediğimiz ama olan günlerde yaşıyoruz. Gastronomi yazarı Vedat Milor hakkında, kent lokantalarının reklamını yaptığı gerekçesiyle soruşturma açılması, AKP’lilerin bile sinirlerini bozdu. Son dönemde İstanbul’da yürütülen soruşturma ve operasyonların ‘neye hizmet ettiği’ soruları daha sık sorulmaya başlandı. Özellikle Vedat Milor soruşturmasını ‘sözün bittiği yer’ olarak değerlendirenler oldu. ŞAŞKIN AKP’LİLER! Bunlar sıradan vekiller değil, parti yöneticisi isimler. Kendi bakanlarının CİMER’e şikayet geldiği gerekçesiyle başlattığı soruşturmaya tepki gösteriyorlar. Parti yönetimi bundan rahatsızsa, bakanlığı ‘akıl tutulması’ sayılabilecek bu soruşturmayı açması konusunda kim yüreklendiriyor? Tüm tutarsız soruşturmalarda ya CİMER’e şikayet ya da gizli tanık çıkıyor ortaya. Artık herkes bu rutini ezberledi. Neyse biz dönelim AKP kulislerindeki manzaralara… Yerel seçimlerden sonra yapılan toplantılarda, bazı milletvekillerinin seçimin kaybedilmesinde kent lokantalarının etkisinin olduğunu söylediğinde Cumhurbaşkanı Tayyip Erdoğan’ın ne kadar rahatsız olduğunu biliyoruz. Hatta o dönem yapılan MKYK toplantısında, Erdoğan’ın, ‘Kent lokantasıyla seçim mi kaybedilirmiş? Nedeni bu olur mu?’ diyerek sinirli şekilde tepki gösterdiği yazılıp çizilmişti. Sinir bozan bu proje cezalandırılıyor gibi. ‘AÇILIM’ SESLERİ YÜKSELİYOR Partideki diğer manzara yeni açılım süreciyle ilgili. DEM ve MHP’liler kadar gelişmelerden haberdar edilmediklerini düşünen milletvekillerinin sayısı az değil. Bu konuda kendilerine herhangi bir bilgilendirme yapılmamasından rahatsızlık duyuyorlar. Yeni süreçle ilgili şu ana kadar MYK dışında hiçbir platformda bir değerlendirme yapılmadı. Son MYK toplantısında da Cumhurbaşkanı sadece ‘Yeni süreçte hassas olalım. Toplumun hassas kesimleri var, bunları incitecek sözlerden kaçınalım’ şeklinde uyarıda bulundu o kadar. Yeni MYK üyelerinden tek bir kişi bile görüşünü dile getirememiş. Gerekçe de zaman darlığı… Büyük kongreden sonra ilk toplantıyı yapıyorsun ve önümüzdeki günlerdeki siyaset stratejisiyle ilgili tek kelime edilmiyor. Hatta bazı vekillerin, DEM Partililerden bilgi almaya çalıştıkları anlatılıyor. Geçtiğimiz günlerde Sırrı Süreyya Önder, AKP kulisine gelerek sohbet etti. Önder, akil adam olarak AKP’lileri bilgilendirdi! Son olarak da DEM’li Cengiz Çandar iktidar kulisinde göründü. AKP milletvekilleriyle bir araya gelerek sürece ilişkin değerlendirmeler yaptığı anlatılıyor. Anlayacağınız, Cumhurbaşkanlığı, genel merkez yönetimi, MİT, TSK, İçişleri Bakanlığı, Dışişleri Bakanlığı dururken, AKP’liler gelişmelerle ilgili olarak DEM’den bilgi almaya çalıştı. KABİNE BEKLENTİSİ SOĞUDU Bu arada partinin büyük kongresinden hemen sonra yapılacağı iddia edilen kabine değişikliği de artık kulislerde bir numaralı gündem olmaktan çıktı. Kimine göre nisana, kimine göre hazirana kaldı. Hatta bir ara her bakanlık çılgın gibi ‘yeni proje’ tanıtım toplantısı yapmaya başlamıştı. Gün geçmiyordu ki bakanların gösterisi olmasın. Ancak son günlerde kabine değişikliğinin tamamen kaldığını, en fazla 3 bakanla sınırlı olacağını iddia edenler var. Büyük kongredeki değişim konusunda hayal kırıklığına uğrayan, parti MKYK’sına alınan isimler konusunda rahatsız olan partililer, kabine değişikliğinden de umudunu yitirmiş gibi. Olsa bile başarı, liyakat, yetenek gibi konularda mesaj vermeyeceği düşünülüyor.",https://www.nefes.com.tr/yazarlar/nuray-babacan/akpde-sinir-bozuklugu-20606
Nuray Babacan,Erdoğan’ın 3 yıl planı,19 Mart 2025 06:00,"Cumhurbaşkanı Tayyip Erdoğan’ın önceki gün ‘3 yıl sonraki seçim’ sözlerinden kastettiğinin ‘zamanında seçim’ olmadığını herkes anladı. Daha önce yazdığımız ve AKP sözcülerinin de zaman zaman dile getirdiği gibi ‘erkene alınmış seçim’ planı yapıldığı biliniyor. CHP’siz bu planın işleyebilmesi için transferlere ve pazarlıklara güveniliyor. İktidar kendine avantaj yaratacak tarihi belirleyerek hem Cumhurbaşkanı Tayyip Erdoğan’ın aday olmasını sağlayacak hem de ekonomik krizin yaralarının kısmen sarıldığını görecek. ‘Muhalefet nasıl olsa seçimden kaçamaz’ mantığıyla yapılan planlar, aylar önce CHP Genel Başkanı Özgür Özel’in ‘2027 yılı içinde birkaç ay öne alınacak seçime destek vermeyiz’ sözleriyle işlevsiz kaldı. CHP erken seçim istediği tarihte olmazsa, üç-beş ay direnip, Erdoğan’ın adaylığını ortadan kaldıracak, ‘zamanında seçimi’ tercih edecek. *** Bu nedenle, iktidar partisi seçimi kendi şartlarına uygun yapabilmenin yollarını arıyor. Bu da transfer edeceği milletvekillerine ve küçük partilerle yapacağı pazarlıklara bağlı. Çünkü seçimin tarihini değiştirmek için TBMM’de karar alınması gerekiyor. 360 milletvekilinin desteği gereken bu karar için AKP’nin ‘vekil açığını’ kapatması gerekecek. Cumhur İttifakı’nın şimdilik 41 milletvekiline ihtiyacı var. Partinin 2027’nin ilkbahar ya da sonbaharında seçim yapabilmesi için ince hesaplar yaptığı aktarılıyor. AKP kongresinde yapılan transferler ve bu kişilerinin partinin yönetim kadrolarında değerlendirilmesi de bunun mesajını taşıyor. Parti içinde transferlere yönelik tepkilerini dile getirenler de Erdoğan’ın ‘geleceğe dönük’ mesaj verdiğini iddia etmişlerdi. O analizleri anımsayalım… “Cumhurbaşkanı ‘partinin sahibi benim’ dedi. Taktik olarak milletvekili transfer etmek ayrı bir şey, bu isimleri partinin en üst kurullarına taşımak başka bir şey. AKP’ye gelecek vekillere, sizi en üst düzeyde değerlendiririm. İktidarın avantajlarından yararlanırsınız mesajı verdi’ demişlerdi. Şimdi iktidar partisinin planına bu açıdan bakarsak, bağımsız olan veya küçük partilere birer-ikişer dağılmış durumda 31 milletvekili var. Millet İttifakı gibi yeni bir yapı ufukta görünmediği için bu kişilerin neredeyse tamamı giderlerse bir daha gelemeyecekler. Dolayısıyla, yeniden seçilmek ya da daha avantajlı olmak için erkene alınmış seçime ‘evet’ diyebilirler. Bu hesaba DEM, İYİ Parti dahil değil. İYİ Partililerin seçim yaklaşırken nasıl refleks göstereceği az buçuk tahmin edilebilir. Dağılma korkusunun her şeyi yaptıracağı net. *** DEM’e gelince... Onların Erdoğan’ın planlarına hizmet etmesi tamamen açılım sürecindeki gelişmelere bağlı. Şu anda yol almakta zorluk çeken açılım süreci ve terör örgütü lideri Abdullah Öcalan’ın tavrı DEM’i etkileyecek. Düne kadar kayyum dahil hukuksuz uygulamalardan yakınan DEM yönetiminin hızla tavır değiştirerek AKP ile birlikte hareket etmesi kimseyi şaşırtmaz. Dolayısıyla, ülke gerçekleri AKP’yi daha erken bir seçime zorlamazsa, parti kendi kurguladığı ‘erkene alınmış seçimi’ transferler ve pazarlıklarla CHP’siz gerçekleştirme olanağı bulabilir. ÖNEMLİ NOT: Ankara siyasetini 40 yıla yakın bir süreden beri ‘kesintisiz’ izleyen bir gazeteciyim. Cumhurbaşkanlığı, Başbakanlık ve TBMM’de uzun yıllar gelişmeleri yakından takip ettim. Bağımsız ve objektif gazetecilik temel ilkemdir. Bir süreden beri tanımadığım Nuray Başaran’la karıştırıldığımı görüyorum. Lütfen NURAY BABACAN’ın yorum ve köşe yazılarıyla, yeni ekran yorumcularını karıştırmamanızı rica ediyorum.",https://www.nefes.com.tr/yazarlar/nuray-babacan/erdoganin-3-yil-plani-22631
Nuray Babacan,Topal ördek stratejisi,26 Mart 2025 05:45,"Son bir hafta içerisinde yaşananlar karşısında AKP’li siyasetçilerin ruh hali çok dalgalı. Troller ve iktidar medyası aracılığıyla yaratılmak isteyen havaya rağmen, sokaklarla biraz ilişkisi olan siyasetçiler hiç de rahat değil. Ama ben asıl, partide ‘reform paketi hazırlayan’ ekibin ruh halini merak ediyorum! SESLERİ İÇLERİNE KAÇTI! AKP’de aylarca süren ve ölü doğan bir çalışmadan söz etmek istiyorum. Genel Başkan Vekili Efkan Ala, göreve geldikten sonra bir strateji grubu kurarak, ‘reform paketi’ hazırlama kararı aldı. Aylar süren çalışma boyunca bakanlar tek tek davet edilerek, Türkiye’nin hukuk sistemindeki aksaklıklar, ekonomi ve yatırım ortamının güvenirliği, adalet duygusundaki zedelenme, dış politikada istikrar, dijital reform gibi 10 başlıktan oluşan bir dönüşüm çalışması yapıldı. Yapıldı ama gören olmadı. Zira partinin büyük kongresinde Cumhurbaşkanı Tayyip Erdoğan üç cümle ile bahsetti ve konu kapandı. Aylarca süren ve yüzlerce sayfadan oluşan bu çalışma, muhalefete yapılan antidemokratik operasyonla rafa kalktı. Nasıl kalkmasın ki; orada zedelenen adalet duygusunun tamir edilmesinden, yargının bağımsızlığından, ekonomik kararların sürdürülebilirliğinden, Anayasanın üstünlüğünden, cumhurbaşkanlığı hükümet sisteminin revize edilerek aksayan yönlerinin giderilmesinden söz ediliyordu. Derin AKP, başka bir paket açıkladı! O paketin içinde olanları da tüm Türkiye son bir haftadır izliyor. Anti demokratik hamleler art arda gelince, partinin zaten sessiz olan demokratlarının sesleri iyice içine kaçtı! TOPAL ÖRDEK STRATEJİSİ Gelelim, iktidar kanadının İmamoğlu ve ekibini yolsuzluk iddialarıyla yorma ve kayyum kartını askıda tutma kararına. Topal ördek yaratma amacı taşıyan bu kararda iki amaç var. 1-CHP’nin, parti meclisinden belirleyeceği yeni başkan ile İstanbul belediye yönetimi silikleştirilecek. Bu yönetim, aylarca yolsuzluk iddialarından temize çıkmakla uğraştırılacak. Ayrıca, devletin tüm kurumları tam saha büyükşehir belediyesinin ekonomik gücünü daraltmaya ve nefes almasını zorlaştırmaya çalışacak. 2-Ekrem İmamoğlu’nun cezaevinde kalış süresine bağlı olarak etkisi zayıflatılacak. Kendisi yolsuzluk iddialarının asılsız olduğunu ispat için uğraşırken, partinin ve sokaktakilerin enerjisi düşecek. İmamoğlu bir süre sonra Selahattin Demirtaş gibi zaman zaman açıklamaları medyaya yansıyan siyasi tutukluya dönüştürülecek. AKP, ilk senaryosuna kıyasla geri adım atmış bile olsa yeni bir hesap yapıyor. DEV ANKET NE DİYOR? Hesaplar yapıla dursun, son günlerin ilginç bir kıyaslamasını buraya aktarmak istiyorum. İstanbul Büyükşehir Belediye Başkanı Ekrem İmamoğlu’nun gözaltına alınmadan hemen önceki videosu 28 milyon, Cumhurbaşkanı Tayyip Erdoğan’ın Bakanlar Kurulu toplantısından sonra yaptığı açıklaması 886 bin izleniyor. ‘Rakamlara takılmayın’ deniliyorsa; Erdoğan’ın cumartesi günü yaptığı ve devletin en üst yöneticisi üslubu yerine ‘sağdan soldan balya balya paralar fışkırıyor…’ şeklinde cümleler kullandığı yolsuzluk iddia eden açıklamasının altına yazılan yorumlara bakılsın. Önceden ‘Reis için ölürüz’ kıvamında olan yorumlardan çok az. 6 bin 500 kişi yanıt yazıyor, çoğu AKP iktidarında yapılan yolsuzluklar, haksızlıklar ve hukuksuzluklardan örnek içeriyor. FETO ile ilgili işbirliği hatırlatmaları çabası. Geri kalanı da iş talebinde bulunup, yaşadığı sıkıntıları aktarıyor. 13 milyon 500 bin kişinin katıldığı Ekrem İmamoğlu’nun adaylığına destek anketini küçümseyenler, Erdoğan’ın yolsuzluk iddialarını içeren tweetinin altındaki bu yorumlara baksınlar. 3 bin seçmenin katıldığı kamuoyu araştırmalarıyla aday belirleyen, siyasi strateji geliştiren AKP yönetiminin, tamamen gönüllülük esası üzerinden saatlerce kuyrukta bekleyen 13 milyon 500 bin kişiyi görmezden gelmesi, tüm zamanların en büyük hatası olacak gibi…",https://www.nefes.com.tr/yazarlar/nuray-babacan/topal-ordek-stratejisi-24064
Nuray Babacan,AKP’nin Ekrem-Mansur denklemi!,17 Mart 2025 06:00,"İktidar partisinin, CHP’nin cumhurbaşkanı adayını ‘engelleme ve muhalefet açısından sorunlu bir alana dönüştürme’ üzerine kurduğu denklem, gittikçe hız kazanmaya başladı. Adil bir yarış yerine, müdahaleyle sakatlanmış bir süreç planlayan AKP’de, ilginç değerlendirmeler yapılıyor. Öncelikle söyleyelim, parti içinde bu planı bir bütün olarak görebilen yok. Cumhurbaşkanı Tayyip Erdoğan’ın anlayışı konusundaki tüm değerlendirmeler birden fazla ihtimal üzerinden yapılıyor. AKP’NİN OYUN PLANI Basitçe; 1- İstanbul Büyükşehir Belediye Başkanı Ekrem İmamoğlu’nun adaylığı, hukuki olmayan müdahaleyle engellenecek. 2- Ondan sonra sıra Mansur Yavaş’a gelecek. 3- Plan bu kadar net sonuçlanmasa bile İmamoğlu ile Yavaş’ın arasının açılması ve bölünme sağlanacak. 4- Genel seçimlerde olduğu gibi muhalefetin parçalı ve sorunlu bir şekilde seçime girmesi sağlanacak. Ayrıntılara ve kulislerdeki değerlendirmelere gelince. Konuya sadece Ekrem İmamoğlu’nun adaylığının engellenmesi üzerinden bakanlar var. Onlara göre, plan sadece İmamoğlu’nun adaylığının engellenmesini içeriyor. Muhalefetin adayının Mansur Yavaş olması planlanıyor. TERCİH, YAVAŞ DİYENLER Yavaş’ın adaylığının devletin içindeki milliyetçi kanadın da tercihi olduğu, yapılan operasyonların onun önüne açmak amacı taşıdığı yorumları yapılıyor. Alt yapının ona uygun hale getirmeye hazırlandığı iddiaları var. Yavaş’ın bu süreçte seviyeli ve mesafeli tavrının bundan kaynaklandığı, topun ayağına geleceğini bildiği için de CHP’lileri ve bu tabandan gelecek oylara ket vurmamak için dengeli tavır sergilediği yorumları yapılıyor. AKP’liler, Erdoğan’ın İmamoğlu yerine neden Yavaş’ı rakip olarak tercih edeceğiyle ilgili sorulara ise 1-İmamoğlu’nun sokakla kurduğu güçlü ilişki Erdoğan için ciddi risk oluşturuyor. 2- Mansur Yavaş, seçim kampanyasında kolay rakip olabilir. 3- Ülkenin tümünü kapsama sorunu yaşayabilir. Zaten Kürtlerle mesafeli olan Yavaş, açılım sürecinden sonuç alınırsa, bu kitleden hiç destek göremez. Kolay rakibe dönüşür. Bu senaryoyu daha da ileri götürenler, Yavaş’ın Erdoğan’a karşı kazanması durumunda bile ‘daha kolay ilişki kurulacak, kendileriyle ilgili daha az risk oluşturacak, hesap sorma ve geçmiş dönem sabıkası yaratma konusunda kolay ikna edilebilecek’ biri olmasını gerekçe gösteriyor. Bu değerlendirmeler bize ilginç geldi… ‘HATA YAPIYORUZ’ DİYENLER Başta dediğimiz gibi AKP içerisinde bütüncül bir yorum yapılmıyor. Tüm bu gelişmelere şüpheyle bakan, kendileri açısından dezavantaja dönüşeceği söyleyenler de az değil. AKP’li bir kurmay, “Ekrem İmamoğlu ile ilgili atılan her adım içeriğine bakılmaksızın siyasi olarak değerlendiriliyor ve kendisine puan yazıyor. Kamuoyu açısından inandırıcılığı yok. Bizim kitlemiz bile şüpheyle yaklaşıyor. Adamla beş yıldır uğraşıyoruz, ona prim kazandırmaktan başka işe yaramadı” değerlendirmesi yaptı. İmamoğlu’na siyasi yasak getirilmesini yanlış bulanlar, bunun kamuoyu algısı açısından kötü sonuçları olacağını değerlendiriyorlar. Daha önce de yazdığımız gibi ’vura vura başkan yapacaklar adamı’ diyenler de var. İmamoğlu’nda yaratılan mağduriyetin orta vadede ona yarayacağı değerlendiriliyor. Bütün bu hukuksuz çabaların ‘muhalefetin adayı kim olursa olsun’ onun etrafında kenetlenme yaratacağını kaygısı taşıyanları da unutmamak gerekir. PARÇALA-BÖL-YÖNET Bu değerlendirmeler arasında en önemli olanı, muhalefetin ‘bir aday etrafında kenetlenmesini önleme’ stratejisi. Cumhurbaşkanı Tayyip Erdoğan, tek bir aday etrafında kenetlenme yerine parçalı bir yapı istiyor. İmamoğlu’nun Yavaş’a, Yavaş’ın da İmamoğlu’na destek verdiği bir yapı istenmiyor. Tıpkı, genel seçimlerde Millet İttifakı’nda yapılan operasyonlar gibi. O yüzden iktidar medyasının da yardımıyla kurgulanan oyun; hukuk, etik, ilke gibi ahlaki kuralların hiçbirini içermeden sahneleniyor. Ülkenin gerçek gündemi, yoksuzluk, yolsuzluk, hayat pahalılığı, ekonomik kriz, adaletsizlik hiç konuşulmadan muhalefet kendisine kurulan tuzaklarla boğuşmak zorunda bırakılıyor…",https://www.nefes.com.tr/yazarlar/nuray-babacan/akpnin-ekrem-mansur-denklemi-22154
Nuray Babacan,CHP’ye kayyum ataması yok,28 Mart 2025 06:02,"İktidarın, Ekrem İmamoğlu üzerinden tüm muhalefeti saf dışı etme operasyonu, başta ekonomik olmak üzere tüm göstergelerde ve ilişkilerde deprem yaratınca, TURP stratejisi çöktü. AKP’DEN GELEN HABERLER! AKP’den gelen haberlere göre, CHP’ye kayyum atanmasına yönelik hiçbir adım atılmayacak. İstanbul Büyükşehir Belediyesi’ne ileride kayyum atanmasına ilişkin bir planın da söz konusu olmadığı savunuluyor. Ancak, Ekrem İmamoğlu’nun tutuksuz yargılanması veya sürecin hukuki açıdan kabul edilebilir ölçülerde devam etmesiyle ilgili umut yok. Şimdilik, İmamoğlu’nun durumunda bugünden yarına bir değişiklik olmayacağı yorumları yapılıyor. Bütün bu bilgilerin ışığında, Cumhurbaşkanı Tayyip Erdoğan’ın her grup toplantısında heybeden ‘yeni turplar’ çıkarmasının nedeni, ‘bir bütün halinde hareket eden muhalefet cephesinde çatlak yaratma çabası’ olarak yorumlanıyor. NELER YAŞANDI… Son bir hafta içerisinde yaşananlar, 15 milyon seçmenle yapılan dev anket, AKP’de kapalı kapılar ardında yankı buldu. Başta ekonomik göstergeler olmak üzere toplumsal tepkilerin evrileceği noktaya ilişkin yapılan analizlerin pek de iç açıcı olmadığı görülüyor. Son derece sert ve hukuksuz görünen siyasi operasyon, toplumda infial yaratırken, AKP içerisinde bu durum, “Krizin doğru yönetilmesi için akla gelen ne varsa denendi” sözleriyle değerlendiriliyor. Örnek olarak da “Polisin tavrı başta olmak üzere sürecin dengeli götürülmesi için çaba sarf edildi, parti yönetimi dışında kimsenin görüş belirtmemesi uyarısı yapıldı, az sayıda kişi bunu delse de genel olarak uyuldu. Parti örgütünün bu tartışmalara karışmaması sağlandı…” gibi sıralama yapılıyor. İKNA ÇABALARI BOŞUNA İktidar partisinin, İstanbul Büyükşehir Belediye Başkanı Ekrem İmamoğlu’nun tutuklanmasının izahında güçlük çekildiği ortada. Bu nedenle, durumun nasıl savunulacağı konusunda ‘tek tip bir metin’ paylaşılıyor. “Yaşananların demokratik haklarla bir ilgisi yoktur. Yolsuzlukla mücadele amaçlıdır. Bu, CHP’nin kendi iç sorunudur ve CHP’liler rahatsız olup ihbar etmiştir” tezinin işlenmesi isteniyor. Hemen ardından tüm AKP’li siyasetçiler, bakanlar ve iktidar medyasının köşe yazarları ‘aynı kalıpta aynı cümleleri’ kullanmaya başlıyor. YANITSIZ KALAN SORULAR Ama konu iktidarın inandırıcılık sorunu ve çifte standardına gelince, tezleri çöküyor. Çünkü ne zaman ‘amaç yolsuzlukla mücadele’ deseler; “22 yıllık iktidarınız boyunca, kameraya yakalananlar hariç tek bir hırsızlık, yolsuzluk rüşvet iddiasını gündeme getirdiniz mi? Sadece Ankara’da Melih Gökçek’le ilgili 100 dosya var. Tek bir işlem yaptınız mı? Bırakın bakanları, belediye başkanlarını, genel müdürleri, tek bir daire başkanı hakkında yolsuzluk iddialarının üstüne gittiniz mi? Üstelik yolsuzluklar partinizin içinde açıkça konuşulurken…” soruları sıralandığında tek bir yanıt yok. Akla gelen başka bir soru “Cumhurbaşkanı Tayyip Erdoğan’ın operasyonun başlatılmasına nasıl ikna edildiği…” Yanıt ilginç; “Cumhurbaşkanı kendisine aktarılanlardan dolayı sürecin AKP’ye yarar sağlayacağı ve halkı ikna edebileceğine inanmıştır…” ESKİ HALİNDEN ESER YOK Yaşananların iktidara çıkan faturasına bakıldığında, partinin toplumun nabzını doğru okumaktan hızla uzaklaştığı görülüyor. Geçmişte bu konuda çok iyi sezgilere sahip olunduğu iddia eden parti yönetimi reflekslerini iyice kaybetmiş gibi. Erdoğan’ın pragmatik bir siyasetçi olduğu, sokağı iyi okuyarak hızla pozisyon geliştirdiğinin anlatıldığı günler geride kaldı. Özellikle son 5 yıl içerisinde ekonomik kriz de dahil, toplumun nabzını tutma, gerekli olduğu noktada pozisyon değiştirme becerisinin kalmadığı görülüyor…",https://www.nefes.com.tr/yazarlar/nuray-babacan/chpye-kayyum-atamasi-yok-24533
Nuray Babacan,Bir ay önce de denediler,21 Mart 2025 06:00,"TAKİYE yapanları ve trolleri saymazsanız, demokrasiye inanan herkes, önceki gün sabah Türkiye’de yaşananları, çocuklarına nasıl bir ülke kalacağı endişesiyle takip ettiler. AKP’liler ise sadece izledi. Partideki ölüm sessizliğini, ‘Söyleyecek söz kalmadı, hayatın olağan akışına aykırı’ sözleriyle bozanlar da dost masalarında konuşuyor sadece. Yerel seçimlerden hemen sonra Cumhurbaşkanı Tayyip Erdoğan’ın İstanbul ve Ekrem İmamoğlu üzerine planlar yaptığı konuşulmaya başlamıştı. O dönem AKP’de bunu fazla iddialı bulanlar, İmamoğlu’nun gözaltına alınması, İstanbul’a kayyum atanması gibi konular gündeme geldiğinde ‘Abartmayın, olay bu noktaya gelmez’ diyenler, bugün sus-pus… ŞUBATTA İLK KEZ DENEDİLER Sonradan öğrendik ki; İmamoğlu’nun gözaltına alınması konusundaki ilk girişim, Şubat ayında yaşanmış. Bu konuda hazırlık yapıldığı duyulunca bazı isimlerin devreye girerek gözaltına engel olduğu aktarıldı. Bazı AKP’li kurmaylar tarafından bu, ‘bir operasyonu engellemek’ tadında anlatılırken, 19 Mart darbesi, partide birilerinin gücünün diğerlerinden fazla olduğunu da gösterdi! NASIL BİR TÜRKİYE’YE UYANMAK Bunlar konuşulurken, 19 Mart sabahı gözlerini açanlar, haberlerde sırasıyla; - Ekrem İmamoğlu ve 106 kişiye gözaltı - İstanbul’da OHAL uygulamaları - İnternet yavaşlatıldı, metro hizmetleri durdu - Borsa düşüşte, döviz fırladı - Medyayı susturma yasası olarak bilinen Siber Güvenlik Yasası yürürlüğe girdi… haberlerine gördüler. Bütün bunlardan 8 saat önce ise iktidar mensupları; - Açılımla terörsüz bir Türkiye yaratacağız - Türkiye AB’nin güçlü partneri olacak - ABD ile yeni dönem ilişkileri başlıyor - Suriye’ye demokrasi gelmesini biz sağlayacağız…demeçleri vermişlerdi... DEMOKRASİYE SABOTAJ Geçen ay kaleme aldığımız yazıda, partide antidemokratik yöntemleri savunanların varlığından söz etmiştik. Onların ‘İmamoğlu’nun siyaseten önünü kesmenin, geçmişte Tayyip Erdoğan’a yapılanlar gibi sonuç doğurmayacağını, İmamoğlu’nun siyaset dışı kalmasının karşı cepheyi böleceğine’ inandığını biliyoruz. Kulislerde, bu sürecin alt yapısının aylar öncesinden nasıl yapıldığı, troller ve iktidar medyasındaki ‘görevli kişilere’ nasıl servis edildiği konuşuluyor. Bakan ve parti yöneticileriyle ‘abi’ diye başlayan konuşmalarında ‘öyle yapmayın, şu daha akıllıca’ diye fikirlerini paylaştıkları anlatılıyor. Şu anda parti içinde hakim ekibin ‘amaca ulaşmak için her yol mubah’ diyenler olduğunu aktaralım… Demokrat olduklarını iddia eden ekip ise demokrasiye sabotaj yapılırken derin uykuda…",https://www.nefes.com.tr/yazarlar/nuray-babacan/bir-ay-once-de-denediler-23085
Nuray Babacan,Suskunlar apartmanının yeni sakinleri!,24 Şubat 2025 06:00,"İKTİDAR Partisi’ni seçime götürecek yeni yönetimi, ‘transfercileri’ ödüllendiren, yeni değil ‘yeniden gelen’ muhafazakarlara kapı açan bir liste oldu. AKP yönetiminde yer alamayanlar, 24 saat önce kapıdan girenlerin yönetime alınmasından rahatsız olsalar da ‘suskunlar apartmanın’ sakinleri olarak, sessiz kaldılar!. Dünkü toplantı, partinin en hızlı, en kısa, en bildik kongrelerinden biri olma özelliği taşıdı. 4 saat süren anahtar teslimi kongrede büyük sürprizler yaşanmadı. Erdoğan’ın rakipleri için kullandığı ‘Paralardan balya balya kuleler yapmak, kibir siyaseti, yargıya müdahale’ gibi vurguları, bugün yaşananlarla gösterdiği paralellik açısından ilginç oldu. *** Listelerde, birkaç yeni-ünlü figür dışında sürpriz yaşanmadı. Mevcut MYK isimleri tamamen MKYK’ya konularak, yapılacak değişiklik öncesi gönülleri alındı. Genel Başkan Yardımcılarından listeye alınmayan tek isim olan Vedat Demiröz’ün ise Saray’da danışman yapılacağı öne sürüldü. MKYK’daki milletvekili sayısı beklendiği gibi arttı. Eski muhafazakar siyasilere rol verildi. Eski il başkanları ve eski belediye başkanlarına kapı açıldı. Genç partililer, değişim ve yenileşme konusunda beklediklerini bulamadı. Kongre öncesi kulis yaptığı iddia edilen Süleyman Soylu, Berat Albayrak ve Mehmet Özhaseki gibi isimler parti yönetiminde görev alamadı. Listeye son noktayı Cumhurbaşkanı Tayyip Erdoğan koysa da MKYK’daki bazı isimlerin bakıldığında Efkan Ala’nın tercih ve müdahalesinin de sonuç verdiği görüldü. Erdoğan’ın konuşma metnindeki sorun alanları ve yapısal değişikliklerle ilgili önerilerin de Ala’ya ait olduğu öne sürülüyor. *** Partinin 75 kişiden oluşan en üst yönetim organı olan MKYK’ya giren yeni isimlere gelince. Listede, AKP’ye yakın holdinglerin varislerinden Hilal Kalyoncu, partinin düşünce kuruluşu olan SETA’dan Abdulkadir Develi, TÜRGEV’den Fatih Sadullah Selam siyasete geçiş yaptı. Yine AKP’ye yakın araştırmacısı Faruk Acar da listede yer buldu. Şanlıurfa’da yakınlarının Şenyaşar ailesi üyeleri cinayetine karışan eski milletvekili İbrahim Halim Yıldız’ın, bu dönem MKYK listesine alınmaması tek sürpriz oldu… 39 yeni ismin yer aldığı MKYK’da 28. dönemde milletvekili seçilen Derya Ayaydın, Ahmet Büyükgümüş, Dursun Ataş, Eyüp Kadir İnal, Gökhan Diktaş, İdris Nebi Hatipoğlu, Mustafa Demir, Nilhan Ayan, Sevan Sıvacıoğlu, Seyithan İzsiz de parti MKYK’sına girdi. Partinin MKYK’sında yerel seçimlerde başarısız olan belediye başkanlarıyla eski siyasilere de yer verildi. Fatih eski İlçe Başkanı Ahmet Baha Öğütken, eski milletvekili Cengiz Tokmak, eski MÜSİAD yöneticisi Cihad Terzioğlu, Beyoğlu eski Belediye Başkanı Haydar Ali Yıldız, Üsküdar eski Belediye Başkanı Hilmi Türkmen, Kadıköy eski Başkanı Veli Arslan, eski ilçe başkanları Mustafa Özkan, Naim Makas da listede yer buldu. *** AKP kongresinde seçilen bu isimler, büyük olasılıkla erken yapılacak seçimlerde söz sahibi olacak. Söz sahibi olmaları, inisiyatif kullanabilmeleri anlamanı gelmiyor. Yeni listelerde daha kolay yer alacaklar. Bu süreçte, bakanlıklar, belediyeler ve kamu kurumlarında daha etkin olacaklar. Yani ‘kartvizit siyaseti’ yapmak açısından ideal bir noktada olacaklar!",https://www.nefes.com.tr/yazarlar/nuray-babacan/suskunlar-apartmaninin-yeni-sakinleri-17488
Nuray Babacan,AKP’de son dakika kulisleri,23 Şubat 2025 04:00,"AKP’nin günlerdir konuşulan büyük kongresine saatler kala, partide yeni görev alacakların telefonlarının çalmaya başladığı belirtiliyor. Kulislere son dakikada düşen bilgileri göre, genel merkez yönetimi sil baştan kurgulanıyor. GÜLER GENEL MERKEZE İddialara göre, kongrenin divan başkanlığını, grup başkanı Abdullah Güler yapacak. Büyük çoğunluğun öncelikle merak ettiği görevlendirmelerde en büyük değişim genel merkezde olacak. Bu operasyonla Abdullah Güler Meclis’ten alınıp genel merkezde görev verilecek. Planlarda son dakika değişiklik olmazsa Seçim İşleri Başkanı yapılacak. VARANK PARTİYE Son dakika iddialarına göre, Mustafa Varank’a partide görev verilecek. Partinin AR-GE Başkanlığına getirilecek. Teşkilat Başkanlığı görevini sürdüren Erkan Kandemir ise bu görevden alınacak. Kendisinin ikinci Genel Başkan Vekili olacağı öne sürülüyor. EFKAN ALA YERİNDE Partide iki adet genel başkanvekili olduğu için bu görevi listelerin oluşmasında büyük katkısı olan Efkan Ala ile birlikte Kandemir’in üstleneceği öne sürülüyor. Güler’den boşalan Grup Başkanlığına ise Bekir Bozdağ’ın adı geçiyor. ELİTAŞ VE YAZICI YOK Genel Başkanvekillerinden biri olan Mustafa Elitaş ile Hukuk İşleri Başkanı olan Hayati Yazıcı’ya genel merkezde görev verilmeyeceği, bu isimlerin sarayda danışman olarak değerlendirileceği iddia ediliyor. Hayati Yazıcı’dan boşalan Hukuk İşleri Başkanlığı’na ise şimdiye kadar genel sekreterlik görevi yapan Fatih Şahin’in getirileceği söylenenler arasında. Ali İhsan Yavuz’un da bu görevi üstlenmesinin bir ihtimal olduğunu söyleyenler var. YENİ BAŞKANLIKLAR Partide yeni başkanlıklar da kurulacak. Kültür İşleri Başkanlığı’na Yücel Arzen’ın, Sağlık İşleri Başkanlığına Harun Yerebakan’ın, Türk Dünyası Başkanlığına da İYİ Partiden transfer edilen Kürşad Zorlu’nun getirileceği öne sürülüyor. YENİ TRANSFERLER Bu arada partinin kongresinde bazı katılımların olması da bekleniyor. Gelecek Partisi milletvekillerinden Serap Yazıcı ile İYİ Parti’den istifa eden Ünal Karaman’ın törenle AKP’ye katılacağı iddia ediliyor. Siyaset kulislerinde Serap Yazıcı’nın altılı masada parlamenter sisteme dönüş çalışmaları yaptığının da altını çiziliyor. Gelecek Partisi yönetiminin yaptığı açıklamada, AKP’nin kongresinde ‘Güneş Motel’ benzeri pazarlıklarla bazı milletvekillerinin şov malzemesi olarak kullanılacağı dile getirilmişti. Partinin yönetiminin, kendi milletvekilleriyle yapılan pazarlıkları öğrendiği belirtiliyor.",https://www.nefes.com.tr/yazarlar/nuray-babacan/akpde-son-dakika-kulisleri-17334
Nuray Babacan,PKK’yı tasfiye görüşmeleri,14 Mart 2025 06:00,"İktidarın içerde yarattığı siyasi fırtına ve muhalefeti etik olmayan yollardan susturma çabaları sürerken, kulislerde Suriye-SDG anlaşmasının ne anlama geldiği konuşuluyor. Herkesin hemfikir olduğu tek şey, Suriye’deki gelişmelerin PKK’nın tasfiye sürecini yakından ilgilendirdiği. Türk kamuoyunun ve muhalefetin Kuzey Irak’taki gibi Suriye’de de Kürt özerk bölgesinin kurulduğuna ilişkin algısı, iktidar partisinde bazı isimler tarafından kabul görmüş gibi. Ancak farklı yorumlayanlar da var. “BU ÖZERKLİKTİR” DİYENLER… Kulislerdeki yorumlardan anlaşılıyor ki; bu zaten başından beri planın bir parçasıydı. Kararları Suriye merkezi hükümetinin verdiği ancak yerelde kendini yöneten özerk bir yapı fikrinin AKP’li karar vericiler tarafından ‘garip bulunmadığı’ anlaşılıyor. Mimlenmiş bazı PKK’lıların, Suriye’nin kuzeyinden çıkartılmasının ardından buradaki Kürt yönetiminde kimlerin olduğuna pek bakılmıyor. Hatta eski PKK’lıların burada siyaset yapmasına da itiraz yok gibi. “KUZEY IRAK’TAN FARKLI” DİYENLER… Ancak bazı AKP’liler ise kurgulanan yeni durumun ve varılan anlaşmanın ‘özerklik’ olmadığını savunuyor. Anayasal haklar ve kimliklerin tanınması, yerelde yönetimde söz sahibi olmanın bölgedeki Kürtlere yeteceği iddia ediliyor. Varılan anlaşmanın bölgedeki Kürtleri memnun ettiğinin altı çiziliyor. Özerklik verilmeyeceğini savunanlar, Suriye’de Dürziler ve Aleviler gibi çok fazla etnik grup olduğunu, Kürtlere yönelik böyle bir ayrıcalığın diğer grupları rahatsız edeceğini dile getiriyorlar. Kürtlerin merkezi hükümette görev alacağı, bakanlık verileceği de başka bir iddia. Bu arada, iki konu birbiriyle paralel yürüdüğü için konuşmalar, Suriye’yle başlayıp, PKK’nın tasfiye süreciyle devam ediyor. Bu konuda ilginç bilgiler var. TASFİYE SÜRECİ UZUYOR MU? Tasfiye süreciyle ilgili taraflarla seri görüşmeler yapıldığı belirtiliyor. Örgütün bir bütün olarak hareket etmesini sağlama sorunu yaşanıyor. İsrail ve İran ile hareket eden bazı kanatların bu konuda bahaneler ürettiği iddia ediliyor. Parti kaynakları, “Bazı konularda eminlik ve netlik oluşturulmaya çalışılıyor. Bu çalışmalar mart sonuna yetişmeyebilir. Nisan ayında örgütten bir açıklama görebilirsiniz. Bu saatten sonra bu yoldan dönüş yok. Sadece zamanlama farklı işleyebilir. PKK kongresinin yeri de sürekli tartışılıyor. Kobani’de olma olasılığı arttı” dediler. BİRLİKTE KURGULANMIŞ Ayrıca, PKK’nın İran kanadı olarak bilinen Kürdistan Özgür Yaşam Partisi PJAK’ın Abdullah Öcalan’ın çağrısına uyarak kendini fesih edeceğini açıklaması, çağrının PYD ve YPG’yi de kapsadığının göstergesi olarak aktarılıyor. Tüm olay örgüsü gösteriyor ki; Abdullah Öcalan’ın çağrısı da Suriye yönetimiyle SDG anlaşması da başından beri bütünün parçaları olarak kurgulanmış. PKK’nın feshi, açılım süreci, Suriye’nin kuzeyindeki Kürt bölgesi (adı ne olursa olsun) birlikte yürüyor ve yürütülüyor.",https://www.nefes.com.tr/yazarlar/nuray-babacan/pkkyi-tasfiye-gorusmeleri-21555
Nuray Babacan,3 bin PKK’lı Suriye’yi terk edecek,12 Mart 2025 06:20,"Suriye’nin kuzey bölgesindeki Suriye Demokratik Güçleri (SDG) ile Suriye merkezi hükümetinin yaptığı anlaşma, önümüzdeki günlerde çok konuşulacak. Türkiye için çok önemli olan bu anlaşmanın kritik ayrıntıları var. PKK’lıların durumu, YPG ve PYD’nin geleceği tek tek belirlendi. Türk istihbaratının sürecin başından beri yakından izlediği ve adeta yön verdiği görüşmeler, aylar sürdü. Suriye Merkezi Hükümetinin Türkiye’nin tanımıyla, YPG bölgesinin yönetimini neredeyse tamamen devralan bir anlaşma imzaladı. ANLAŞMANIN DETAYLARI NEFES’TE Bu süreçle ilgili ilginç kulis bilgileri var. Açıklanmayan detaylar önemli. Tüm adımların atılması için verilen süre de 9 ay. Merkezi hükümete devredilecek olanlar sadece petrol ve gaz kaynakları değil. Havalimanları, güvenlik kurum ve birlikleri, cezaevleri, kamplar, maden ocakları dahil. Bölgedeki tüm silahlı unsurlar ise Suriye ordusuna entegre edilecek. Buradaki ‘Suriyeliler’ ifadesinin Türkiye için özel bir önemi olduğunu herkes biliyordur. Çünkü, YPG bölgesinde bulunan 3 bin Suriye vatandaşı olmayan silahlı güç olduğu iddia ediliyor. Bunun daha fazla olduğunu savunanlar da var. Türk istihbaratına göre bunların tamamı PKK’lı, artık bu coğrafyada olmayacaklar. Silah bırakacaklar, Suriye’yi terk edecekler. Kuzey Irak Kürt yönetimi bunlara pek sıcak bakmıyor. Türkiye zaten istemiyor. Farklı ülkelere geçiş yapmaları planlanıyor. Ayrıca toplu veya gruplar halinde hareket etmeleri istenmiyor. Bizim açımızdan asıl izlenmesi gereken bu olacak. YPG FESH EDİLECEK Mİ? Türk istihbaratının iddiasına göre PYD artık siyasi partiye dönüşecek. YPG tamamen dağıtılacak. Geri kalan ise Suriye ordusunun bir parçası olacak. Ayrıca bu kişilerin belli bölgelerde gruplar halinde görev yapmalarına da izin verilmeyecek. Farklı bir yaklaşımın ‘paralel ordu’ anlamına geleceği Suriye tarafına da iletildi. Kamuoyunun dün duyduğu anlaşmanın temelinin Ürdün’de 14 Aralık’ta yapılan ilk Suriye’nin komşuları toplantısında atıldığı biliniyor. Yani terör örgütü lideri Abdullah Öcalan ‘PKK silah bırakmalı, kendini feshetmeli’ çağrısından önce, zaten istihbaratın gerekli adımları attığı savunuluyor. İKİ ÖNEMLİ TOPLANTI SDG’nin geri adım atmasında ABD’nin etkisini olduğu dile getiriliyor. Amerikan tarafı ile SDG’nin Suriye’de yeni yönetim oluşmasının ardından iki kez görüşme yaptığı belirtiliyor. Bu görüşmelerden sonra SDG’nin masaya oturulmasının ABD’nin tavrından kaynaklandığı yorumları yapılıyor. Bir süre önce ABD’nin maddi desteğini kestiği de iddia edilmişti. KRİZLİ BÖLGELER Önemli bir not. SDG ile dünkü anlaşmanın imza töreninin ardından, gece 40 kişilik Dürzi temsilcileriyle bir toplantı yapılıyor. Suriye Devlet Başkanı Ahmet Şara başkanlığında yapılan toplantıda, Dürzilerin korku ve endişelerinin giderilmesi için bazı adımlar atılacağı belirtiliyor. Suriye’de her riskli bölge ve gruplarla ilgili adım atılmaya çalışıldığı savunuluyor. Lazkiye’de Alevilere yönelik saldırılar da sürekli masada. HTS içindeki bazı radikal unsurlarla sorun yaşadığı da bir gerçek. Her iki tarafın radikallerinin kullanılarak, Alevi sorunu yaratılmak istendiğine ilişkin yorumlar var. Herkes soğukkanlı olmaya davet ediliyor. İşin ilginci batılı ülkelerin tüm bu gelişmelerden haberi var. AB yönetimi son olarak Şara’yı Brüksel’e davet etmesi de tüm bu gelişmelerin kimler tarafından nasıl izlendiğinin de önemli göstergesi… Türkiye ise işin tam göbeğinde. Neyse ki; siyasilerden çok teknokrat sahada…",https://www.nefes.com.tr/yazarlar/nuray-babacan/3-bin-pkkli-suriyeyi-terk-edecek-21074
Nuray Babacan,Hükümetin yeni kayyım tuzağı,03 Ocak 2025 06:00,"Kayyım, bu hükümetin hayatımıza soktuğu gündelik kelimelerden birine dönüştü. Çoğu da iktidarın hatası yüzünden, aşırı güç devri yapılan grupların yarattığı sorun olarak karşımıza çıktı. Şimdi kulislerde ilginç bir iddia konuşuluyor. Yeni doğan çetesi nedeniyle kayyım atanan 12 hastanenin, davalar bitmeden satılacağı. Yasa değişikliği ile daha fazlasının planlandığı iddiaları da var. Önce işin aslını ve hukuken doğru olanı konuşmak gerekir. Bakırköy 22. Ağır Ceza Mahkemesi, Türkiye’nin gördüğü en dehşet verici suçlarının birinin işlendiği yeni doğan çetesi davasında 26 şirket ve 12 hastaneye kayyım atanmasına karar vermişti. Mal varlıklarına da el konuldu. Şimdi el konulan hastanelerin nasıl işletileceği konuşuluyor. Tartışmanın ana kaynağını mülklerine ne olacağı oluşturuyor. Bunun arkasındaki plan merak ediliyor. Hastanelerin bir an önce satılmasıyla ilgili yeni bir plan yapıldığı ve yasa değişikliğine gidileceği iddia ediliyor. Mahkemeler bitmeden ve hastane sahiplerin suçla ilişkisi ortaya çıkmadan satış yapılamayacağı biliniyor. Ancak tam tersini savunanlar olduğu öne sürülüyor. Hastane sahiplerinin yapılan görüşmelerde; - Ruhsatları askıya alın, bloke edin, dava sonuna kadar bekleyin. - Sağlık Bakanlığı bu hastaneleri işletmeye devam etsin. - Dava sonuna kadar özel sektöre devredin, işletmesini onlar üstlensin… şeklinde önerilerde bulunulduğu öğrendik. Toplantılarda, bu hastanelerin ciddi bir tıbbı cihaz donanımı olduğu, hastanelerin işletilmesinin bin 200 yatak kapasitesinin kullanılması anlamına geleceği, acil servis ve yoğun bakım açısından ihtiyacın karşılayacağına ilişkin değerlendirmeler yapılmış. Dava sonuçlanana kadar hastane sahiplerinin hiçbir söz sahibi olmaması doğru. Ama bu davaya konu olanları devre dışında tutup, bu sağlık kuruluşlarından Sağlık Bakanlığı marifetiyle yararlanılması, hiçbir sorumluluğu olmayan sağlık personelinin zarar görmemesi, hastaların mağdur edilmemesi mantıklı. Kulislerdeki iddiaya göre, kayyım yasasında bu amaçla değişikliğe gidilmesi planlanıyor. Kayyımlara devredilen malların kolay satılması için çalışma yapıldığı ve değişikliğin bir ay içerisinde siyasetin gündemine geleceği öne sürülüyor. Bu konu geçtiğimiz yıllarda FETO şirketlerinin satışı aşamasında da tartışma konusu olmuş, ilgili dava sonuçlanmadan, suç kesinleşmeden malların satışının anayasa aykırı olduğu dile getirilmiş ama ara yöntemler geliştirilmişti. Buna formül geliştirmeye çalışanlar, TMSF’nin güzellik salonu işleten kurum durumuna düştüğünü savunuyorlardı. Şimdi aynı konu, bu kez yeni doğan çetesi nedeniyle 12 hastane ve ilgili şirketler için konuşulmaya başlandı. Acele satışın arkasında ‘birilerine devir veya çökme’ olduğunu savunanlar var. Daha ilginci, Kayyım Yasası’nda yapılması planlanan bir dizi değişiklikle, muhalefet belediyeleri ve bu belediyelere bağlı şirketlere daha kolay el koymanın yollarının arandığı da iddialar arasında. Şimdi Ankara kulisleri bununla çalkalanıyor. Yukarda dediğimiz gibi, önce ‘kontrolsüz destek ve denetimsiz büyümeyi’ yaratıp, sonra da bunlarla başa çıkamamak bu iktidarın yarattığı sorun. Üstelik bunu muhalefet belediyelerine oylarıyla tercih eden seçmeni cezalandırma aracı olarak kullanmak siyasi ahlak ve hukukla hiç bağdaşmıyor. Yeni bir garabet yaratılacağı iddialarının takipçisi olmak gerekir. Bu iş hem bize hem STK’lara hem de muhalefete düşer.",https://www.nefes.com.tr/yazarlar/nuray-babacan/hukumetin-yeni-kayyim-tuzagi-5948
Nuray Babacan,AKP’de kadrolar sil baştan,12 Şubat 2025 06:00,"AKP’nin yönlendirmesiyle gözlerin CHP’ye çevirdiği şu günlerde, iktidar partisinde çok şey oluyor. 12 gün sonra yapılacak büyük kongrede, kimlerin gideceği kimlerin kalacağı sancılı bir süreç. Ekipler ve gruplar, AKP tarihinin en kritik seçimlerinde söz sahibi olmak için kapalı kapılar ardında ciddi mücadele veriyor. Doğal olarak AKP kulislerinde ‘kimler gidecek, kimler kalacak’ lotosu oynanıyor. Genel merkez yönetiminin yarısından fazlasının değişeceği hesabı yapılıyor. AKP’nin karar vericileri, siyasetin rotasında pek etkileri olmasa da kişisel ikballeri için bir yerlerde olmaya çalışıyorlar. SÜRPRİZ İSİMLER Kongre yaklaşırken, ilginç isimler yeniden ortaya çıkarak, pozisyon almaya başladı. Bunlardan biri eski İçişleri Bakanı Süleyman Soylu. Soylu’nun işlevsiz komisyon başkanlığı görevinden sıkıldığı, partide veya MKYK’da görev almak istediği öne sürülüyor. Soylu’nun bir süre önce ‘siyaseti bırakacağım’ sözlerinin ‘beni değerlendirin’ mesajı olarak okuyanlar var. Erdoğan’ın kendisine MKYK’da bir görev vererek, ‘kontrol edebileceği’ bir mesafede tutmayı tercih edeceği iddialar arasında. Başka bir sürpriz isim, Mehmet Özhaseki. Çevre ve Şehircilik bakanıyken, birtakım çatışmalar ve başarısızlık iddiasıyla görevden alınan Özhaseki’nin parti yönetimine girmek için kulis yaptığı başka bir iddia. Bir küs-bir barışık damat Berat Albayrak’ın ekibi de kendisinin bazen parti yönetimi, bazen de yeni kabinede görev alması için iktidara yakın mecralarda haber yaptırıp, ismini güncel tutmaya çalışıyor. KULİSLER HIZLANDI Partinin mevcut yönetimi de kendini kurtarma derdinde. Görevde kalmasına kesin gözüyle bakılan isimler arasında Efkan Ala ve Ömer Çelik bulunuyor. Fatih Şahin’in görev yerinin değiştirileceği öne sürülüyor. Mustafa Elitaş, Hayatı Yazıcı ve Erkan Kandemir’in görevlerinde kalacağını iddia edenler kadar, gideceğini savunanlar da var. Yerel Yönetimler Başkanı Yusuf Ziya Yılmaz, Seçim İşleri Başkanı Ali İhsan Yavuz, Tanıtım ve Medya İşleri Başkanı Hamza Dağ, Sosyal Politikalar Başkanı Fatma Betül Sayan Kaya, Halkla İlişkiler Başkanı Belgin Uygur, Çevre ve Şehircilik Başkanı Çiğdem Karaaslan’ın değişebileceği anlatılıyor. Özellikle, Fatma Betül Sayan Kaya ve Çiğdem Karaaslan’ın hiçbir politika üretmemelerine rağmen her dönem görev alması çok eleştiriliyor. Onlar için ‘çakılı kadro’ benzetmesi yapılıyor. KONFERANS GİBİ TOPLANTI Bu arada partide hemen herkesin itiraz ettiği tek konu, sayıları 110 kişiye ulaşan MKYK yapısı. AKP’nin kuruluşunda 50 kişiden oluşan ve partinin ürettiği her siyasette söz sahibi olan kadrolar artık yok. Daha önceki kongrelerde bu sayı arttırılınca, artık kimse konuşmaz, siyaset üretmez oldu. “İl başkanları toplantısı gibi MKYK toplantısı yapıyoruz. Cumhurbaşkanı açılış yapıyor. Bazen bakanlara bazen genel merkez yöneticileri söz alıyor, sonra da dağılıyoruz. Ne politika üretiliyor ne de tartışılıyor…” yakınmalarını duymadığımız gün yok. MKYK sayısını yeniden 50’ye çekmek için tüzük değişikliği önerileri zaman zaman gündeme geldi ama Erdoğan’dan vize almadı. Bu kongre öncesinde de bunun denendiğini biliyoruz, ama herkes umutsuz. ÜÇ ALANDA DEĞİŞİM Bu kongrede oluşacak kadrolar, partinin haziran ayında yapılacak Meclis Grubu seçimleriyle ilgili de fikir verecek. Haziranda grup yönetiminde de değişiklik bekleniyor. Meclis başkanlığı için yapılacak zorunlu seçimde Numan Kurtulmuş’un tekrar aday gösterilmesi bekleniyor. Görüldüğü gibi iktidar partisinde, şubat-haziran ayları arasında ‘genel merkez yönetimi, kabine, meclis yönetiminde’ değişiklikler yapılacak. Yeni isimler bize, partinin hataları görüp değişmeyi mi tercih ettiği, yoksa ‘reise biatın mı? esas alındığını gösterecek. Siyasi tabloya bakınca pek umutlu olmaya gerek yok.",https://www.nefes.com.tr/yazarlar/nuray-babacan/akpde-kadrolar-sil-bastan-14744
Nuray Babacan,Erdoğan’ın tipik taktiği!,19 Şubat 2025 06:00,"Siyaset stratejisi, son yılların en gözde sözcüğü. Askeri bir terim olan strateji, siyasi liderlerin amaca ulaşmak için uyguladığı yöntemlerin tümü olarak hizmet ediyor. Cumhurbaşkanı Tayyip Erdoğan’ın uyguladığı siyaset taktiklerine bakınca ilginç bir fotoğraf çıkıyor. Özellikle son yıllarda, doğru-yanlış, iyi-kötü ayrımı yapılmadığı ise en büyük eleştiri… Bu yazı, siyasilerle yapılan bir sohbetin ürünü. Son aylarda demokratik bakış açısından uzak kişileri bile şaşkına çeviren ‘muhalefet operasyonu’ kimilerine göre Erdoğan’ın siyasi hayatının başından beri uyguladığı taktikler zincirinin devamı. Örnekler şöyle; - Geçmişte, iktidar gücünü korumak ve rakipleri etkisiz hale getirmekle ilgili yapılan ilk operasyonlar geldi akıllara. Partinin dışında kalarak, yüzde 2-3 de olsa oy kaybına neden olabilecek Numan Kurtulmuş ve Süleyman Soylu’nun partinin içine alınmasını örnek gösterdiler. İçeri al, etkisiz hale getir. - Ali Babacan ve Ahmet Davutoğlu ikilisinin ayrı ayrı kurduğu partilerin güç odağı olmasının da bu yöntemle engellediği anlatılıyor. Zaman zaman bu gruplarda çıkan çatlak seslerin de AKP destekli olduğu biliniyor. Partilerin son durumu da ‘görünürde yok sayma, arkadan uğraşma’ taktiğinin tuttuğunu gösteriyor. Buna bir de parti içinde itiraz edenlerin sessiz tasfiyesini eklemek gerekir. - Bu tür girişimlere, ‘tehdit oluşturma’ çizgisine gelmediği sürece müdahale edilmiyor. Bu anlatılanlar arasında en ağır bedel ödenen işbirliği, FETÖ’cüler. Devlet organizasyonunu yönetmek için FETÖ’den destek almak, onların illegal iş çevirme potansiyelinden yararlanmak. Örgüt büyüyüp tehdit oluşturana kadar süren bu ilişki, yine bir operasyona sonlandırıldı. - Gelelim, son genel seçimlerdeki Millet İttifakı operasyonuna. Seçimi kaybetme olasılığı göründüğü andan itibaren hayata geçirilen stratejinin, yapılanların en büyüğü olduğu aktarılıyor. İYİ Parti Genel Başkanı Meral Akşener’in ‘truva atı’ olarak kullanıldığı, Millet İttifakı’na her kafadan ses çıkan bir yapı görüntüsü verdiği anlatılıyor. Millet İttifakı’nı oluşturan kimi isimlerin hırsları da bu sürece hizmet etti. Bu yapının hızlı bir manevra ile Ekrem İmamoğlu veya Mansur Yavaş’ı aday göstermesi engellenirken, Kemal Kılıçdaroğlu’nun aday yapılmasının AKP içerisinde yarattığı mutluluk, operasyonun başarıyla sonuçlandığını gösterdi. GÜNDEM SAPTIRILDI Halen CHP içindeki tartışmaları büyütmek ve göstermek de bu stratejinin bir parçası. Burada da iktidar medyasının hizmeti devreye giriyor. AKP içinde yaşananlar, bakanlıklardaki sorunlar, Cumhurbaşkanlığı Saray’ındaki tartışmalar, kamu kurumlarındaki yönetim zafiyeti, ekonomideki kriz es geçilip, sadece CHP konuşuluyor. Tabi, strateji sadece iktidar partilerinin aracı değil. Muhalefetin de kendi stratejisini oluşturma kabiliyeti ve kendisine yönelik planları görme yeteneği olması gerekir. Özgür Özel’in genel başkan ağırlığını oluşturamama sorunu, İmamoğlu ve Yavaş’ın gizli yarışı, kaşımak için çok müsait. PANİK HAVASI Buradaki tek önemli sorun, stratejilerin hukuka, siyasi etik ve ahlaka uygun geliştirilip geliştirilmediği. Başvurulan yöntemler, bu açıdan herkesi açığa düşürüp, karşı tarafın adım atmasını zorlaştırıyor olabilir. Belki de amaç da tam budur. Panik havası yaratmak. Özellikle erken seçim planları yapıldığı bu süreçte, ‘başı kesik tavuk’ gibi sürdürülen bu operasyonları, iktidarın kaybetme korkusunun artması ve daha önce profesyonelce yönettiği stratejileri kontrolsüz uygulamaya koyduğu şeklinde yorumlayanlar da var. İktidar partisinde bu yaşananları tam anlamıyla analiz edecek kurmay bulmak zor. Herkes pazılın küçük parçası gibi yaşıyor. Özellikle kongre öncesinde ekip ve gruplar, kendileri için etki alanı yaratma çabasında. Listede kim var kim yok telaşındalar. Stratejik planlama yöntemi, siyasette aktif rol oynayanların elinde güçlü bir araç. Ancak bu yöntem “doğru” ve “yanlış” arasında ayrım yapmak zorunda. Maalesef siyaset bunu kaybedeli çok oldu…",https://www.nefes.com.tr/yazarlar/nuray-babacan/erdoganin-tipik-taktigi-16382
Nuray Babacan,İstanbul’a kayyum atamak!,07 Şubat 2025 06:00,"Yargının hızını alamayıp, üçüncü kez İstanbul Büyükşehir Belediye Başkanı Ekrem İmamoğlu hakkında iddianame hazırlaması, Ankara bir kez daha dalgalanmaya neden oldu. İktidarda, tüm bunların akıllı bir planın parçası olmadığını düşünenler olduğu gibi, bu sürecin, İstanbul’a kayyum atanmasıyla sonuçlanacağını iddia edenler de var. Gün geçtikçe, iktidar partisinde konuşulanlar, ‘daha karmaşık, daha öngörülemez, daha tuhaf’ olmaya başladı. AKP’lilerin büyük bölümü ‘sadece izleyici’ olsa da kafa yoranlar da ‘dağılmış’ gibi… ERDOĞAN’A GİDEN EKİP, ELİ BOŞ DÖNDÜ AKP’lilerin analizlerine geçmeden önce, buraya önemli bir not bırakalım. CHP’li belediyelere kayyum atanmasının başladığı günlerde, partinin önde gelenleri ve bazı bakanların cumhurbaşkanına gittiği, yaşananların iktidar açısından sıkıntı yaratacağı, aynı zamanda hukuki açıdan sorunlu olduğunu dile getirdikleri, ancak Tayyip Erdoğan’ın yaklaşımının değişmediği anlatılıyor. İstanbul Büyükşehir Belediye Başkanı Ekrem İmamoğlu ve avukatlarına haber verilmeden önce iktidar medyasına servis edilen son iddianameye bu çerçevede bakmak lazım. 7 yıla kadar hapis cezası ve siyaset yasağı talep eden iddianame, İmamoğlu hakkındaki üçüncü dosya oldu. AKP’DE ÜÇ FARKLI SENARYO İktidar partisinde bu yaşananlara bakış açısını 3 başlıkta toplamak mümkün. Bütün bunların muhalefetin işine yaradığını düşünenler, gelişmeleri Mansur Yavaş açısında yorumlayanlar, bir de bu planın CHP’nin içini karıştıracağı, bunun da kendilerine yarayacağına inananlar; 1- Demokratik süreçler açısından sıkıntılı olduğunu söyleyenler; “Bu olayda, bize yönelik art niyet var mı diye soruyor arkadaşlar. Her şeye rağmen yargının siyasallaşmaması gerekir. Olay, yargıyla İmamoğlu arasında kör döğüşüne dönüştü. Ayrıca dava süreci öyle kolay ilerlemez. İstinaf ve yargıtay süreçlerinin tamamlanması zaman alır, erken seçim kararı da tüm bunları askıya alır. İmamoğlu’nu engellesen bile ne değişir ki; karşı tarafı kenetlersin, bir başkası daha güçlü gelir…” 2- Muhalefetin adayının Mansur Yavaş olması için uğraşılıyor diyenler, ‘Yavaş Kürtlerden oy alamaz, seçim kampanyasında da dağılır’ tezini savunuyor. Ancak, ‘Yavaş, rahatsız muhafazakarları oyunu daha kolay alır bizim için daha büyük risk. CHP’ye oy veren Kürt seçmen ideolojik olarak bizi zaten tercih etmez, yanlış hesap yapılıyor’ diyen de az değil... 3- Bir grup ise çok keskin. “Bundan sonra hiçbir şey sürpriz olmaz. Bu iş, İstanbul’a kayyum atamasına kadar gider” diyenler var. İmamoğlu’nun siyaseten önünü kesmenin, geçmişte Tayyip Erdoğan’a yapılanlar gibi sonuç doğurmayacağını, İmamoğlu’nun siyaset dışı kalmasının karşı cepheyi böleceğine inanıyorlar. CHP’de ortaya çıkacak çatlaktan yararlanmak isteyen Kemal Kılıçdaroğlu ekibinin yeniden ortaya çıkacağını, hatta Özgür Özel’in bile adaylık için potaya gireceğini, bu bölünmüşlüğün AKP’nin işine yarayacağını savunanların beklentisi net. Tıpkı, son seçimlerde Millet İttifakı’nda son dakika yaşananlar gibi parçalı yapıdan medet ummak. İktidar cephesinde durum bu. Yüzde 40 yüzde 40 ayrışmış seçmen tabanında, 10 puan için yapılan bu mücadeleyi yorumlayanlar hiçbir şeyden tam emin değil. Kendileri dışında yapılan senaryolar ve karışık duygularla yol alıyorlar!",https://www.nefes.com.tr/yazarlar/nuray-babacan/istanbula-kayyum-atamak-13649
Nuray Babacan,Suriye'den YGP adımı: Erdoğan’ın beklediği telefon,02 Şubat 2025 05:45,"Hükümetin önemle izlediği iki başlık, ABD’nin yeni hükümetinin tutumuyla yakından ilgili. Suriye’nin geçici hükümetinin YPG ile yaptığı görüşmelerin sonucu, açılım sürecinin geleceğini belirleyeceği gibi, Cumhurbaşkanı Tayyip Erdoğan’ın önümüzdeki hafta yapması beklenen Donald Trump görüşmesi de her ikisini birden etkileyecek. İLK RESMİ GÖRÜŞME Kamuoyunun bildiği gibi, Cumhurbaşkanı Tayyip Erdoğan seçilmesinin hemen ardından 7 Aralık tarihinde Trump’la bir telefon görüşmesi gerçekleştirmişti. Tebrik amaçlı bu görüşme ‘atılacak adımlara’ ilişkin sonuç içermezken, Ankara, önemli başlıkların görüşüleceği ikinci telefon görüşmesine kitlendi. Sorunların genel başlıklarının ele alınması beklenen bu resmi görüşmenin ilk adımları, geçtiğimiz günlerde iki ülkenin dışişleri bakanlarının yaptığı temasta atıldı. Ardından istihbarat başkanlarının telefon görüşmesi gerçekleşti. Şimdi sırada liderlerin görüşmesi var ki; ekonomiden savunmaya birçok başlığı içerecek. En önemlisi de Suriye olacak. Ankara yönetimi, Suriye konusunda ABD’nin yeni yönetiminden ılımlı tutum bekliyor. Örneğin, Trump yönetiminin dış yardımlara sınırlama getirmesinin YPG bölgesinde çok tedirginlik yarattığı ifade ediliyor. Bu yapının ABD’nin desteği ile ayakla kaldığını savunan istihbarat kurmayları, ‘Amerika artık maaşlarını gönderemeyecek. Etkileri yakında görülür’ yorumu yapıyorlar. AKP iktidarı, Suriye’nin yeni yönetiminin aldığı kararları ve attığı adımları da yakından izliyor. Geçici hükümetin, başlangıçtaki çizgisini koruduğu, küçük yol kazalarına rağmen genel olarak ülkenin bütününü tahkim etme konusunda istikrarlı gittiğini düşünüyor. YPG NEYİ BEKLİYOR? Türkiye’nin yakından izlediği en önemli başlık, doğal olarak YPG bölgesi. YPG yönetiminin Suriye’nin yeni hükümetiyle yaptığı görüşmelerde, kısmen belli bir noktaya gelindiği aktarılıyor. YPG’nin örgütün yanıtını beklediği gelen önemli bilgiler arasında. PKK yönetiminin istenilen taleplere vereceği yanıtın, terör örgütü elebaşı Abdullah Öcalan’ın önümüzdeki günlerde açıklaması beklenen ‘mektubuyla’ yakından ilgili olduğu biliniyor. Dolayısıyla, konuların birbiriyle olan bağı da çok açık görülebiliyor. Aktarılanlara göre, bu sürecin tamamlanması için YPG’ye bir süre verildi. Bu süre sona erdiğinde, bölgedeki tüm silahlı güçler merkezi hükümetin ordusuna devredilecek. Bu yapının içinde PKK’lılar olmayacak ve Suriye dışı tüm güçler ülkeyi terk edecek. Bu konuda gerekli adımlar atılmazsa, merkezi hükümetten B planını devreye sokarak, buradaki silahlı güçlerle mücadele etmesi beklenecek. İDLİB MODELİ Ankara, Suriye’nin geçici hükümetinin ülke genelinde etkinliğini sağlamasının ardından ‘İdlib modeli’ bir yönetim anlayışını sürdürmesini bekliyor. Son 7 yıl içerisinde İdlib bölgesinde sağlanan ‘yaşam alanının’ Esad rejimi ortadan kalktıktan sonra bölgeye gelenleri şaşırttığı anlatılıyor. 2018 yılının başında “teknokratik” anlayışla kurulan yönetimin, başta insani yardımların organize edilmesi olmak üzere sıkıntılı birçok konuyu yönetmeyi başardığı, idare alanda deneyim kazandığı anlatılıyor. Bölgede 5 milyon yerinden edilmiş insanının barındırıldığı, uluslararası ve yerel insani yardımların ihtiyaç sahiplerine ulaştırıldığı, zaman içerisinde de sosyal hayatın canlandırıldığı dile getiriliyor. İdlib’in idari yapısının 5 bölgeye ayrıldığı, kısa süre sonra bölgesel mahkemeler ve bölgesel eğitim kurumlarının açıldığı, 8 bin kamu çalışanının görevini yürüttüğü, hastanelerin ve devlet kurumlarının hizmetini sürdürdüğü aktarılıyor. Bu bölgede kazanılan tecrübenin, ülke genelinde sonuç alınması için iyi bir model olduğunu savunan AKP kurmayları, Suriye’nin yeniden yapılanması sürecine desteklerinin süreceğini de anlatıyorlar. Beklentiler ise çok net, YPG bölgesine ilişkin açıkça ifade edilen şartların yerine getirilmesi ve PKK varlığının sonlandırılması….",https://www.nefes.com.tr/yazarlar/nuray-babacan/suriyeden-ygp-adimi-erdoganin-bekledigi-telefon-12453
Nuray Babacan,Saray’da neler oluyor?,17 Ocak 2025 05:45,"Altı yıl sonra Cumhurbaşkanlığı Genel Sekreterliği’ne geri dönülmesi, AKP’deki ‘üçlü yapı’ tartışmalarını güncelledi. Saray, genel merkez ve parti grubu arasında ‘karar vericinin kim olduğu’ konusundaki çekişmeyi bilmeyen yok. Şimdi, kulislerde bu yeniden yapılanmanın devamı konuşuluyor. Direkt, şikayet konularıyla girelim. Biri yasama ile ilgili. Cumhurbaşkanlığındaki 9 Kurul, TBMM’ye gönderilecek taslak metinler üzerinde ayrı bir çalışma yapıyordu. İlgili bakanı çağırıp, metin baştan yazılıyordu. Bu çalışma daha sonra parti grubuna gönderiliyordu. Bu kez de Grup başkanvekillerinden birinin başkanlığında ikinci bir çalışma yapılıyor. Ciddi bir zaman kaybı ve bürokrasi yarattığı gerçeğini bir tarafa bırakırsanız, sorun burada başladı. Doğal olarak siyasi sorumluluğu olan milletvekili ekibi, Saray ekibinin müdahale ettiği metni değiştirebiliyordu. Cumhurbaşkanlığı kurul üyelerinin, ‘Bizim hazırladığımız metinleri değiştiriyorlar, bu doğru değil” diye itiraz ettikleri ortaya çıktı. Aylarca devam eden bu durum, sistemdeki ilk çatlak oldu. Grup ve genel merkez yönetimi, atanan bürokratların yeni bir ‘ara mekanizma’ yaratarak, kendilerine iş buyurmalarından hoşlanmadı. Yaşanan diğer sorun ise siyasi. Saray’da 40 başdanışman, bir o kadar danışman ve 9 kurulla oluşturulan bu ‘bürokratik yapı’ yeni bir güç merkezi haline geldi. AKP milletvekilleri, “Seçim bölgelerimizde veya Ankara’da bize sorunlarını ileten seçmen için ilgili kurumlarda devreye giriyoruz. Sonra fark ettik ki; ‘milletvekilleri iş yapamıyor, Saray’dan danışmanlara ulaşalım. Onların sözü daha çok geçiyor’ şeklinde bir arayış başlamış…” gibi ilginç hikayeler anlatmaya başladılar. Kendilerini, atanan bürokratlardan daha güçsüz hisseden milletvekillerinin şikayetleri giderek arttı. Bu tartışmalar sürerken, Resmi Gazete’de yayınlanan ve yeniden genel sekreter yapılanmasına dönülme kararı, kimi AKP’liler tarafından değişimin başlangıcı olarak yorumlandı. Kararname ile ‘Cumhurbaşkanlığı İdari İşler Başkanlığı’ yerine ‘Cumhurbaşkanlığı Genel Sekreterliği’ getirildi. İdari İşler Başkanı, Türkiye Cumhuriyeti’nin ‘en yüksek devlet memuru’ sıfatını taşıyor. İlk başkan şu an Anayasa Mahkemesi (AYM) üyesi olan Metin Kıratlı’ydı. Mevcut ‘Cumhurbaşkanlığı İdari İşler Başkanı’ ise Kıratlı’nın yerine getirilen Hakkı Suzmaz. Hakkı Suzmaz tüm görev ve sorumluluklarıyla birlikte Cumhurbaşkanlığı Genel Sekreteri görevini üstlendi. İktidar kulislerine göre bu gelişme, Cumhurbaşkanlığı Saray’ında oluşan kadrolar ve çok başlı görüntünün ortadan kaldırılmasının ilk adımı. Yapısal değişikliğin, Saray’ın içinden gerçekleşeceğini, gereksiz ara mekanizmaların ortadan kaldırılacağı, siyasete müdahalenin azalacağı iddia ediliyor. Bu süreçte, parti yönetimiyle zaman zaman çatışma yaşayan Saray’daki 9 kurulun kaldırılacağı iddiaları ‘şimdilik’ mümkün görünmüyor. Ancak, bu kurulların yasama üzerindeki baskısının azaldığı,, Hukuk Kurulu Başkanı Mehmet Uçum’un kişisel çıkışları dışında, bu yapıların eskisi gibi aktif olmadığı aktarılıyor. Geçen sene, 9 kurula ilave olarak üç yeni kurul oluşturulmasıyla ilgili çalışmalar yapıldığı, AKP yönetiminin buna karşı çıktığı ve Cumhurbaşkanı Tayyip Erdoğan’ın da buna izin vermediği anlatılanlar arasında. Bir örnek daha, AKP Genel Merkezi’nde sessiz ve sedasız şekilde yeni anayasa çalışmaları yapılıyor. Genel Başkan Yardımcısı Hayati Yazıcı’nın kurduğu bir ekip, tüm eski taslakları göz önünde bulundurarak, yeni bir anayasanın ‘alt yapısını’ oluşturuyor. Saray ekibinin, çalışmanın dışında kalmaktan rahatsız olduğu da aktaralım. Bütün bunlar, zaman zaman gündeme gelen Cumhurbaşkanlığı Hükümet Sistemi’nin aksayan yönlerinin reforme edilmesine ilişkin önerilerin içini dolduruyor. Aksayan çok yön var. Bunların büyük bir kısmı anayasa değişikliği gerektiriyor. Ancak, yasa ve kararnamelerle yapılabileceklerle ilgili küçük adımlar atıldığı kesin. Bunun yetmeyeceği düşünülmüş ki; AKP Genel Merkezi’nde yapılan hem anayasa çalışmaları hem de strateji ekibi tarafından yapılan reform çalışmalarının içinde Cumhurbaşkanlığı Hükümet Sistemi’nin reformu var. Dolayısıyla, güç savaşının ilk raundunu AKP yönetimi kazanmış gibi…",https://www.nefes.com.tr/yazarlar/nuray-babacan/sarayda-neler-oluyor-8911
Nuray Babacan,İşte açılımın AKP kadrosu,09 Şubat 2025 06:00,"MHP Genel Başkanı Devlet Bahçeli’nin sürpriz biçimde başlattığı açılım süreciyle ilgili netleşen adımlar var. Herkesin terör örgütü lideri Abdullah Öcalan’ın açıklamasına kitlendiği süreçte, AKP’nin ‘gölge kadrosu’ görünür olmaya başladı. Cumhurbaşkanı Tayyip Erdoğan’ın temkinli açıklamalarından sonra topa giren ilk bakan Hakan Fidan oldu. Dışişleri Bakanı Fidan’ın “Savaş alanında bir askerin ortaya koyacağı en büyük şey ne ise Sayın Bahçeli’nin de ortaya koyduğu tavır budur. Asıl milliyetçilik bu” sözleri, Bahçeli’nin aldığı inisiyatife hükümetten gelen önemli destek oldu. “PKK’nin silah bırakmayı kabul etmesi durumunda atılacak onlarca adımı kim yönetecek?” sorumuzun yanıtı da geldi. İKTİDARIN A TAKIMI AKP kulislerinde konuşulanlara göre, son çözüm sürecinde de rol üstlenen Genel Başkan Vekili Efkan Ala bizzat içinde. AKP Grup Başkanı Abdullah Güler, Parti Sözcüsü Ömer Çelik de aktif rol alacak. Bakanlara gelince Adalet, Milli Savunma, İçişleri ve Dışişleri Bakanları da sürecin kendileriyle ilgili ayaklarını yönetecekler. MİT’i hiç söylemiyorum, zaten başından beri içinde. Bunun neden önemli olduğuna gelince. DEM Parti Eş Genel Başkanı Tuncer Bakırhan’ın geçtiğimiz günlerde dile getirdiği gibi eğer PKK silah bırakmayı kabul ederse, bir dizi adım atılması ve karar alınması gerekecek. Bakırhan, “Çağrı yapıldıktan sonra hükümet hangi adımları atacak? Yol haritası nedir? Silahı bırakan ne yapacak, nereye gidecek, ailesine kavuşacak mı? Siyasi tutsaklara ne olacak? Ana dilde eğitim ne olacak? Yerel yönetimler, kayyımlar ne olacak?” diye sordu. YOL HARİTASI 2015’te başarılamayan çözüm sürecini yakından izlemiş biri olarak, hükümetin her kademesinde atılacak adımlara ilişkin yol haritaları hazırlanıp, çalışmalar başlatılmıştı. Hatta, vatansız Kürtlere kimlik verilmesi gibi taslak çalışmalar yapılmıştı. Eğer yol kazası olmazsa, ‘devasa bir plan’ gerekecek. Hükümetteki muhataplarının kim olacağı önemli. Bu yüzden ‘açılımın hayalet kadroları kim?” diye soru sorduk. Cumhurbaşkanı Tayyip Erdoğan’ın her şeyin biraz dışında ve üstünde görünmesini doğru buluyor AKP’liler. Bunu, ‘temkinli iyimserlik’ olarak adlandırıyorlar. PKK YAKINDAN İZLEMEDE PKK’nın ne kadarının Öcalan’ın çağrısına olumlu yanıt vereceği ise en çok merak edilen konu. Aktarılanlara göre, DEM heyetinin son İmralı ziyaretine gittiği günlerde, PKK’nin üst kadrosunun Kürt yayın organlarına ‘takma isimlerle’ yaptıkları açıklamalar önemseniyor. Öcalan’ın açıklaması öncesinde kendi iç kamuoylarına mesaj içeren ve özetle, “Öcalan’ın tavrı belirleyici olacaktır. Bundan sonra atılacak tüm adımlar ve yapılacak planlar ona bağlıdır” anlamına gelen mesaj ve yazılar dikkate değer bulunuyor. Bütün bunlar, PKK kadrolarını Öcalan’ın açıklamasına hazırlamak olarak değerlendiriliyor. İktidar partisinde süreci yakından izleyenler, bu girişimlerin Öcalan’a yakın ekip tarafından gerçekleştiğini, PKK içindeki diğer kanatların ise sessizliğini koruduğu anlatılıyor. PKK’nın ideolojik misyonunu ve fonksiyonunu yitirdiğini, artık silah bırakmaktan başka yollarının olmadığı değerlendirmeleri de yapılıyor. Ayrıca hem Suriye hem de Türkiye temsilcilerinin Kuzey Irak’ta yaptıkları temasların PKK’nın silah bırakması konusunu içerdiği iddia ediliyor. YAMAN ÇELİŞKİ! Geriye, akılları kurcalayan sorular kalıyor. Açılım adı altında yürütülen çalışmaların, belediyelere yapılan kayyum atamaları ve siyasilere gözdağı niteliğindeki tutuklamalarla bir arada nasıl yürütüleceği konusu. Bu ikisinin bir arada yürütülemeyeceği dile getiren AKP’liler olduğu kadar, ‘Bu iktidarda kalma savaşı ne gerekiyorsa o yapılıyor” şeklinde sert yorum yapanlar da var…",https://www.nefes.com.tr/yazarlar/nuray-babacan/iste-acilimin-akp-kadrosu-14063
Nuray Babacan,Erdoğan neyi bekliyor?,06 Ocak 2025 06:00,"İNANÇSIZLIK MI STRATEJİ Mİ? MHP Genel Başkanı Devlet Bahçeli’nin başlattığı ve son iki haftada hızlanan çözüm süreci trafiğinde, Cumhurbaşkanı Tayyip Erdoğan’ın “neden geride durduğu” en çok merak edilen konu. Partisinde birkaç yönetici ve birkaç bölge milletvekili dışında inisiyatif kullanan, söz söyleyen yok. Böylesine büyük bir projede Erdoğan’ın başrolü başkalarına bırakması akıllıca geliyor mu? *** Bu halin, ‘inançsızlık mı strateji mi?” olup olmadığı konusunda, farklı analizler ve bakış açılarına tanık olduk. İktidar partisinde bu konudaki ruh halini aktarmak istedik: 1-Cumhurbaşkanı başından beri gelişmeleri izliyor. Her şey bilgisi dahilinde gelişiyor. Şu anda size sessiz gelen tavrı işin gereği. Çünkü cumhurbaşkanını gerektiren bir muhataplık yok. O aşamaya gelindiğinde cumhurbaşkanı da görünür olur. Amaç teröre bitirmek, olaya komplo teorileriyle değil, basit bakın… 2- Bu konudaki adımlar Erdoğan’a rağmen atıldı. Cumhurbaşkanının ilk destek açıklamasını iyi incelerseniz son derece dengeli ve temkinli… Bütünüyle destek verme konusunda şüpheleri var. Tam olarak nereye varacağını bilmiyor. ‘Siz deneyin, ben biraz bakacağım’ temkinliğinde… 3-Toplumda genel bir algı var. Bahçeli çözüm süreci çıkışıyla büyük bir mesuliyet almadı. Kimse onu Türkiye düşmanı ilan edemez. Başkası onun söylediklerini söylese terörist ilan edilirdi. Bu durum Cumhurbaşkanı için bir avantaj. Eğer sonuç alınmazsa ‘arkadaşlar iyi niyetle denediler olmadı’ diyecek. Sorun çözülür ve başarıyla yol alınırsa siyaseten sonuçlarından yararlanacak… Bu üç bakış açısını dile getirenler, AKP’nin ileri gelenleri. Partide etkin olan isimlerin gelinen noktayı üç farklı yerden değerlendirmelerini kafa karışıklığına da sürece ilişkin farklı bilgilere sahip olmalarına da bağlayabilirsiniz. Akla en yatkın olanı üçüncü seçenekteki bakış açısı gibi görünüyor. *** Kürt sorununun çözülmesi, ülkenin enerjisini teröre mücadele yerine demokratik, çağdaş ve gelişmiş bir ülke olmaya harcaması herkesin beklentisi. Ancak çok kısa süre önce yaşanan ‘kötü anılar’ geçmişte benzer destekler vermiş entelektüelleri, yazar çizerleri, düşünürleri, bilim insanlarını ‘temkinli ve şüpheci’ olmaya itiyor. Cumhurbaşkanının ‘sessizliği’ o yüzden anlamlandırılıyor. Erdoğan’ı yeniden seçtirmek ve tahkim etmek için yeni bir projenin yapıldığı, çözüm sürecinin amacı dışında kullanılacağı, anayasa değişikliğinin de bu amaçla kurgulandığını düşünenler az değil. Geçmişte söylenenlerin tam tersini yaptığına ilişkin örnekler, ‘güvensizliğin’ en önemli nedeni. Şimdi doğal olarak, çözüm sürecinde iktidarın samimi olmadığı, genel seçimdekine benzer bir manevra hazırlığı yapıldığı iddiaları kulislerde dolaşıyor. *** Millet İttifak’ında seçimlere çeyrek kala yaşananlar, İYİ Parti eski Genel Başkanı Meral Akşener’in son dakika operasyonu, Kemal Kılıçdaroğlu’nun aday yapılması gibi örnekleri sıralayanlar, bu kez Devlet Bahçeli’nin eliyle önümüzdeki iki yılı dizayn edecek yeni bir mizansen yapıldığını iddia ediyorlar. CHP’nin sürece katılmasını bekleyen AKP’liler var. Cumhurbaşkanının bu kadar temkinli olduğu yerde onlardan ‘coşkulu’ adım atmalarını beklemek çok mantıklı değil… ‘Siyasi fırsatçılık’ öylesine sinmiş ki Ankara’nın üzerine, bazen iyi niyetli çabalar bile bu bakış açısına kurban edilebiliyor. Eğer bir sorumlu aranacaksa, tüm bu kurguları planlayan, tüm enerjisini algı operasyonuna kullanan, gerçekleri çarpıtmak üzere özel bürolar kuran, doğruları söyleyenleri susturmaya çalışan ‘AKP tayfasına’ bakmaları gerekir. ‘Amaç teröre bitirmek, olaya komplo teorileriyle değil, basit bakın…’ diyen AKP yöneticilerinin, asıl mücadeleyi kendi içlerinde vermeleri ve güvensizliğin kaynağı olan bu ‘gerçeği çarpıtma tayfasından’ kurtulmaları gerekir…",https://www.nefes.com.tr/yazarlar/nuray-babacan/erdogan-neyi-bekliyor-6464
Nuray Babacan,Suriye’de riskler listesi,22 Ocak 2025 05:50,"Gözlerin Gazze’deki gelişmelere ve ABD’deki devir-teslime çevrildiği dönemde, Suriye ikincil duruma düşmüş gibi görünse de sahadaki gelişmeler yakından izleniyor. Suriye coğrafyasını Türkiye için sorun yaratan bir yer olmaktan çıkarma çabalarını zora sokacak birçok risk ve tehlike olduğu anlatılıyor. Bir süre önce ABD medyasında, Suriye yönetiminin yaptığı ziyaretlerden yola çıkarak, Arap ülkelerine yakınlaştığı ve daha İslamcı bir yapıya dönüşeceğine ilişkin yapılan analizler, ‘bilinçli kafa karıştırma’ olarak adlandırılıyor. Türk istihbaratının bakışı farklı. Ürdün’de yapılan son toplantıda, sürece ilişkin belirlenen takvime göre görüşmelerin aynen işlediği aktarılıyor. Hangi ülkeyle ne zaman bir araya gelineceğine dair fikir alışverişi yapıldığı, tüm sürecin de buna uygun ilerlediği iddia ediliyor. Türkiye’nin etkisini azaltma operasyonu yapıldığı tezi kabul görmüyor. *** İktidar, ABD Başkanı olarak görevi devralan Donald Trump’ın yaklaşımıyla daha kolay yol alınacağını umuyor. ABD’nin yeni yönetiminin sadece YPG bölgesine yüklediği anlam yerine Suriye genelindeki ‘sonuçlar ve yararla’ daha çok ilgileneceği hesabı yapılıyor. Türkiye’nin YPG bölgesine ilişkin taleplerinde henüz beklenen gelişmeler yaşanmamış olmasına karşın, bir süre sonra olumlu gelişmelerin görüleceği iddia ediliyor. Türkiye’nin bölgeden çıkmasını istediği isimler listesi ise karışık. Kimilerine göre bu liste 20-30 kişi, kimilerine göre 200-300 kişi… Listenin uzunluğu konusunda farklı görüşler var. Fransa, Kolombiya, Arjantin gibi birçok ülke vatandaşının ayrılması bekleniyor ve sayıları yüzlerle ifade ediliyor. Suriye’de en çok konuşulan sorunlar ve Türkiye’nin YPG bölgesine yönelik olmazsa olmaz şartlarının dışında da önemli güvenlik riskleri olduğu anlatılıyor. *** İstihbaratçıların dikkat çektiği ‘daha az konuşulan’ diğer risklere gelince… - Eski rejimin kalıntıları hala büyük risk. Yeni yönetimin bunları kontrol altına almak amacıyla sürdürdüğü operasyonlar var. Her ne kadar intikam sürecine dönüştürmemek isteniyorsa da yeni bir terör riski yaratma olasılığından söz ediliyor. - Eski dönemde kritik görevde yer alan birçok kişinin güvenli gördükleri alanlara çekildiği, bir kısmının yurt dışına kaçtığı anlatılıyor. Hatta yönetimin devrilmesinin hemen ardından Türkiye’ye gelmek isteyen bazı Esad yöneticilerinin haber yolladığı ve izin verilmediği biliniyor. - Ancak ortada kontrol altında olmayan inanılmaz sayıda silah olduğu anlatılıyor. Kayıp silahların gelecekte risk olacağı belirtiliyor. - Yakın gelecekte bundan kaynaklanan terör riskleri veya intikam operasyonu gibi sorunların yaşanabileceği anlatılıyor. Her iki tarafın provoke edilerek, sürece zarar verme riski olduğu iddialar arasında. - Dürzilerin direnişi ayrı bir sorun. Dürziler yeni yönetime güvenmiyor ve geçmişten kaynaklanan gerekçeleri var. Özellikle güneyde, Süveyda bölgesinde silahlı Dürzi grupların bu konuda direnişte bulunduğunu biliniyor. Bunun da önemli bir güvenlik riski oluşturduğu, Türkiye’nin her iki tarafla görüşerek, sorunu çözmeye çalıştığı aktarılıyor. - Batılı ülkelerin DEAŞ konusundaki kaygıları, Rusya’nın Lazkiye ve Tartus’taki üslerini koruma gayretleri, İran’ın kendi çıkarlarını korumak için yaptıkları da diğer başlıklar. Bunların hepsi ‘güvenlik riski’ başlığıyla anlatılıyor. *** Ayrıca, Türkiye’deki Suriyelilerin geri dönüşünün iktidar mensuplarının coşkulu açıklamaları gibi gerçekleşmediği de görüldü. Türkiye Göç İdaresi’nin Suriye’de ofisler açarak geri dönüşleri organize etmesi planlanıyor ama Suriye’nin geleceğinin neye evrileceğini görmeden kimsenin gitmek istemediği ortada. Bir umut yaz ayları. Haziran’da okullar kapandıktan sonra dönüşlerin hızlanacağı umut ediliyor. Bir süre sonra kesin dönüş yapanlar için cazip önerilerin gündeme getirileceği de anlatılanlar arasında. Göçmenler arasında yapılan son araştırmalarda, ülkesine dönmek isteyenlerin oranının yüzde 50’lerden yüzde 65’e çıktığı savunuluyor. Bu işin çok su kaldıracağı ortada. Güvenlik riskleri herkesi korkutuyor.",https://www.nefes.com.tr/yazarlar/nuray-babacan/suriyede-riskler-listesi-9911
Nuray Babacan,Kabinenin sömestr karnesi!,29 Ocak 2025 06:00,"Üst üste yaşanan felaketlerdeki ihmal ve suçların ‘iktidara’ hiç dokunmadan kapatılması artık kamuoyunun gözünden kaçırılamıyor. Kültür ve Turizm Bakanlığı başta olmak üzere kamunun, Kartalkaya yangınındaki sorumluluğu ‘istifa ve görevden alma’ iddialarını hızlandırdı. Zaten potada olan kabine değişikliği artık her gün konuşuluyor. Bakan Mehmet Nuri Ersoy’un sözlü olarak istifasını dile getirdiği, Cumhurbaşkanı Tayyip Erdoğan’ın bunu önümüzdeki ay planladığı değişimle birlikte hayata geçireceği iddia ediliyor. Siyasi sorumluluk konusunda AKP yönetimi sessizliğini korurken, eski partililer bakan ve çevresini suçlamaya devam ediyor. Son olarak Cumhur İttifakı’nın küçük ortağı MHP’nin genel başkanı Devlet Bahçeli, “insanı utandıracak boyuttaki’ felaketin sorumluları konusunda bizzat ilgili bakanlığı da dahil ederek bir çerçeve çizdi. AKP kulislerindeki, görevden alınacak bakan totosunda, Kültür ve Turizm Bakanı ilk sıraya oturdu. Bir ay öncesi ‘çok az olasılık’ görünen bu isim, şimdi liste başı. *** Bu gelişmelerin ışığında kabinede değiştirilecek bakanlarla ilgili kulis bilgilerini buraya topladık; Bu arada Cumhurbaşkanı Tayyip Erdoğan’ın görevden alacağı bakanları jest olarak partisinin MKYK’sında değerlendirebileceği, bu nedenle de kabine değişikliğinin kongreden önceki günlerde yapılacağı da iddialar arasında…",https://www.nefes.com.tr/yazarlar/nuray-babacan/kabinenin-somestr-karnesi-11487
Nuray Babacan,AKP’deki istihbarat notları,10 Ocak 2025 05:50,"AKP’de farklı masalarda hep aynı şeyler konuşuluyor. Konu, Suriye’deki gelişmelerle başlıyor, çözüm süreciyle devam ediyor. Eski veya yeni istihbaratçıların analizleri çok itibar görüyor. Hemen söyleyelim, masalarda Suriye Milli Ordusu’ndan, İran Lideri Ali Hamaney’e, Şenkal Atasagun’dan Ahmet Türk’e kadar her şey var. AKP kulislerinde ‘istihbarat ve dış politika uzmanlarının’ bilgilerine dayalı analizlerden yola çıkarsak; - Suriye Milli Ordusu’nun (SMO) yaptığı yığınak ve askeri hareketlilik, Türkiye’den bağımsız değerlendirilmiyor. SMO’nun YPG-PKK ilişkisinin sonlandırılması konusunda, beklenen gelişmenin sağlanamaması nedeniyle ‘ikna unsuru’ olarak kullanıldığı kabul ediliyor. - Suriye’deki gelişmeler uluslararası sistemden bağımsız değerlendirilmiyor. HTŞ’nin bu kadar hızlı ve rahat hareket etmesinin arkasında bir plan olduğu kabul ediliyor. ABD, İsrail, İran, Rusya’nın yaklaşımı yakından takip ediliyor. - İşin içinde olan siyasetçiler, son derece temkinli. İran’ın gelişmeleri provoke etme ve zehirleme gücü olduğu iddia ediliyor. İran Dini Lideri Ali Hamaney’in imalı açıklamaları PKK’ya dolaylı mesaj olarak okunuyor. - Avrupa ülkeleri ve ABD’deki DEAŞ saldırılarının benzer amaçlara hizmet ettiği anlatılıyor. ABD’nin Suriye’deki askerleri çekmeyeceği, Donald Trump’ın tavrında belirgin bir değişiklik olduğu, bütün bunların bir bütün olarak okunması gerektiği anlatılıyor. *** Sohbetler bir anda Suriye’den çıkıp, MHP Genel Başkanı Devlet Bahçeli’nin öncülüğünü yaptığı sürece geliyor, oradan tekrar komşu ülkeye doğru yol alıyor; - Çözüm süreci, PKK’nın çok parçalı yapısı üzerinden değerlendiriliyor. İran ve ABD yanlısı kanatlarla ilgili tereddütler var. İran’ın güç kaybetmesine rağmen halen oyun peşinde olduğu, ABD’nin YPG ısrarının sürdüğü gerçeği görülüyor. - Herkes sürecin uzamaması konusunda hemfikir. Kandil ve PKK’nın uluslararası istihbarat örgütleriyle bağlantısı net görülüyor. İlk çözüm sürecinin dışarda bu güçler, içerde FETÖ aracılığıyla nasıl engellendiği anlatılıyor. 2015’te çözüm sürecini sabote etmek için yapılan terör saldırılarından örnekler sıralanıyor. - Sürecin sonuçlarının Selahattin Demirtaş’ın cezaevinden çıkması, Osman Kavala ve gezi tutuklularının serbest bırakılmasıyla ilgili sonuçlar doğuracağı söyleyen iyimserler de var. Öcalan’ın Kandil’de, Demirtaş’ın Türkiye içinde genç kuşak Kürtlerde etkili olacağı yorumları yapılıyor. - Bu çalışmalarda ‘devlet aklının’ olup olmadığı ile ilgili eleştirilere de yanıt var. Devlet Bahçeli’nin tavrında MİT eski müsteşarları Emre Taner ve Şenkal Atasagun’un etkisi açıktan konuşuluyor. ‘Aynı kuşak’ ifadeleri kullanılıyor. Abdullah Öcalan’ın da aynı dönemin figürlerinden olduğunun altı çiziliyor. - Devletin, şubat sonuna doğru daha net görülecek tabloda, terör örgütünün lağvedilmesi ve silahları bırakması konusunda standart söyleminde bir değişiklik yok. Abdullah Öcalan’ın henüz kendisiyle ilgili bir talepte bulunmadığı dile getirilse de ‘ev hapsi’ satın alınmış gibi. Bu arada DEM’lilerin ikinci İmralı ziyaretinde Ahmet Türk’ün olacağına kesin gözüyle bakılıyor.",https://www.nefes.com.tr/yazarlar/nuray-babacan/akpdeki-istihbarat-notlari-7341
Nuray Babacan,AKP’nin seçim vitrini,21 Şubat 2025 06:00,"AKP kulisleri, pazar günü yapılacak parti kongresine kilitlendi. Partiyi seçime götürecek yeni kadrolar konusunda epey merak var. Geçtiğimiz pazartesi günü Cumhurbaşkanı Tayyip Erdoğan, Genel Başkanvekili Efkan Ala ile baş başa taslak liste üzerinde çalıştı. Yapılan bir seri toplantının ardından, yeni yönetimin isimleri, Erdoğan’ın masasında. Cumhurbaşkanı Erdoğan, yerel seçim yenilgisinin ardından yaptığı ilk MYK’da toplantısında, “Bundan sonraki süreçte kendimizi hesaba çekip, eksiğimizi fazlamızı tespit edeceğiz. Bize küsen vatandaşlarımızı iyi analiz edeceğiz. Her şerde bir hayır vardır. Bu süreci çok iyi yönetip, yine milletin gönlüne gireceğiz…” demişti. Sonraki süreç, halkın gönlüne girme, mağduriyetleri giderme şeklinde gelişmediyse de hafta sonu yapılacak kongrede oluşacak yeni heyet, ‘eski tas, eski hamam’ hissi verecek mi birlikte göreceğiz… *** Kulislerde saptamalar, beklentiler ve çizilen profiller ilginç bir tabloyu ortaya koyuyor. Sırasıyla gidersek; - Partinin üst yönetimi olan MKYK’da milletvekili sayısının çok az olduğu, siyaset üretilmediği biliniyor. Bu kez parti yönetimindeki milletvekili sayısının artacağı belirtiliyor. - Eskiler-yeniler dengesine daha fazla dikkat edilmesi bekleniyor. ‘Partinin hafızası yitirilmemeli’ diyenlerle, ‘Yenilere kapı açılsın’ diyenler çatışıyor. - Listedeki isimler açılımla ilgili de ipucu verecek. Güneydoğu ve Doğu illerinin temsilcilerinin sayısı ve niteliği, açılım süreciyle ilgili partinin aktif rol alıp alacağının göstergesi olacak. - ‘Eski MKYK’nın siyaset üretme kabiliyeti yoktu. Gençlerin tabanla bağı kurulamadı. Kibirli isimler, parti tabanıyla sorun yaşadı’ saptamaları var. - Parti yönetimindeki profillerde çeşitlilik beklentisi fazla. Kadın ve gençlerin yanı sıra, iş insanları ve partiye yakın STK temsilcilerine de yer verileceği iddia ediliyor. - Bazı bakan yardımcılarının, eski büyükşehir belediye başkanlarının ve TBMM’deki bazı komisyon başkanlarının MKYK’ya taşınabileceği öne sürülüyor. - 18 kişilik MYK üyelerinden önemli oranda değişiklik beklenirken, bazı isimlerin görev alanlarının değiştirileceği, görev verilmeyen bazı isimlerin Saray’da danışman yapılacağı konuşuluyor. - Kongreden sonra yapılması beklenen kabine değişikliği de yeni yönetime göre şekillenecek. Yönetime alınan isimlerin bakan yapılmayacağı belli olacak. Meclis’i zayıflatmamak için milletvekillerinden bakan yapılması düşünülmüyor. - Bu arada, partinin kongre hazırlığı, sloganlar ve görseller zayıf bulundu. Partinin her toplantısı, bir öncekinden daha sönük gerçekleşiyor. - Pazar günü yapılacak kongrede 75 kişiden oluşacak yeni MKYK, yedekler ve disiplin kurulu dahil 110 kişiyle toplanıyor. Sayının azaltılması için tüzük değişikliği yapılması talepleri yanıt bulmadı. - Partinin il kongrelerine katılan eski siyasilerin de ilginç gözlemleri var. “Eskiden kongreleri büyük salonlarda yapardık, şimdi düğün salonlarına kadar düşülmüş. Eski heyecan ve ruh kalmamış” yorumu yapıyorlar. *** Kaliteli bir değişiklik için beklentiler sınırlı. Yine hayal kırıklıkları yaşanacağını savunanlar az değil. Heyecan, ruh ve umut pek yok…",https://www.nefes.com.tr/yazarlar/nuray-babacan/akpnin-secim-vitrini-16885
Nuray Babacan,Suriye’de zor başlıklar,30 Aralık 2024 06:00,"Yeni yılda birbiriyle bağlantısı olan iç ve dış gelişmelerle çok haşır-neşir olacağız. Kürt sorunun çözümüyle, Suriye’deki gelişmeleri birbirinden bağımsız değerlendirmek mümkün değil. Hükümette, Suriye konusunda atılması gereken zor adımlara ilişkin değerlendirmeler sürüyor. HTŞ yönetimiyle temasların 7 yıl öncesine dayandığı, sürecin başarıyla tamamlanması için üç başlık olduğu anlatılıyor. “YPG bölgesi, demokratikleşme ve ekonomi” Konunun ayrıntılarına girmeden önce “fetihçi” açıklamalarda bulunan bazı partililerin kulakları çekildiğini, Suriye konusunda kimsenin açıklama yapmaması uyarısında bulunulduğunu aktaralım. Türkiye’nin Suriye geçici yönetimiyle kurduğu ilişkide henüz testi zorlayacak olumsuz bir gelişme yaşanmamış. Sürecin uzun ve zor olduğu kabul ediliyor. Ayrıca provokasyona çok açık olduğunun altı çiziliyor. *** Dışişleri’nin, Suriye dosyasındaki ana başlıklardan gidersek, birbirinden zor konular olduğunu da görürüz; - Suriye’nin yeniden ayağa kaldırılması için diplomatik girişimlerin başlatılması gerekiyor. Ancak, yeni yönetiminin yapısı ve siyasi bakışı net olarak görünmediği için ülkeler ince eleyip sık dokuyor. Türkiye buradaki en önemli muhatap. - Öncelikle yaptırımların kaldırılması, ardından uluslararası yardım kampanyası başlatılması ve uluslararası fonu kurulması gerektiği dile getiriliyor. Bu en zor başlıklardan birini oluşturuyor. - Şu anda Suriye’ye ekonomik destek sağlayan iki ülkenin olduğu belirtiliyor. Katar ve Sudi Arabistan. Batılı ülkelerin desteğini almanın zor olduğu görülüyor. Yeni yönetimin neye evrileceği ve demokratik refleksleri henüz bilinmiyor. Talibanvari bir yapıya dönüşme korkusu hakim. - İslam İşbirliği Teşkilatı’nın devreye sokulabileceği anlatılıyor. Ancak geçmişte birlikte hareket edemeyen bu yapıyla ilgili de şüpheler var. - Ülkede, enerji, sağlık, ulaşım ve eğitim alt yapısı konusunda ciddi sıkıntılar olduğu biliniyor. Suriye’nin yeniden yapılandırılması için ilk aşamada 200 milyar dolarlık bir kaynağa ihtiyaç olduğu hesaplanıyor. *** - Türkiye açısından en önemli konu YPG bölgesi. Türkiye’nin şartları çok net. PKK unsurlarının tamamen temizlenmesi. Suriyeli olmayanların sınır dışı edilmesi. YPG’nin silah bırakarak siyasi bir yapıya dönüşmesi ve merkezi hükümetle birlikte iş yapması… - YPG bölgesindeki kamplardaki 50 bin İŞİD’linin durumu ayrı bir sorun. Diğer ülkelerin kendi vatandaşı olan İŞİD militanlarını almasıyla ilgili çağrıya olumlu yanıt veren kimsenin olmadığı belirtiliyor. - Suriye’de çoğulcu bir anlayışta herkesin temsil edildiği demokratik bir devlet yapısının oluşturulması, bunun mekanizmalarının kurulması önemli. Bu konuda Türkiye’ye verilen sözler de açık. AKP kurmayları, “Bunlar babamızın oğlu değil, güvenilir olup olmadıklarını göreceğiz” diyorlar. - Şimdilik ABD yönetiminin Suriye konusunu Ankara üzerinden götürdüğü belirtiliyor. Ancak bu konuda Donald Trump hükümeti beklenecek. Tek bir ABD olmadığı, Siyonist anlayışın zaman zaman ön plana çıktığı iddia ediliyor. - ABD ile bu konuda kurulan ilişkilerde son derece ‘temkinli’ bir yaklaşım söz konusu. Trump’ın imalı sözleri aklı başında dış politika uzmanları tarafından farklı okunuyor. - ABD ile müzakerelerin ana konusunu, YPG bölgesi oluşturuyor. ABD’nin YPG konusundaki tavrında netlik bekleniyor. Bütünleşmiş bir Suriye için YPG’nin siyasi bir yapıya dönüşmesi ve silahlı güçlerin lağvedilmesi gerekiyor. Şu andaki görüşmelerdeki en büyük sıkıntıyı bu oluşturuyor. - Bu arada AKP iktidarının imaj oluşturmak için attığı bazı adımların, Suriye’nin gerçek sorunlarıyla ilgisi olmaması da dikkat çekici. Emevi Cami’nin halıları yenilenecek, İbn-i Arabi Cami’nin çevre düzenlemesi yapılacak gibi savaş yorgunu kadın ve çocukların sorunlarına çare olmayacak adımlar eleştiriliyor. Sembolik dini mesajlar yerine insani öncelikler ne güne duruyor…",https://www.nefes.com.tr/yazarlar/nuray-babacan/suriyede-zor-basliklar-5211
Nuray Babacan,Randevu alamayan bakan,15 Ocak 2025 05:45,"Siyaset, üç konu etrafında dönüyor. Çözüm süreci, iktidarın muhalefet belediyelerine el koyma operasyonu ve Suriye’deki gelişmeler. Ancak iktidar partisi mensuplarının sohbetlerinde farklı konular da var. Siyasetin renkli, ilginç, şaşırtıcı kulislerini buraya taşıyarak, bu kez farklı tarafa bakmak istedik. *** Yunus Emre Vakfı’ndaki büyük yolsuzluğu bilmeyen kalmadı. Genç gazeteci arkadaşlar çok iyi iş çıkardı. Bu konunun çarpıcı başka bir boyutundan söz etmek istiyorum. Aile ve Sosyal Hizmetler Bakanı Mahinur Özdemir Göktaş yurt dışından transfer edilince parti, eşini işe yerleştirdi! Yunus Emre Enstitüsü Başkan Yardımcılığı görevine getirilen Rahmi Göktaş, yolsuzluk iddiaları henüz kamuoyunda patlamadan önce görevden ayrılmak istiyor. Bakan Mahinur Özdemir Göktaş, konuyu anlatmak ve hem de eşinin itibarını kurtarmak için Cumhurbaşkanı Tayyip Erdoğan’dan randevu istiyor. Maalesef kadın bakan Erdoğan’la görüşemiyor. Bakan, haftalarca sonuç alamayınca ‘derdini’ partinin grup yöneticileriyle paylaşıyor ve bazı kadın milletvekillerinden aracı olmaları için yardım istiyor. Bu arada gizli tutulmaya çalışılan soruşturma kamuoyuna taşınıyor. Bakanın eşi istifa ederek, ‘benim bu işlerle ilgim yok’ mesajı vermeye çalışıyor. Kabinenin bir bakanının böylesine önemli bir konuda haftalarca Cumhurbaşkanının randevu alamaması kulislerde şaşkınlıkla anlatılıyor. *** AKP’nin büyük kongresi yaklaşmaya başlarken, yeni kabine ve değişecek isimlerle ilgili iddialar havada uçuşmaya başladı. Kulislerde dolaşan isimlerin çoğu, yine AKP’liler tarafından bir başkasına yer hazırlamak için ortaya atılıyor. Ancak, tam da bu süreçte partide yaptırılan anketlerin verdiği mesaj çok net. Suriye’deki gelişmelerden kısa süre önce parti yönetimi ‘öncelikle sorunların’ saptanması için bir araştırma yaptırıyor. Ekonomik kriz ve adalet duygusunun zedelenmesi yine ilk sırada çıkıyor. Özellikle yereldeki AKP’li yöneticilerinin, vali, belediye başkanı ve kaymakamın yerine karar verici tavırları çok eleştiriliyor. Parti içinde bile ‘kibir, gösteriş, şatafat ve yolsuzluk’ iddiaları çok konuşuluyor. Cumhurbaşkanı Tayyip Erdoğan’ın Rize-Trabzon kongrelerinde dile getirdiği, ‘partiyi ticarethaneye çevirme’ uyarısının tam da bundan kaynaklandığı anlatılıyor. AKP’de bu bir kongre geleneğidir, sadece o dönem kullanılan ‘simgeler’ yaratılır. Daha önceki kongrelerde ‘Yeni Ömerler bulacağız’ diye yola çıkılmıştı. ‘Adalet dürüstlük ve çalışkanlık’ ölçü olacak sloganları kullanılmıştı. Sonrasına oluşturulan kadrolara bakıldığında hayal kırıklığı yaratmıştı. Ancak bu kez Cumhurbaşkanı durum tespiti yaparken, “ticarethane’ benzetmesiyle AKP’nin şu andaki durumunu anlatmaya çalışan muhalefet parti liderlerine taş çıkarttı. *** Gelelim, iki ayda bir gündeme gelen Şanlıurfa Büyükşehir Belediye Başkanı Kasım Gürpınar’ın ‘siyasi rotasına’… AKP kulisleri, yıllarca partide milletvekilliği yapan, belediye seçimlerinde aday gösterilmeyince Yeniden Refah Partisi’ne geçen sonra istifa ederek bağımsız kalmayı tercih eden Gülpınar bilmecesinden sıkılmış gibi. Partide iki ayrı görüş hakim. 1- Zaten gitmesine izin vermemeliydi, Şanlıurfa’da hem milletvekili hem de belediye başkan adaylarına yönelik tercihler çok kötü yönetildi. Kendisine gitmekten başka seçenek bırakılmadı. Geri dönmesi sağlanmalı 2- Sürekli kendisini önceliyor, partiyi öne koymalıydı… diyenler var. Hikaye, yerel seçimler öncesinde başlıyor. AKP Genel Merkez yöneticileri, ‘Seni Şanlıurfa belediye başkan adayı yapacağız, hazırlan. Adaylık başvurusu yapmana gerek yok. Biz sana haber vereceğiz” diye haber gönderiyorlar. Gülpınar hazırlıklarını yaparken aynı genel merkez kadrosu, “Üzgünüz, Şanlıurfa milletvekilleri seni istemiyor, o yüzden aday yapamayacağız” telefonu açıyor. Filmin bu noktada koptuğu ve Gülpınar’ın Yeniden Refah Partisi’nin kapısını çaldığı biliniyor. İktidar ile muhalefetin çatışmasının ortasında kalmak istemeyen Gülpınar’ın bağımsızlığı ‘bir sonraki adıma olanak yaratma’ amacıyla yapıldığı anlatılıyor. Gülpınar’ın eninde sonunda AKP’ye katılacağı, bakan ve parti yöneticileriyle arasının iyi olduğu iddia ediliyor. Tüm hazırlıkların genel seçime yönelik olduğu ve bakanlık beklentisinin halen sürdüğü aktarılanlar arasında. Anlayacağınız, kulislerde yok yok… Cumhurbaşkanlığı kadrosuyla parti yönetimi arasındaki çekişmeden tutun da büyük kongrede MKYK üyesi olmak için kulis yapanlar, kendi bakanları kabine revizyonunda görevden alınmasın diye çabalayan bürokratlar, kamu kurumlarına birilerini yerleştirmek için ‘bu kurumda kimin gücü var?” diye partiden veya aileden isim araştıranlar…",https://www.nefes.com.tr/yazarlar/nuray-babacan/randevu-alamayan-bakan-8399
Nuray Babacan,Kim kime yakın kongresi,01 Ocak 2025 06:00,"YENİ YILDA, YENİ VİTRİN İktidar Partisi’nin aylardan beri süren kongre hazırlığında sona gelindi. İki ay sonra AKP’nin yeni vitrini belli olacak. Partide yüzde 50 oranında değişim yapılacak. Bu yenilenme olarak lanse edilecek. Ancak emin olun, parti içinde konuşulan tek konu, “Kimin adamı, kime yakın, Erdoğan ailesi işin neresinde?” AKP çok uzun süreden beri, “yeni, dinamik, genç, etkili ve güçlü” ekip oluşturma gücünü yitirdi. İktidarın ilk 10 yılındaki refleksler artık yok. Bunu gündeme almamızın nedeni, partide süren büyük kongre hazırlıkları. Büyük iller en sona bırakıldı. Ocak ayında diğer iller, şubatta üç büyük ilin kongreleri tamamlanacak. Şubat sonu en geç mart ayında büyük kongre yapılacak. *** Konuya İstanbul’dan bakarsak; partinin mevcut il başkanı yeniden aday olmayacağını açıkladı. Zaten kimsenin de onu yeniden başkan yapmayı düşündüğü yoktu. Bir süreden beri Bilal Erdoğan’a yakınlığı ile bilinen Ensar Vakfı eski yöneticisi Cenk Dilberoğlu’nun il başkanı yapılacağı konuşuluyor. Dilberoğlu’nun tabandan kopuk, teşkilatları harekete geçirecek yapıya sahip olmadığını öne sürerek itiraz edenler var. Bu isimden çok memnun olmayan bazı İstanbul milletvekilleri, Eski Beyoğlu Belediye Başkanı Haydar Ali Yıldız’ın il başkanı yapılması için kulis yapmaya başladılar. Aile karşısında pek şansları yok gibi. Çünkü başta söylediğimiz gibi konu liyakat veya başarı değil. Cumhurbaşkanı Tayyip Erdoğan’ın İstanbul’la bir toplantı yaptığı ve değişecek başkanları belirlediği biliniyor. 39 ilçe başkanının yarısı topun ağzında. Değişiklik olmazsa, İstanbul il kongresi 8 Şubat’ta yapılacak, sonucu birlikte göreceğiz. *** Tüm illerde aynı rutin sürüyor. ‘Tek tip, tek adaylı, yarışsız ısmarlama organizasyonlar’ demek daha doğru olur. Zaten aylar önce il başkanlarının büyük bölümü genel merkez tarafından atandığı için, yapılan kongreler de şeklen. Hepsi anahtar teslimi. Bir AKP klasiğidir, rakamsal olarak yüzde 50 yenileme hep yapılır. İl yönetimlerinden, MYK ve MKYK gibi üst yönetimlerde de aynı oranda değişim yaşanır. Ancak asıl sorun nitelik. *** Başka bir tartışma konusu, son üç seçimdeki başarısızlıktan sorumlu tutulan mevcut genel merkez yönetiminin hâlâ görevde kalması. Partiyi genel seçime hazırlanacak yeni kadroların bu isimler tarafından belirleniyor olması. Kendileri hesap vermedikleri gibi yeni yapıyı da kendilerine göre oluşturdukları iddia ediliyor. ‘Hataları gören, gençlere kapı açan, ülke sorunlarına duyarlı yeni bir kadronun’ bu yaklaşımdan çıkmayacağı iddia ediliyor. *** Partide siyaset yapanların tek derdi de bu değil. Daha önce de kaleme aldığımız üçlü yapı en büyük sorun. ‘Parti grubu, genel merkez ve saray kadrosu’ ayrı telden çalıyor. Buna bir de kabine ve dışarıdan atanan bakanları ekleyin… Uygulanan politikalarda bir bütünlük olmadığı, tek merkezden, ortak akılla üretilmediği eleştiriliyor. Her yapının karar vericileri, kendilerini en üstte görüyor. Tam bir kaos… *** AKP’de parti içi siyaset sohbetlerinin bir başka konusu da her iki ayda bir değişeceği iddia edilen kabine. Bunu servis edenler de yine partide beklentileri olanlar. Bütçe görüşmeleri öncesinde değişiklik yapılacağını iddia edenler, bütçe görüşmelerinin ardından aynı beklentiyi yine servise koydular. Ama bu kez kimse satın almadı. Partiyi yakından izleyenler, büyük kongreye iki ay kala böyle bir değişikliğin yapılmayacağını biliyor. “Cumhurbaşkanı Erdoğan, partinin vitrini olan MYK ve MKYK’ya dışarıdan görevlendirmeler yapacak. Sonra da kabinede 4-5 bakanlık bir değişiklikle yola devam edecek” deniliyor. Ama yine aynı soru soruluyor; “kimin adamı, kime yakın?”",https://www.nefes.com.tr/yazarlar/nuray-babacan/kim-kime-yakin-kongresi-5595
Nuray Babacan,Emekliye hayal bile satmıyorlar,08 Ocak 2025 05:50,"Hayal kırıklığı yaratan emekli zammı ve asgari ücret artışı öncesinde, 22 Aralık tarihli yazımızda, “Özetle… en düşük emekli maaşına bin 500 liralık iyileştirme, tüm emeklilere yüzde 16 zam, asgari ücreti de 22 bine çıkartarak defteri kapatmayı planlıyorlar” değerlendirmesi yapmışız. Kimileri, ‘iktidar müjdeye hazırlanıyor’ şeklindeki umut tacirliği yapan başlıklarının hesabını bile vermezken, böylesine umutsuz bir tabloyu öngörmenin ne anlamı var ki… Herkesin önceki gün yapılan kabine toplantısından sonra açıklanmasını beklediği ‘iyileştirme haberleri’ bir türlü gelmedi. Çünkü çalışmada sorun var. Öncelikle söyleyeyim işçi ve memur emekli maaş artış oranındaki farkın eşitlenmesi düşünülmüyor. Bu konudaki beklentiler boşuna… Tartışılan tek konu en düşük emekli maaşına yapılacak iyileştirme. TBMM’nin önüne gelecek yasayla yapılacak düzenleme henüz tamamlanmadı. Cumhurbaşkanı Tayyip Erdoğan da bu nedenle açıklama yapmadı. Ancak iyileştirmenin 1000-1500 TL ile sınırlı kalması bekleniyor. Yanılmayı umuyorum… Bu konunun toplumda yarattığı tepkiyi günlerdir takip ediyoruz. Dar gelirliler, emekliler ve asgari ücretlilere görülen reva, gerçekten can yakıcı. Bu gerçek, tüm milletvekillerinin tepkisi çekiyor. Ancak AKP milletvekilleri, “içten yanmalı motor” gibi. Kapalı kapılar ardında sürekli şikayet etseler de dışarıda ne sesleri çıkıyor, ne de hezeyanları sonucu değiştiriyor. Biliyoruz ki; asgari ücret ve emekli maaş zammı ilk açıklandığında parti yöneticilerine eleştirilerde bulundular. “Biz, asgari ücreti 23 bin 500 lira 24 bin bekliyorduk. Rakam açıklanınca şaşırdık. Cumhurbaşkanı müdahale eder diye bekledik. Şimdi sürekli seçim bölgelerinden tepki telefonları alıyoruz” diyorlar. Hepsi bu. Konu ekonomi olunca, başka bir perde arkasıyla devam edelim. Hazine ve Maliye Bakanı zaman zaman iş çevreleriyle bir araya gelerek onların sorunlarını dinliyor. Sokaktaki dar gelirlilerin bakana ulaşma şansı yok ama iş insanlarının var. Kendisine, “Asgari ücret konusunda destek düşünüyor musunuz?” diye soruluyor. İşte bakanın yanıtı; “Asgari ücrete işçi başına, İşsizlik Fonu’ndan yapılan destek 700 lira. Asgari ücrete kadar vergi alınmadığı için şirketlerin büyük kısmı çalışanların bu yöntemle istihdam ediyor. Bütçeye etkisi yıllık 850 milyar. Zorlanan belli sektörlere desteğin arttırılması çalışması var. Önümüzdeki haftalarda tamamlanacak…” Aynı toplantıda, “2025 enflasyon muhasebesi devam edecek mi? Enflasyon muhasebesi işlemler çok uzun ve ağır, bunların kısaltılması mümkün mü?” sorusu yöneltiliyor. Bakan Şimşek, “Son 3 yılın enflasyonu yüzde 100’ün üzerinde ise enflasyon muhasebesi uygulanacak. Son 3 yılın ortalaması bu yönde olduğu için devam edecek. İşlemlerin büyük bölümü dijital yapılabiliyor, arkadaşlar işlemleri basitleştirsinler, kar etmeyen mükellefin bize faydası yok. Uyum maliyetleri üzerinde çalışıyor ekibimiz…” diyor. Bakan sosyal güvenlik primlerinden şikayet eden iş insanlarını da rahatlatıyor. Şimşek, işverenlerin sosyal güvenlik primini bazı alanlarda 4’e indirme, reeskont kredilerine destek olma, istihdam ve prim destekleri konusunda yeni çalışmalar yapma müjdesi veriyor. Konuşmanın hiçbir yerinde dar gelirliler ve emekliler geçmiyor….",https://www.nefes.com.tr/yazarlar/nuray-babacan/emekliye-hayal-bile-satmiyorlar-6883
Nuray Babacan,Güç zehirlenmesi mi?,31 Ocak 2025 06:00,"Son birkaç hafta içerisinde, gözaltına alınan gazeteciler, siyasilere yönelik girişimler, belediyelere operasyonlar ve tehdit dilinin her cephede dehşetli yankıları oldu. Bunun mantığını açıklayabilen ve doğru kararlar olduğunu dile getirebilen tek bir siyasetçi yok, trolleri saymıyoruz. AKP iktidarında yıllara yayılan antidemokratik uygulamalar az değil. Ancak sanki kapak açılmış gibi hukuki alt yapıdan yoksun, çifte standartlı, tamamıyla siyasi görünen operasyonlar parti içinde de anlamlandırılamıyor. Muhalefetin bu konudaki görüşleri zaten kamuoyuna açık olarak görülüyor. AKP’lilerin şaşırtıcı hızla yaşanan bu antidemokratik gelişmeleri nasıl değerlendirdiğine bakmak lazım. Yaşananları, komplo teorileriyle değerlendirenler de var, güç zehirlenmesine bağlayanlar da. Sessiz kalan kitle ise ya içten içe onaylıyor ya da cumhurbaşkanına göre pozisyon almayı tercih ediyor. VURA VURA GETİRECEKLER ADAMI… * “Vura vura getirecekler adamı…” diyerek İstanbul Büyükşehir Belediye Başkanı Ekrem İmamoğlu’na yapılanları işaret edenlere göre, AKP geçmişte kendisine yapılanların aynısını rakiplerine yapmaya başladı. Bu benzerlik, aklı selim olanları korkutuyor. “O dönemin iktidarı, yaptıklarının yanlış olduğunu, yeni mağduriyetler yaratarak, kitleleri ‘bu kadarı da yapılmaz ki?’ noktasına getirdiğini nasıl görmediyse, bizimkiler de görmüyor. Üstelik bu kararlar alınırken, Cumhurbaşkanı da sürece dahil ediliyor. Ortaya konulan gerekçeler her neyse ikna oluyor. Bu bir tuzak. Partide istişare kalktığı günden beri aynı hatalara düşülüyor…” diyenler var. ‘GÜÇ ZEHİRLENMESİ’ DİYENLER *Farklı düşünenler ise; “Yapılan korkunun tahkim edilmesi. Sadece muhalefete değil, kendi cenahına da korku salıyor. Bu gücü tahkim etme yöntemi. Parti içerisinde bir kişi de ‘bu yapılanlar yanlış diyemiyor” Amaçta bu zaten. Yaratılan bu ortam yanlışları gören muhafazakar mahalleyi de susturmaya yönelik. Buna güç zehirlenmesi demek daha doğru olur. İktidardan gitmemek için yapılan oyunlar. Kendi ayağımıza sıkıyoruz, kimseyi suçlayamayız…” şeklinde yorum yapabiliyor. DUYGUSUZ- HİSSİZ OLANLAR *Bir grup ise yaşananları başka bir ülkede, başkalarının başına geliyormuş gibi izliyor. Bu konularda yorum yapmaktan kaçınıyor. Olumlu ya da olumsuz görüş belirtmeyi tercih etmiyor. Otomatiğe bağlanmış gibi, grup toplantılarında coşkulu alkışlarla görünür oluyor. TBMM Genel Kurul çalışmalarında doğru-yanlış analizi yapmadan gerekirse muhalefetin üzerine yürüyor. Cumhurbaşkanın bulunduğu karelere girerek, kongre öncesinde ‘tercih edilen, işini yürüten’ olmaya çalışılıyor. BU ÜÇ GRUBUN GELECEĞİ Partide üç tip siyasetçi var… “Bize tuzak kuruluyor, yanlış işler yapıyoruz…” kaygısı taşıyan birinci grup, hala bir şeyleri değiştirebileceklerini düşünerek, kapalı kapılar ardında çaba sarf ediyor. Bunların etkin alanları halen var ama sayıları az. “Yanlış okuyorsunuz, kimsenin bize tuzak kurduğu filan yok. Bu güç zehirlenmesi. Gittikçe demokrasiden uzaklaşan bir partiye dönüştük…” diyenlerin, zaten partide etkisi yok. Bunlar yapılan yanlışları söyledikleri için dışlananlardan oluşuyor. Yorumsuz kalıp, cumhurbaşkanının karesine girmeye çalışanlar ise son dönemlerde partide varlık gösterenler. Parti, her kongrede bu tip siyasilerden yeni bir vitrin oluşturup yoluna devam ediyor. Sorgusuz sualsiz biat edenler yönetime seçiliyor. Her kongrede ‘değişim zamanı, yeni nesiller geliyor’ anonsunun arkasında yatan genellikle bu oluyor. Hikaye, ‘artık etkisi olmayan eskiler, yanlışları görüp ses çıkarmayan mevcutlar ve onların yerini doldurmayı bekleyen hazır askerler’ şeklinde sürüp gidiyor…",https://www.nefes.com.tr/yazarlar/nuray-babacan/guc-zehirlenmesi-mi-12004
Nuray Babacan,İktidardan kötü sürprizler!,16 Şubat 2025 06:00,"Büyük siyasi krizler ve iktidarın her kesime yönelik sert kararları, bazen küçük ama önemli ayrıntıları gözden kaçmasına neden oluyor. Örneğin, yasaların içine monte edilen özgürlükler ve haklarla ilgili tartışmalı maddeler gibi. Bir süredir üzerinde çalışan üç ayrı yasayla ilgili ‘kötü kokular’ geliyor. Öncelikle şunu söyleyelim, bahar aylarında TBMM’nin önüne gelecek bazı yasa hazırlıkları var. Daha çok ekonomik alanı düzenliyor. Yeni bir torba yasa hazırlanıyor. Özellikle enerji yatırımlarını kolaylaştıran ve yenilebilir enerji yatırımlarına öncelik veren bir çalışma. YETKİ EL Mİ DEĞİŞTİRECEK? Edindiğimiz bilgiye göre bu yasanın içinde tarım alanları ve belediyelerin yetkileriyle ilgili maddeler bulunacak. Konu enerji olunca, doğa, tarım alanları ve su havzalarıyla ilgili endişe verici düzenlemeler olabiliyor. İddiaya göre bazı tarım alanlarını içeren düzenlemeler olacak. Ayrıca belediyelerin bu alandaki yetkileri sınırlandırılacak. Muhalefet belediyelerini devreden çıkaracak bazı maddelerden söz ediliyor. EKONOMİ PAKETİ GELİYOR Başka bir bütüncül yasa ise yine ekonomiye ilgili olacak. Sapma yaşanan ekonomik hedefleri tutturmak için yeni bir paket hazırlanıyor. Bu paketin de önümüzdeki aylarda TBMM’ye gönderileceği iddia ediliyor. Daha çok kamu mali disiplini ve tasarruf hedefleriyle ilgili hükümler içereceği söyleyen bu yasanın yatırım teşvik alanlarını değiştireceği de iddialar arasında. İktidar partisi kurmayları, ekonomi programının yeniden değerlendirildiğini, enflasyon hedeflerindeki sapmada ücret artışlarının etkili olduğunu, yeni düzenlemelerle yeni önlemlerin alınacağını öne sürüyorlar. Kötü sürprizler ve yeni vergiler bekleyenler çoğunlukta. MEDENİ KANUN KORKUSU Başka bir çalışma Adalet Bakanlığı’nda yürütülüyor. Bu kadınları yakından ilgilendiriyor. Medeni Kanun yeniden masaya yatırılıyor. Bu seferki çalışma cezai değil, hukuki yapısını içeriyor. Bakan yardımcısının başkanlığında kurulan komisyonun, nafaka ve kolay boşanma dahil birçok başlığı masaya yatırdığı belirtiliyor. Uzun soluklu bu çalışmanın kadın hakları açısından sıkıntı yaratacak düzenlemeler içermesine ilişkin kaygılar var. Çalışmaya katılanlar olumsuz başlıklar içermediğini söylese de geçmişteki ‘tutucu ve kadın haklarını’ zora sokan adımlar herkesi korkutuyor. KÖTÜ ANILAR CANLANDI Daha önce yapılan değişiklikle müftülere resmi nikah kıyma yetkisi verilmiş, 2017 yılında da müftülerin bu yetkiyi Diyanet İşleri Başkanlığı’nın onayıyla devretmesine olanak sağlanmıştı. Bu, köy imamların bile nikah kıyması anlamına geleceği gerekçesiyle muhalefetin sert tepkisine neden olmuştu. Kontrolü zor bu evliliklerin kız çocuklarının küçük yaşta evlendirilmesi, tacizci ve tecavüzcüyle evlendirme olaylarına kapı açması gibi gerekçelerle eleştirilmişti. Küçük yerlerde kontrol ve denetimden uzak kıyılacak bu nikahları takip etmenin mümkün olmadığı savunulmuştu. Narin cinayetinde görüldüğü gibi koca bir köy halkının cinnet geçirircesine olayı nasıl kapatmaya, polisi yanıltmaya çalıştığı görülmüştü. Kadın hakları savunucuları, nafaka hakkı başta olmak üzere kadının şiddetten ve geleneksel baskılardan korunması, eğitim hayatına devam edebilmesinin yolunun kapatılmaması için yasa koruyuculuğunun açık ve net olmasını dile getiriyorlar. Son yıllarda kadınlara ve çocuklara yönelik şiddet ve saldırılardaki artış, Medeni Kanun’da açılacak gediklerin çok ciddi sonuçları olacağını ortaya koyuyor. Malum, İstanbul Sözleşmesi’nden çıkılmasının yarattığı psikolojinin, gerici zihniyete verdiği güç nedeniyle her yasa çalışması endişe yaratıyor. Hepsinin takipçisi olacağız…",https://www.nefes.com.tr/yazarlar/nuray-babacan/iktidardan-kotu-surprizler-15704
Nuray Babacan,Kritik Suriye toplantısı,14 Şubat 2025 06:00,"Yeni Orta Doğu planı, Suriye’den Gazze’ye kadar takibi zor bir diplomatik trafik doğurdu. Bu coğrafyanın yeni aktörlerinin gün geçmiyor ki batılı bir konuğu olmasın. Türkiye ise kendi sınırlarına yakın iştah kabartan bu ilişkilerin tam göbeğinde. Önümüzdeki günlerde Türkiye’yi yakından ilgilendiren önemli bir adım atılıyor. Türkiye, Suriye, Irak ve Ürdün’ün oluşturduğu açıklanan dörtlü mekanizma toplantısı önümüzdeki günlerde, Dışişleri Bakanı Hakan Fidan’ın da katılımıyla yapılacak. Mekanizma, YPG bölgesi ve bu bölgedeki IŞİD mahkumları için. ABD başta olmak üzere bazı batılı ülkelerin bu cezaevlerini bahane ederek YPG ve dolayısıyla PKK’ya verdiği desteği ortadan kaldırmak için dörtlü çözüm başlıkları geliştiriliyor. *** Edinilen bilgiye göre, Kuzeydoğu Suriye’deki IŞİD kampları ve IŞİD’li mahkumların kullanışlı malzeme olmaktan çıkartılması için öneriler var. Şöyle ki; yeni Suriye yönetimi, bu cezaevlerinin yönetimi ve kampların sorumluluğunun kendilerine verilmesini istiyor. Eş zamanlı olarak bu kişilerin vatandaş oldukları ülkelere iadesi sürecinin hızlandırılması da planlanıyor. Daha önce, Uluslararası Af Örgütü’nün raporlarına ve haberlere yansıdığını gibi bu kamplarda kalan 50 binden fazla IŞİD’li yakınının büyük bölümü Suriye ve Irak vatandaşı. Türk istihbaratına göre, Irak yönetimle yapılan ikili görüşmelerde kendi vatandaşlarını almaya razı. Suriye’nin yeni yönetimi de doğrudan inisiyatif almaya hazır. Buna rağmen sürecin yokuşa sürülmesinin YPG-PKK işbirliğinin elindeki en önemli kozun ortadan kalkmasını istememesi olarak yorumlanıyor. Hatta ilginç bir bilgi paylaşıldı. ABD, Irak ve SDG arasında yapılan ilk görüşmelerde, kamplardan her ay 50 kişinin boşaltılması planlanmış. Bu da ‘bekçilik görevinin’ onlarca yıl sürmesi anlamına geliyor. *** İstihbarat uzmanları, Türkiye’nin bölgede PKK varlığını sürekli hale getirecek bahaneler ve ayak oyunlarına izin vermeyeceğini, önümüzdeki günlerde yapılacak dörtlü toplantının bu nedenle önemli olduğunu anlatıyorlar. Uluslararası Af Örgütü raporlarına göre, Suriye’deki el Hol ve Roj kamplarında toplam 56 bin kişi tutuluyor. 11 bin 500 erkek, 14 bin 500 kadın ve 30 bin çocuk. Raporlar geçen yılın verilerini içeriyor. Maldivler 26, Ukrayna 31, Kanada 32, Finlandiya 36, Arnavutluk 37, İsveç 37, ABD 38, Belçika 45, Azerbaycan 56, Hollanda 66, Almanya 108, Fransa 223, Kosova 242, Rusya 294, Özbekistan 339, Tacikistan 384, Kırgızistan 454, Kazakistan 719 olmak üzere, 2019 yılından bu yana kamplardan alınan kişi sayısı toplam 3.167 kişi. Raporlarda, kamplarda tutulanların büyük bölümünün Suriyeli ve Iraklı olduğunu doğruluyor. Bu iki ülke vatandaşlarının toplamının 50 bin civarında olduğu ifade ediliyor. Geri kalanlar ise 74 ayrı ülkenin vatandaşlarından oluşuyor. *** Konunun Türkiye’yi ilgilendiren iki yanı var. Bu bölgeden terör üretilmesine olanak sağlanacak alt yapının ortadan kaldırılması. Biri PKK, diğeri IŞİD. İkincisi, YPG unsurlarının Suriye’nin yeni merkezi hükümetinin bir parçası olarak, silahlı unsurlarını lağvetmesi… Dolayısıyla, Türk istihbaratı açısından Kuzeydoğu Suriye’deki IŞİD’li mahkumlar ve yakınlarının durumu yakından izleniyor. Bölgenin terör merkezi olmaktan çıkartılması çok önemli. Bu da istikrarlı, akıllı ve güvenilir dış politikayla mümkün. Diplomatik trafik yoğun, toplantı masaları kalabalık.",https://www.nefes.com.tr/yazarlar/nuray-babacan/kritik-suriye-toplantisi-15232
Nuray Babacan,AKP’nin yamalı bohçası,26 Ocak 2025 06:00,"AKP iktidarını yakından takip edenler, 23 yıl boyunca 23’ten fazla strateji belgesi, reform paketi, hükümet programı, seçim beyannamesi, yol haritası adı altında belgenin açıklandığına tanıklık etmişlerdir. Önceki gün dördüncüsü açıklanan yargı reform paketi de bunlardan sadece biri. Cumhurbaşkanı Tayyip Erdoğan’ın “Uzlaştırıcı, birleştirici, özgürlükçü, toplumun tüm kesimlerini kuşatan yeni ve sivil bir anayasa çalışmalarımıza hız vereceğiz” dediği günlerde siyasiler tutuklanıp, belediye başkanları seri şekilde gözaltına alınıyor. Tüm bu yaşananların sorumlusu ise hiç uyulmayan mevcut anayasa gösteriliyor. Toplum ne zaman dayanılmaz sıkıntıları konuşmaya başlasa, iktidar partisinden ‘yeni bir paket’ haberi geliyor. Her seferinde iddialı vaatler, bolca kırtasiye yaratılıyor. “Söyledikleriniz tam tersini yapıyorsunuz” diyen muhalefetin sesini duyan yok. Özetle bolca vaat, bolca kağıt deyip geçen çok. *** Biraz geriye gidersek…. *** AKP, her seferinde iki gün önce iktidara gelmiş yeni parti gibi yapmaya devam etti. “23 yıl içerisinde bu kaçıncı reform paketi? Önceki paketler neden olmadı? Eksik ve yanlışlardan kim sorumlu? Yargı, hukuk ve ekonomi niye dikiş tutmuyor? Her 4-5 yılda bir aynı şeyleri kime tekrar ediyorsunuz?” gibi deli soruları akla getiriyor. Cumhurbaşkanına hakaret davalarının patladığı, bağımsız medyaya cezalar yağdırıldığı, DEM ve CHP’li belediye başkanlarının soruşturma dosyalarıyla tutuklandığı veya tehdit edildiği, siyasi parti liderlerinin gözaltına alındığı,12 yıl sonra gezi soruşturmasının bu kez sanat dünyası içini hortlatıldığı, gazetecilerin ayaklarında kelepçeyle eve mahkum edildiğine ilişkin örnekler de tam da bu metinlerin arasındaki yıllara serpiştirildi. Alaca karanlık kuşağı gibi…",https://www.nefes.com.tr/yazarlar/nuray-babacan/akpnin-yamali-bohcasi-10824
Nuray Babacan,Çözümün ‘hayalet’ kadrosu!,13 Ocak 2025 05:45,"On yıl öncesine giderseniz, eski çözüm sürecinde rol alan bakanlardan Beşir Atalay’ı, Efkan Ala’yı, Bekir Bozdağ’ı görürsünüz. Dolmabahçe heyetleri, MGK kararları, Genelkurmay Başkanlığı ile Adalet Bakanlığı arasında imzalanan protokolleri anımsarsınız. Bütün bunlar için henüz erken olabilir ama yeni sürecin ‘hayalet yöneticilerinin’ kim olduğunu bilmek istiyor insan. - YANITSIZ SORULAR Konuyu 2009’daki Oslo sürecinden başlatırsanız, bu hükümetin dördüncü adımı. MİT ve askeri istihbaratın zaten başında beri işin içinde olduğu bilerek, biz yine de devlet kurumları nerede? İlgili bakanlıklar hangisi? Koordinasyonu üstlenen kim? diye sormaya devam ediyoruz. Sonuçta, MHP Genel Başkanı Devlet Bahçeli, üç DEM yöneticisi, bir de AKP’li Galip Ensarioğlu dışında söz söyleyen, rota çizen, fikir üretenler kimler? Kamuoyunun ikna edilmesi, doğru bilgilendirilmesini kimler üstleniyor? Dezenformasyon nasıl önlenecek? Arabuluculuk faaliyetleri kimler tarafından yürütülecek. Devlet, Meclis ve siyasi partiler sisteme nereden sokulacak. Eğer bu yeni bir yönetim şekli ise kurmay heyet nerede? - NASIL YÜRÜTÜLECEK? İşte bu soruların yanıtını iktidar kanadında aradık. Konuyla yakından ilgilenen, hatta bizzat içinde olduğuna inandığımız üst düzey isimlere bu durumu nasıl açıkladıklarını sorduk; Öncelikle belirteyim. Komisyon kurulmasına ya da akil adamlar heyeti oluşturulması planlanmıyor. Eski mekanizmaların hiçbiri olmayacak. DEM Partisinin kabiliyetinin sınırlı olduğu, sürecin biraz ilerlemesinin ardından etkisinin azalacağı yorumu yapılıyor. Devletin ilgili birimlerinin devrede olduğu tekrar tekrar anımsatılıyor. PKK lideri Abdullah Öcalan’ın yapması beklenen çağrıdan sonra yol haritasına göre, ‘pozisyonların ve görevlendirmelerin’ yapılacağı belirtiliyor. Ancak 2015’deki gibi ‘çok bileşenli ve kalabalık bir organizasyon’ olmadan kısa sürede ve hızlı yol alınmasının planlandığı anlatılıyor. “Şimdi muhatap Devlet Bahçeli, süreç ilerledikçe yönetenleri, sorumluları daha net göreceksiniz” diyen de “Bize herhangi bilgilendirme yapılmıyor. Zaten bilgi sahibi olan parti yönetici yok. Gelişmeleri DEM’lilerin ve MHP’lilerin açıklamalarından takip etmeye çalışıyoruz” diyen de var… - NELER YAŞANMIŞTI… Bu bilgilerin ışığında, geçmişte yaşananlara hızlıca bakarsak; Türkiye’nin PKK terör örgütünün faaliyetlerine ‘masada’ son verme çabaları, 2009’da Oslo görüşmeleriyle başladı. Aynı tarihlerde, herkesin açılım süreci diye bildiği, Milli Birlik ve Kardeşlik Projesi başlatıldı, ardından da 2013’de çözüm süreci geldi. Bu üç süreç de AKP iktidarı döneminde yaşandı, hepsi de içerde ve dışardan müdahalelerle sonlandırıldı. Kötü yönetimin yanı sıra, ABD, PKK, FETÖ ve derin güçlerin sabote etkisi açıktan konuşuldu. O dönem, tüm siyasi partiler ve STK’lar ile iletişime geçildi. Sürecin koordinatörlüğünü Beşir Atalay üstlendi. Konuya ilişkin uzmanlar, yazarlar, akademisyenler, gazeteciler ve kanaat önderleriyle bir araya gelindi. Başbakan Tayyip Erdoğan, ikinci aşamada 1 Ekim 2012 tarihinde, demokratikleşmeye ilişkin 63 maddelik bir yol haritası açıkladı. 4 ayrı yargı paketi, TBMM tarafından kabul edilerek yasalaştı. 4 Nisan 2013’te farklı siyasal görüşlere sahip 63 akil adamlar heyeti açıklandı. Bu isimler, 7 ayrı bölgede çalışarak toplumun kanaatlerini ve önerilerini raporlaştırdı. 18 Nisan 2013’de İçişleri Bakanlığı ve Genelkurmay Başkanlığı arasında protokol imzalandı. PKK unsurlarının ülke dışına çekilmesi planlandı. PKK, 8 Mayıs 2013’de başlattığı ülke dışına çıkmayı, 9 Eylül 2013 günü sonlandırdı. Bu, süreci baltalayan ilk hareket oldu. Buna rağmen, 10 Temmuz 2014’de “Terörün Sona Erdirilmesi ve Toplumsal Bütünleşmenin Güçlendirilmesine” dair kanun tasarısı, TBMM Genel Kurulu’nda kabul edildi. 1 Ekim 2014’de “Çözüm Süreci Kurulu ile Kurumlar Arası İzleme ve Koordinasyon Komisyonlarının Kurulması’na ilişkin Bakanlar Kurulu Kararı çıkartıldı. Bu tarihten sonra hem içerden hem dışardan provokasyonlar başladı. Hükümet bu süreci iyi yönetemedi. Baskılar, sahada yaşanan olumsuz gelişmeler ve Ceylanpınar saldırılarının ardından 2015’de sonlandırıldı. Görüldüğü gibi, yeni süreç ne yöntem ne de bileşenler açısından eskisine benzemiyor. Ancak yol alınabilirse, mutlaka ‘sorumlulardan oluşan mekanizma’ kurulacak. Siyasi ayak MHP ile kalmayacak, bu kesin…",https://www.nefes.com.tr/yazarlar/nuray-babacan/cozumun-hayalet-kadrosu-7925
Nuray Babacan,Fırsatçıların ekonomisi!,05 Şubat 2025 06:00,"Fırsatçılıktan, komisyonculuktan para kazanan kitleyi ürkütmemek için adım atılmıyor…’ diyen siyasiler var. Hem de iktidar partisinin içinde. Bu sistemden yararlanan bir milyon kişi olduğu ve fiyatların kontrol edilmesi için ne zaman adım atılsa devreye girerek, engelledikleri anlatılıyor. ‘Elmanın kurdu içinde olurmuş’… Enflasyonla mücadele ettiklerini söyleyenlerle, bu kaostan beslenen fırsatçılar, ‘aynı partili’ olursa, işte böyle iki ileri bir geri gidilir. Son açıklanan enflasyon rakamları ve enflasyon oranından fazla artan ürün fiyatları bununla açıklanıyor, siyasi kulislerde. Buna ilişkin çarpıcı örnekler var. Kimlerin nasıl devreye girdiği, bu konuda çıkartılması gereken yasaların nasıl engellendiği, bakanlıkların bütüncül bir mücadele yapmadığı için nasıl sonuç alınamadığı anlatılıyor. Hatta bu nedenle bakanların yerinden edildiğine ilişkin iddialar var. HAL YASASI BAKAN YEDİ En önemli örnek Hal Yasası. AKP iktidarını izleyenler bilir, Hal Yasası düzenlemesi her dönem en az bir kez gündeme gelir. Komisyonculuğu ortadan kaldırmak, ürünlerin üreticiden halka aracısız ulaşmasını sağlamak, hal mafyasıyla mücadele etmek amacı taşıyan düzenleme ne hikmetse bir türlü yasalaşamaz. Bu düzenleme, en az üç bakan değiştirdi. Fırsatçılığı ortadan kaldırmaya yönelik adım atılamadı. Siyasiler, “Hal yasası baskı grupları yüzünden çıkartılmıyor. Fırsatçılıktan komisyonculuktan para kazanan bir milyonluk bu kitleyi ürkütmemek için adım atılmıyor. Et fiyatlarının kontrol edilmesi, üreticiden markete kadar arada yapılan fiyat artışlarının kontrol edilmesini sağlayacak mekanizma da kurulmadı. Ne zaman gündeme gelse birileri devreye girip engelliyor” diye anlatıyorlar. YUMURTA LOBİSİ İlginç bir örnek de yumurta fiyatları konusunda. Geçtiğimiz aylarda, yumurta fiyatlarının 30 gün içerisinde yüzde 50 oranında arttığı saptandı. Bunu tetikleyecek hiçbir neden olmadığı görüldü. Araştırılınca, yumurta üreticilerinin ortak hareket ederek, üretimi yavaşlattığı, piyasada daralma yaşanınca da üretimi arttırarak yeni fiyatlı yumurtaları piyasaya sürdüğü ortaya çıktı. Bu saptamalar, AKP kulislerinde anlatılıyor. Peki, bu konuda adım atan bir makam, bakanlık duydunuz mu? Zaman zaman fırsatçılara mücadele yapıldığı algısı yaratılmasına karşın, raflardaki fiyatların sürekli artması engellenemiyor. Caydırıcı adımlar atılmadığı için bu kriz ortamı, kendi fırsatçılarını yaratıyor ve bunların iktidarda ‘kankaları’ var. ET- BALIK KURUMU’NUN PARASI NEREDE? Et ithalatı ve et fiyatları da tam bir yılan hikayesi. Bir süreden beri et ithalatını firmalar değil, Et ve Balık Kurumu yapıyor. Bu kurum, tüm zamanların en çok karlı dönemini yaşıyor. Bu paranın yerli üreticinin desteklenmesi için kullanılması gerekir. Ama kimse böyle bir adım beklemiyor, çünkü bu gelir hazineye gelir kaydedilecek. Gediği kapatmak için. Oysa hayvan üreticilerine teşvik olarak kullanılsa, bir süre sonra et ithalatı ortadan kalkacak. Yerli üreticiyi korumak isteniyorsa, destek verip onların gelişmesini sağlamazsanız, orta vadede her birlikte kaybedeceğiz… Enflasyonla mücadele için yapısal adımlar atılmadan sonuç alınmayacağı ortada. O yüzden kamuda yapıldığı iddia edilen ‘tasarruf’ herkesi güldürüyor. Araç tasarrufu ‘cambaza bak’ demek gibi… İKTİDARIN KANKASI… Asıl tasarrufun, ihale yasalarına uyulması, DMO alımlarına bakılması, kamuyu zarara uğratan müteahhitlerin ayıklanması, yüksek bedelli ihalelerin ve yolsuzluğun önlenmesiyle sağlanabileceğini herkes biliyor. Bu başlıklardan sağlanacak tasarruf 300- 500 araç alımıyla sağlanacak olandan binlerce kat fazla olacak. Bütüncül önlemler uygulanmıyor. Tüm bakanlıkların üzerine düşeni yapması gerekir. Ne denetim, ne yaptırım, ne caydırıcılık konusunda adım atılıyor, ne de yasa çıkartılıyor. Anlatılanlar sadece algı operasyonu… Çünkü işin ucunda bundan olumsuz etkilenecek gruplar var. Ve hepsi iktidarın kankası…",https://www.nefes.com.tr/yazarlar/nuray-babacan/firsatcilarin-ekonomisi-13146
Nuray Babacan,Operasyonlara ‘şüpheci’ bakış,20 Ocak 2025 05:50,"İktidarın, yerel seçim yenilgisinden sonra muhalefet belediyelerine yönelik ‘ekonomik, hukuki ve siyasi’ operasyonlar planladığını aylar öncesinde dile getirmiştik. Önce bakanlıklar, sonra yargı marifetiyle yapılanlar bunu doğruluyor. Ancak, ‘neyin murat edildiği’ net değil. İktidar mensupları bile ‘belediye operasyonlarıyla kayyum uygulamalarını’ bir yere oturtamıyor. Siyasi olduğu düşünülen bu faaliyetlerin nedenleri konusunda ilginç değerlendirmeler var. Açılım süreci, iç barış ve demokrasi söylemlerinin gölgesinde önce DEM belediyeleriyle başlayan daha sonra CHP’li Esenyurt ve Beşiktaş belediyeleriyle devam eden ‘operasyon’ konusunda hiçbir siyasi, ‘dosyaların içeriğini’ konuşmuyor. Kimse gerçek anlamda cezayı gerektirecek bir durum olduğunu düşünmüyor. Tahminlerin hepsi siyasi… *** ‘Belediyelere operasyon’ ifadesi siyasilerin dili. Konu, iktidar kulislerinde de böyle adlandırılıyor. Paylaşılan tüm görüşlerden ortaya çıkan fotoğraf farklı. Öncelikle, ‘açılım süreci, barış dili’ gibi yaklaşımlarla, belediyelere operasyon düzenleyenlerin ‘aynı akıl’ olmadığı iddia ediliyor. İki ayrı kanadın işi gibi. Özellikle, Beşiktaş Belediyesine yapılan operasyonu, Ekrem İmamoğlu-Rıza Akpolat ikilisinin yakın ilişkisi üzerine kuranlar var. Akpolat’ın CHP İstanbul siyasetindeki etkisi, İmamoğlu’nun geleceğine dönük kurmay çalışmalarının rahatsızlık yarattığı iddiaları var. Yani, mesaj direkt İmamoğlu’na... Bunun, Cumhurbaşkanı Tayyip Erdoğan’ın yapılanlara ikna edilmesinde ‘güçlü bir etken’ olduğu öne sürülüyor. Erdoğan’a ‘turpun büyüğü heybede’ sözünü ettiren asıl etmenin, operasyonun gerekliliği konusunda kendisiyle paylaşılan bilgiler olduğu söyleniyor. *** Soruşturmaların boyutu ve içeriği konusunda ‘gerçeklerden’ farklı bir fotoğraf ortaya konulduğu da iddialar arasında. Hatta, ‘bizden öncekiler hasır altı etmiş…” gibi coşkulu sunumlar yapıldığı da anlatılıyor. Bu tavrın, orta vadede Erdoğan’a ve AKP’ye yaramayacağı, dezavantaja dönüşebileceğini düşünenler, ‘‘Ortada bir gariplik var, gerekçeler hiç mantıklı değil” yorumları yapıyorlar. Bütün bunların ‘şimdi ve arka arkaya’ yapılmasını “genel siyasi bakışla uyumlu değil, hukuki de değil” sözleriyle değerlendiren siyasiler, şüpheci bakış açısına sahip. *** AKP’liler gelişmeleri yorumlama güçlüğü çekerken, MHP Genel Başkan Yardımcısı Feti Yıldız’ın Beşiktaş operasyonu açıklaması geldi. “Tutuklamanın ilk şartı, şüpheli veya sanık hakkında ‘kuvvetli suç şüphesinin varlığını gösteren somut delillerin’ bulunması ve orantılı olması gerekir. Mahkemeler gösterdikleri gerekçelerle vermiş oldukları kararları hukuki ve maddi açıdan somutlaştırmak zorundadır. Gerekçe akıl, mantık ve vicdanların tatminini hedefler. Hükmü insanileştiren, bağımsızlaştıran, saygıdeğer yapan gerekçedir” sözleri, kapalı kapılar ardındaki konuşmaların aynısıydı. *** Bütün bunlar, ‘‘Kime operasyon çekiliyor? Yapılanların sonuçları kime yarar?” sorusunun sorulmasına neden oldu. Bir dönem FETÖ’nün yaptığı tüm hukuksuz faaliyetler kendilerine anımsatıldığında sessiz kalan iktidar partisi mensuplarının, yeni bir ‘kandırıldık’ duygusu yaşama olasılığından bile söz ediliyor. İktidar partisi kulislerinde, yapılanları açıktan destekleyen de yok, açıktan itiraz eden de... İtiraz etmemelerine şaşırmadık ama en azından iktidar medyasının ‘sorgulamayan coşkulu tavrına’ sahip değiller. Hukuki gerekçeler yeterli bulunmuyor, siyasi hesapların kime yaradığından da emin değiller… *** Bu arada CHP’nin süreci yönetim hatasından söz etmekte fayda var. Böylesine büyük bir siyasi operasyonun ortasında TBMM’nin sömestr tatiline girmesine ilişkin Danışma Kurulu kararına imza atmaları yanlış ötesi… “Çok ciddi bir siyasi sorun yaşanıyor, TBMM’nin tatile girmesinin zamanı değil” diyerek karşı çıkabilirlerdi. Bu yanlışların çok örneği var. İktidar ne zaman ‘sorunlu-tartışmalı’ bir adım atsa, acele TBMM çalışmalarına ara vermesini sağlayıp, konunun unutulması stratejisi izliyor. Muhalefet partileri de her seferinde bu tuzağa düşüyor.",https://www.nefes.com.tr/yazarlar/nuray-babacan/operasyonlara-supheci-bakis-9502
Nuray Babacan,Sağlıkta neşter zamanı,24 Ocak 2025 05:50,"9 ÖZEL HASTANEYİ KİM KURTARDI? Yeni doğan çetesi, sağlıkta genel bir nitelikli dolandırıcılık ve soygun yaşandığını gözler önüne serdi. ‘112 sevkleri her ay kamuoyuna açıklansın’ başlıklı iki yazı yazmış biri olarak, sistemdeki çürümenin çok daha derin olduğu görülüyor. Son iddialara göre, dava konusu olan 13 özel hastaneye ilave soruşturma kapsamını alınacak 9 özel hastane, birilerinin devreye girmesiyle kurtarıldı! Çağ atlayan Türkiye’de nereye neşter vursanız, elinizde kalıyor. 18 Şubat’ta ertelenen Yeni Doğan Çetesi Davası ve sonuçları Ankara’da çok konuşulan konulardan biri. Sağlık sistemindeki çürümenin hasıraltı edildiğini düşünen çok. - YENİ İDDİALAR VAR Kulislerde konuşulan iddialara göre özel hastanelere SGK hastalarının yönlendirilmesini sağlayan 112 sevk sistemi bu yolsuzluğun başında. Tercih edilen hastaneler ve iktidarda kime yakın oldukları halen konuşuluyor. Sadece yeni doğan değil yoğun bakım, acil servis ve ameliyat yönlendirmelerinden özel hastanelerin son yıllarda yüzde 200 kâr ettikleri, konunun bir nevi SGK soygununa dönüştüğü anlatılıyor. - 9 HASTANEYİ KİM KURTARDI? Siyaset kulislerinde konuşulan yeni iddia ise hakkında dava açılan ve kayyım atanan 13 hastaneye ilave olarak, benzer sorunların yaşandığı 9 özel hastane daha saptanıyor. Bu hastanelerle ilgili olarak yeni bir soruşturma açılması, Ankara’dan birilerinin devreye girmesiyle durduruluyor. Sağlık alanında uzmanlığı olan bir AKP’li siyasetçi, “Bugün devlet hastaneleri ve üniversite hastanelerinin her birine bir savcı atasanız, hukuksuz yapılanlar, çıkar sağlayanlar, soygunun içinde olanlarla ilgili yeni doğan çetesinden fazla olay yakalarsınız. Hiçbiri masum değil…” yorumu yaptı. Edinilen bilgilere göre dava konusu olan 13 hastaneyle seri toplantılar sürüyor. Bu hastanelerin geleceği konusunda karar verilmiş değil. Sağlık Bakanlığına devredilmesinin düşünülmediği öğrenildi. - GÖNÜLLÜ SATIŞ İDDİASI Dava sonuçlanmadan satılamayacağı biliniyor ama TMSF’nin hastane sahiplerine ‘gönüllü olarak’ satmaları önerisinde bulunduğu anlatılıyor. İddiaya göre, ‘alıcısı hazır’ hastanelere birileri çökme hazırlığında. Bu tartışmalar sürüp giderken, bu ayın başında TİP Milletvekili Ahmet Şık, yenidoğan çetesiyle ilgili kapsamlı bir soru önergesi verdi. Sağlık Bakanlığı tarafından verilen yanıt tam bir geçiştirme. Ancak Şık, bizim de siyaset kulislerinden duyduğumuz iddialara benzer iddiaları gündeme getirdi. Şık, kamuoyunda haklı olarak infial uyandıran skandalın arkasında sağlık sisteminde yaşanan çürümenin yattığını iddia ederek; - “Skandalın sadece tek bir çete veya birkaç hastane ile sınırlı olmadığı, ülkemizdeki sağlık sisteminin neredeyse her kademesinde benzer usulsüzlüklerin ve yolsuzlukların izi olduğu anlaşılmaktadır. - Bu skandala dahil olduğu iddia edilen 42 hastaneden söz edilmektedir. Bu soruşturmanın kapsamı, diğer hastanelerin iktidara mensup veya iktidara yakın siyasetçilere ait olması nedeniyle mi sınırlı tutulmuştur? - Hizmet alım uygulaması başladığından bugüne dek özel hastanelere bu tür işlemler için yıllara göre ve toplamda ne kadar ödeme yapılmıştır? - Çeşitli hastane yöneticilerinin soruşturmayı kapatmak amacıyla “AKP ve MHP ilçe başkanlarıyla birlikte savcıları ziyaret edip” soruşturmayı örtbas ettikleri iddiası gerçeği yansıtmakta mıdır? Bu konuda hangi bulgular söz konusudur? - Soruşturmaya dayanak ihbarın tarafınızca il sağlık müdürlüğü yapıldığı dönemde geldiği de hesaba katılınca, kamuoyunda çeşitli kesimlerce meselenin üzerine müdürlüğünüz döneminde yeterince gitmediğiniz yönünde eleştiriler ortaya konulmuştur. Müfettiş görevlendirmediğiniz doğru mudur? Doğru ise sebebi nedir? Tüm bu iddialar, yeni bakan Kemal Memişoğlu’nun İstanbul Sağlık İl Müdürlüğü döneminde ihmal ve sorumlulukları konusunda kafaların karışmasına neden oldu. Bu öylesine bir etki doğurdu ki; siyasi kulislerde Şubat en geç mart ayında yapılması beklenen kabine değişikliğine bakanın ismini ilave edenler var. Düne kadar ‘Yeni göreve geldi, Cumhurbaşkanı onu değiştirmez’ diyenler de tereddütte…",https://www.nefes.com.tr/yazarlar/nuray-babacan/saglikta-nester-zamani-10412
Nuray Babacan,"Emekliler, emekçiler, fırsatçılar",22 Aralık 2024 06:00,"Büyük siyasi senaryolar bir kenarda dursun, ekonomik krizin sonuçları, dar gelirliler ve emeklilerle ilgili yapılan tüm analizler, iktidar partisi açısından iç açıcı değil. Enflasyon başta olmak üzere asgari ücret, emekli maaşlarına yapılacak artış gibi konular, Suriye ve çözüm sürecinin gölgesinde kalsa da sokaktaki insanı yakından ilgilendirmeye devam ediyor. Ekonomik sorunların AKP kulislerinde konuşulmadığı gün yok. Özellikle TBMM’deki bütçe görüşmeleri bunu zorunlu kıldı. AKP yönetimi, kongre süreci öncesinde tam da bu nedenle ‘milletvekilleri, bakanlar ve bakan yardımcılarıyla’ bir dizi görüşmeler yapıyor. Bu toplantılarda dikkatimizi çeken, ekonomi yönetiminin tüm açıklamalarına ve sabır öneren sözlerine rağmen seçim bölgelerindeki havayı gören milletvekillerinin ruh hali. Onların saptamaları rakamlarla aynı değil. Toplantılarda, emekliler ve dar gelirlilerin, AKP’den koptuğunu açık açık söyleniyor. Özellikle dar gelirliler için 2025 yılının 2024’den daha zor geçeceğine ilişkin saptamalar yapılıyor. Bu nedenle milletvekilleri emekli maaş zammı ve asgari ücretteki artış oranının yüksek olması konusunda ısrarcı, ama umutsuz. Toplantılarda, ‘Yeterli düzenleme yapılmazsa, bu kitleyi tamamen kaybederiz, zaten bizden koptular” yorumları yapılsa da tahminler ‘sınırlı zam’ yönünde. Özetle… en düşük emekli maaşına bin 500 liralık iyileştirme, tüm emeklilere yüzde 16 zam, asgari ücreti de 22 bine çıkartarak defteri kapatmayı planlıyorlar. Yılbaşından sonra en düşük emekli aylığında yapılacak artış için TBMM’ye bir kanun teklifi verilecek. Teklifin yasalaşması ocak maaşlarına yetişmezse, aradaki fark daha sonra emeklilerin hesabına yatırılacak. Bir yandan bu söylenirken, diğer yandan başka bir kaygı paylaşılıyor. Yapılacak zam yeterli olsa da olmasa da bir ay içinde eriyecek. Şimdiden fırsatçıların, perakende satıcıların bu artışı fiyatlarına yansıtmaya hazırlandığı bilgisi var. ‘İşçi giderleri maliyetleri arttı’ diye ürünlerine yansıması beklenen artıştan bağımsız olarak fırsatçıların kolları sıvadığı anlatılıyor. Kulislerde, “verilen zam bir ay içerisinde eriyecek’ yorumları yapılıyor. Küçük işletmelerin işçi çıkarmaya hazırlandığı haberleri de konuşuluyor. Bu arada AKP yöneticileri, bir süredir meslek örgütleriyle de görüşmeler yaparak, sorunları ve talepleri dinlenmeye başladı. TOBB gibi meslek örgütleriyle yapılan toplantılarda alınan ekonomik kararlar ve ücret politikaları masaya yatırılıyor. Meslek örgütlerinin yöneticileri, işçi maliyetlerinin yüzde 27’den yüzde 40’lara çıktığını anlatarak, yakınıyorlar. Ekonomik düzenlemeler yapılırken, kendilerinin görüşüne başvurulmamasından şikayetçiler. Kimse memnun değil anlayacağınız. Ekonomik sorunlar nedeniyle emeklisi, çalışanı, işvereni herkes bir ağızdan şikayetçi olmaya devam ediyor. O masalarda ekonomik krizin çalışanlara getirdiği yükten kimse söz etmiyor. Enflasyonun dizginlenmediği bir ortada işçinin hayat maliyetini hesaplayan yok. Ekonomi yönetimi ise hep aynı üslubu kullanıyor. Yaşanan krizde kötü yönetimin payından hiç söz etmeden, sorunları pandemiden alıp, yaşanan depremlere bağlıyor. Eksik ve yanlış atılan adımların faturasının ödendiğinden söz eden yok. Daha doğrusu kapalı kapılar ardında isim vererek suçladıkları var da kamuoyu önünde aynı tiyatro oynanıyor...",https://www.nefes.com.tr/yazarlar/nuray-babacan/emekliler-emekciler-firsatcilar-3764
Nuray Babacan,Çözüm sürecinde yeni yıl atağı,26 Aralık 2024 06:00,"Nefes kesen Suriye gelişmelerinden başını kaldıran iktidar, çözüm sürecini bu gelişmelerin ışığında değerlendirmeye başladı. İlk adımı da attı. DEM’lilerin beklediği İmralı ziyaretine vize çıktı. Pervin Buldan ve Sırrı Süreyya Önder bugün ya da yarın terör örgütü lideri Abdullah Öcalan’la görüşmeye gitmesi bekleniyor. Olağanüstü bir gelişme olmazsa… Yeni yıldan önce yapılması beklenen bu görüşme konusunda zaten çoktan karar verilmişti. Sadece zamanı konusunda Suriye’deki sıcak gündem beklendi. İsimler konusunda pazarlık yapıldı. Kürt tarafının pozisyonu ve bakış açısı yeniden analiz edildi. Gelişmelerin ışığında bakış açıları değişebiliyor. Suriye’deki gelişmelerin, MHP Genel Başkanı Devlet Bahçeli’nin başlattığı sürece, katkı sağlayacağını düşünenler var. AKP’nin dış politika uzmanı siyasetçileri son dönem gelişmelerini şöyle değerlendiriyor; -“Bu gelişmeler çözüm sürecinin işine yarayabilir. Türkiye’deki barış ortamı artık daha önemli. Türkiye’deki Kürtlerin Suriye’deki YPG bölgesine yakınlık hissi yok. - Sadece PKK’nın ve DEM’in bir kanadı, bundan yararlanmak istiyor. Öcalan, bu ayrımın net olarak ortaya konulmasını sağlayabilir. Hızlı ve kararlı gitmek gerekir. - Aylardan beri dile getirilen yeni Ortadoğu projesi ve Suriye’deki gelişmeler, Türkiye’de çözüm süreciyle ilgili atılmak istenen adımların tam zamanı olduğunu gösterdi. - AKP’de ve diğer aktörlerdeki tereddütler normal, çünkü kimse hazır değildi. Kolay bir süreç olmayacak. - Bahçeli’nin çağrısı samimi. İstihbarat bilgilerine dayandığını düşündürüyor. - Cumhurbaşkanı edindiği bilgilerin ışığında sürece dahil oldu. Zaman alması normaldi. - Suriye’deki gelişmeler süreç için belirleyici olacak. Ancak çok uzamamalı. - Cumhur İttifakı’nı kazançlı çıkartmak da planın bir parçası olabilir. Öyle olsa da beklendiği gibi işlemeyebilir. Bu tür operasyonlar seçim kaybettirebilir de. - Daha önemlisi, sonuç alınmak isteniyorsa, CHP’nin de sürece dahil edilmesi gerekir” Siyasi kulislerde konuyu farklı yönden değerlendirenlerle devam edelim. Öcalan’ın inisiyatif almasının doğurabileceği sonuçlara dair farklı analizler yapılıyor. İşte o görüşler; - “DEM, tek görüşün hakim olduğu bir yapı değil, içinde Türk solu ve eski HDP unsurları var, parçalı bir yapı. - Öcalan’ın alacağı role bağlı olarak, partinin HDP kanadı hareketlenebilir. Bu aşamada DEM içerisinde bölünme yaşanabilir. - Öcalan’ın neler yapabileceği görülmek isteniyor. Bir nevi gücü test ediliyor. Eğer tam sonuç alınamazsa bile PKK’nın bir kısmının dahi silah bırakması, Türkiye’nin avantajı olabilir. - Yeni aktörler, yeni bir sosyoloji oluşmak üzere. Bu olmadan eski aktörlerle sorun çözülmek istemiş olabilir. - Bu tezi benimseyenler, Abdullah Öcalan’ın henüz aktör olma şansı varken, süreçte rol almaya gönüllü olduğunu dile getiriyorlar. - Süreç, yeni gelişmelerin ışığında, biçim değiştirerek, Türkiye kendi sınırları içindeki Kürtlerle sorunlarını masaya yatırarak içeriyi tahkim etmeye devam edebilir. Suriye’deki gelişmelerin ışığında yapılan değerlendirmeler böyle. Ancak, özellikle DEM’li belediyelere yönelik kayyum uygulamasının, alınan bazı antidemokratik kararların ve atılan adımların tüm bu anlatılanlar çeliştiği gerçeği var. Burada komplo teorileri devreye giriyor. Kayyum kararlarının, ‘aynı aklın ürünü olmadığı ve bir nevi sabotaj’ niteliği taşıdığı iddia ediliyor. Anlayacağınız, her sohbet, kafa yorulması gereken yeni konulara gebe…",https://www.nefes.com.tr/yazarlar/nuray-babacan/cozum-surecinde-yeni-yil-atagi-4571
Nuray Babacan,Altın kotası kaldırılıyor,28 Aralık 2024 06:00,"SİYASİLER ALTIN KAÇAKÇILIĞINA KARIŞTI Hükümetin, cari açığın kapatılmasında önemli adım olarak sunduğu altın ithalatına kota uygulaması, bir yıl içinde patladı. Altın kaçakçılığı öyle bir hal aldı ki içinde siyasilerin ve bürokratların olduğu büyük bir kriminal dosyaya dönüştü. İşte bu nedenle Hazine ve Maliye Bakanlığı, önümüzdeki dönemde altına koydukları ithalat kotasını kaldırma kararı aldı. Bakan Mehmet Şimşek’in, bunun gerekçesini “istenmeyen sonuçlara neden oldu” sözleriyle açıkladığını öğrendik. Altın ithalatına kota uygulamasının iyi niyetli olduğu hesaba katılsa bile bir yıl içinde geldiği noktada, bırakın ekonomiyi, siyasi sonuçları açısından ‘utanç verici ’oldu. Gazeteci Timur Soykan’ın ortaya çıkardığı olaylar zinciri, hasır altı edilmeye çalışılsa da Cumhur İttifakı’nın eski ve yeni vekillerinin dahil olduğu ‘kaçakçılık’ siyasi kulislerde gündem oldu. Öğrendiğimize göre, Bakan Şimşek, iş insanlarıyla yaptığı bir toplantıda gelinen noktadan rahatsızlığını aktardı. Şimşek’in, siyasilerin karıştığı altın kaçakçılığına değinmeden, “Altın ithalat rakamı çok yüksekti. O yüzden sınırlama getirdik. Maalesef istenmeyen sonuçlara yol açtı. Kota uygulaması kaldıracağız…” dediğini belirtelim. 7 Ağustos 2023 tarihinde başlayan kota uygulamasının ne kadar gerekli olduğu her fırsatta, bakan ve bürokratları tarafından anlatıldı. Altın ithalatı, cari açığın genişlemesinde en büyük etki olarak gösterildi. Bakanlık, ‘Neden gereklidir?’ başlıklı uzun uzun açıklamalar yaptı. Ancak pek de öyle olmadı. İki ilginç gelişme yaşandı. 1- Altın kaçakçılığı patladı. 2- Gümüşe olan talep tavan yaptı. Uzmanlar, altın ithalatına kota konulmasının ardından gümüş ithalatında rekor kırıldığına dikkat çekerek, ithalat kotasının gümüş ile bypass edildiğini öne sürdüler. Sonra ne oldu? Ülkenin dört bir yanından altın kaçakçılığı haberleri gelmeye başladı. Bazı kamu kurumu bürokratlarının iş için gittiği Suriye dönüşünde kaçak altınla yakalandığı ortaya çıktı. Özellikle Dubai’ye onlarca kez seyahat eden siyasiler dikkat çekti. MHP ve AKP eski ve yeni milletvekillerinin adı altın kaçakçılığına karıştı. Bu kez çete mafyadan çok, siyasiler ve bürokratların karıştığı yeni bir ‘suç biçimi’ ortaya çıktı. Başka bir ülkede olsa, hükümetlerin istifasına neden olabilecek bu gelişmeler, basit kriminal olay gibi muamele gördü. 7 Ağustos’ta getirilen altın kotası aşama aşama değişti. Mücevher ihracatçıları ham maddeye ulaşma sorunu yaşadıklarını iddia edince kota geçtiğimiz eylül başında gevşetildi. Ekonomi kurmayları, aylık 68.33 tona kadar çıkan altın ithalatının kotadan sonra aylık 38.14 tona daha sonra da 23.18 tona gerilediğini aktardılar. Ancak altın kaçakçılığının geldiği boyut ve yarattığı sorunlar, beklenen faydanın önüne geçti. Siyasette olduğu gibi ekonomide de ‘deneme yanılma’ yöntemiyle yol alındığı ortaya çıktı. BANKALARA CEZA GELEBİLİR Tekrar söz konusu toplantıya dönelim. Şimşek’in iş çevreleriyle yaptığı toplantı az bilinen başka sorunların da dikkatimizi çekmesini sağladı. Turizm sektör temsilcileri, otellerin yaşadığı ilginç bir sorunu bakana aktardılar. Şöyle ki; post cihazlarından dövizle işlem yapamadıklarından şikayetçi olmuşlar. Yabancı turistler için büyük bir sorun olan bu durum nedeniyle çözüm istemişler. Bu krizin faturası bankalara çıkmış. Aktarılana göre; bakan Şimşek, sorunun bankalardan kaynaklandığını 9 Ocak’a kadar bankalara yazılımlarını tamamlamaları için süre verdiklerini dile getirmiş. Yazılım sorunu nedeniyle yapılamayan bu işlemler yüzünden bankalara ceza kesilecekmiş. Bizden söylemesi…",https://www.nefes.com.tr/yazarlar/nuray-babacan/altin-kotasi-kaldiriliyor-4957
Nuray Babacan,Esad’ın adamları haber yolladı,20 Aralık 2024 06:00,"İktidar kanadında, Suriye sürecine iki tür bakış hakim. Sığ bakanlar, iç siyaset malzemesi yapmaya çalışırken, daha derinlikli düşünenler ‘temkinli ve dengeli’ gitmeyi tercih ediyor. Süreçteki, kör noktalar nedeniyle ağızlarda kekremsi bir tat var. Kapalı kapılar ardında birbirinden ilginç konularla uğraşılıyor. Örneğin, Esad yönetimine suç ortaklığı yapan ve Suriye’den çıkamayan üst kadrolarının Türkiye’ye gelme talepleri gibi…. Hem riskler hem fırsatlar aynı anda konuşuluyor. Öncelikle şunu söyleyelim. Suriye’deki gelişmeler nedeniyle başlayan yurt dışı trafikten çok memnunlar. HTŞ başkanlığındaki yeni yapıyla ilişkiler açısından son günlerdeki ilgi ve muhataplık iktidara iyi geldi. Suriye’nin yeniden imarı, göçmenlerin geri dönme olasılığı, inşaat ve imar işlerinde Türklere düşecek rol heyecanlandırıyorsa da HTŞ yönetimi ve destekçilerindeki parçalı yapı, demokrasiden uzak bir tavır sergileme olasılıkları, YPG’yle yapıldığı iddia edilen anlaşma gibi konular en çok tartışılanlar. İLGİNÇ SAPTAMALAR AKP’de kapalı kapılar ardından yapılan analizleri ve öncelikleri ‘onların’ anlatımıyla başlıklar halinde toplamak mümkün; - “Türkiye, PKK ile aynı militan havuzundan beslenen ve Kandil’den yönetilen YPG varlığına izin vermeyecektir. YPG’nin kendisini dönüştürüp dönüştürmediğini göreceğiz. Bu yapı sürerse açıkça çatışma çıkar. - Suriye’deki yeni yapı Türkiye’nin hassasiyetlerini iyi biliyor. Şu anda Türkiye dışında yaslanacakları bir ülke de yok. Dışişleri Bakanı Hakan Fidan’ın tek tek açıkladığı şartlar tüm taraflara bildirildi. - HTŞ yönetimi, insanların hayat tercihlerine müdahale etmeyeceğine ilişkin yaklaşımlarını Türkiye’ye bildirdiler. HTŞ’nin günlük hayata müdahalesini ve Talibanvari kararlar alarak toplu bir göç dalgası yaratmasını beklemiyoruz ama ne yaptıklarını takip edeceğiz. KAÇMAYA ÇALIŞANLAR - Birçok başlıkla uğraşıyoruz. Esad hükümetinin yöneticisi ve suç ortağı olan bazı isimlerin ülkeden çıkma talepleri var. Örneğin, istihbaratçıların, cezaevi yöneticilerinin, üst düzey bürokratların… - Esad yönetiminde zulme ortak olmuş isimler haber gönderiyor. Türkiye bu tür taleplerde seçici olacaktır. Lazkiye’de bekleyen isimler var. Bunların Türkiye’ye gelmesi söz konusu olamaz…” Yani görünen dışında ilginç başlıklarla da uğraşılıyor. Suriye’de bundan sonra ana omurganın nasıl oluşacağı en merak edilen konu. Suriye’nin kuzeyinde oluşturulan ve 5 milyon kişinin yaşadığı güvenli bölgedeki yapının yeni devlet modeline örnek olabileceği savunuluyor. Geçiş hükümeti kurulduktan sonra siyasi, ekonomik, askeri yapılanma için çalışma yapılacak. Konuyla ilgili can alıcı nokta Türkiye’deki göçmenlerin geri dönüşü. AKP’liler bunun ekonomik, siyasi ve psikolojik sonuçlarının kendilerine ‘seçim kazandıracağını’ iddia ediyorlar. Bu yorumları erken bulanlar da var tabi. Bir süre sonra, Türkiye’deki Suriyelilerin Uluslararası Koruma Statüsünün kalkacağı hesabı yapılıyor. Konuşulanlara göre, Suriye’deki savaş hali ortadan kalkarsa ‘zorla gönderme’ bile söz konusu olabilecek. Bütün bunlar için aylar hatta yıllar gerekecek. AKP’liler tarafından sevinçle paylaşılan geri dönüşlerin yansıtıldığı kadar fazla olmadığını kendileri de biliyor. Kamuoyuna aktarıldığının aksine belirsizlik nedeniyle toplu bir geçiş beklenmiyor. HESAPLAR TUTMAYABİLİR Türkiye’de yaşayan Suriyelilerin en az yarısının kalacağı hesabı yapılıyor. Ancak uluslararası araştırmalar savaş ve olağanüstü haller nedeniyle ülkelerinden ayrılan göçmenlerin en fazla yüzde 30’unun geri döndüğünü gösteriyor. İktidar, geri dönüş için daha önce yaptığı ve işlevsiz kalan planını revize etmeye başladı bile. Türkiye’nin tutumunu, YPG bölgesindeki gelişmeler belirleyecek. Bunun Türkiye’deki çözüm sürecine etkisi, ateşin bizim bahçemize sıçrama olasılığı hepsi masada. İktidarın, süreç iyi yönetilmezse, parçalı ve kaotik bir Suriye’den ithal edilecek yeni sorunlarla boğuşmak zorunda kalıp, tüm gücünü kaybetme olasılığı da var. O yüzden ‘ağızlarda kekremsi bir tat’ iyi bir benzetme…",https://www.nefes.com.tr/yazarlar/nuray-babacan/esadin-adamlari-haber-yolladi-3407
Nuray Babacan,Nefes alma zamanı,19 Aralık 2024 05:00,"Yeni yıla az kala taze başlangıçlar, yeni heyecanlarla yola çıkıyoruz. ‘Bağımsız, objektif ve saygın’ gazetecilik anlayışımla, sesimi ve NEFESİMİ daha çok okura ulaştırmak istedim. Kamuoyuna, siyasetin kapalı kapıları ardındaki ‘gerçek yüzünü’ göstermek, sadece toplum için iyi ve doğru olanın yanında durmak için sizinle bu köşede buluşacağım. Siyaset, doğası gereği algılar üzerinden yürüyen bir mekanizmadır. Gerçekler bazen gereklilikten, bazen de avantaj sağlamak adına gizlenir. Halkın gerçeğe ulaşmasını sağlamak ise gazetecilerin görevidir. Gazetecinin temel görevi, gerçekleri nesnel bir biçimde, çarpıtmadan, yanıltmadan aktarmaktır. Bir kulübün, bir yapının çıkarlarını öncelememek temel prensiptir. Daha demokratik, daha özgür, daha adil, daha çağdaş bir toplum yaratılmasına aracılık etmek öncelik olmalıdır. Kulis haberciliğinin temel unsuru, gerçek kaygıların, gerçek sorunların, gerçek planların gün yüzüne çıkarılmasını sağlamak ve buradan yola çıkarak ülke için doğru analizlerin yapılmasına olanak yaratmaktır. Bıçak sırtında yürümeyi gerektiren bu gazetecilik biçimi zorluklar içerir. Ulaştığınız bilgilerin doğruluğunu teyit etmek, haber kaynaklarınızı koruyarak yol almak incelik ister. Ankara siyasetine çoğunlukla iktidar partileri yön verdiği için, ‘saklanacak’ konusu olanlar genellikle onlardır. Zorlukları da en çok onlar çıkarır. Gazetecinin tek tutunduğu gerçek, ‘yazılanların’ doğru olduğunu bilmektir. Sadece siz değil, size itiraz edenlerin de bildiğini bilmek güç verir. Kurulan ilişkilerde mesafeyi korumak, nezaketi elden bırakmamak, dürüstlüğü esas almak, ‘doğruya doğru, yanlışa yanlış’ diyebilmek esas olmalıdır. Uzun yıllar süren ‘baskıcı anlayış’ nedeniyle meslekten umudunu kesen genç gazeteciler için NEFES alacak bir mecra yaratmak önemlidir. Bağımsız, özgür, objektif gazeteciliğin yeniden yeşertilmesine aracılık etmek görevimiz olmalıdır. Gazeteci, demokratik değerlere ve insan haklarına aykırı yayın yapmamalıdır. Ben haftada iki kez, iktidar kulislerini aktarmaya çalışacağım. Zaman zaman son dakika bilgilerle karşınızda olacağım. 38 yıl boyunca siyasi partiler, yasama, yürütme çalışmalarına özellikle de iktidar partileri üzerinden tanıklık ettim. Tanıklıklarımı haberlerim ve köşe yazılarımla okuyucuya ulaştırmaya çalıştım. Bu süreçte gerçeklere ışık tutabildiysem ne mutlu bana. Desteğiniz için şimdiden teşekkürler…",https://www.nefes.com.tr/yazarlar/nuray-babacan/nefes-alma-zamani-3199
Nuray Babacan,2027 sonbaharında seçim,24 Aralık 2024 06:00,"AKP’DE İNCELİKLİ PLANLAR! Daha geçen hafta başında siyasilerle sohbette, ‘Erken seçim ne zaman olur? Sizce CHP hangi durumda destek verir?” sorusunu sorarken, yanıt CHP Genel Başkanı Özgür Özel’den geldi. Özel, ""Son bir yıl içinde erken seçim denirse, CHP bir erken seçim kararına imza atmaz…"" dedi. Özel’in NEFES Gazetesine verdiği demeçte söylediği bu sözler, iktidar partisinde zaten ‘çoktan seçmeli’ erken seçim senaryolarının yeniden revize edilmesi anlamına geliyor. ‘İncelikli’ yeni planlara geçmeden önce iktidar partisinde daha önceden yapılan erken seçim tartışmalarını ve seçenekleri anımsatalım. AKP’nin önünde iki seçenek bulunuyor. Seçime ya ‘Erdoğansız’ ya da ‘ekonomisiz’ gidecekler. Bu iki keskin durumdan kurtulmak için kendilerini avantajlı çıkaracak seçenekler arıyorlar. Seçimlerin 2028’de, zamanında yapılması demek, Tayyip Erdoğan’ın aday olamaması anlamına geliyor. Anayasa’nın değiştirilmesi gibi bir umut olmadığı için bu kaçınılmaz son. Erdoğan’ın yeniden aday olmasına olanak yaratmak ancak TBMM’nin seçim kararı almasıyla mümkün. Bunun için erken seçim kararına CHP’nin de destek vermesi gerekecek. Yani ‘kırk katır mı kırk satır mı’ hesabı gibi. Ancak iktidar partisi, kendisinin tarihini belirleyeceği erken seçime, ana muhalefet partisinin, hayır diyemeyeceği, aksi durumda seçimden kaçan parti damgası yiyeceği hesabı yapıyor. Bir noktada haklılar. İktidar ile muhalefet arasında ‘en avantajlı zamanda erken seçime gitme’ planları yapılıyor. AKP’lilerin bir süreden beri kapalı kapılar arkasında yaptığı planları, Özel bu sözleriyle bozmuş oldu. Çünkü AKP kurmayları, ekonomik krizin ortadan kalkması, alınan ekonomik kararların sonucunun görülebilmesi, Suriye’deki gelişmelerin kendilerine avantaj yaratması için ‘erken seçim’ değil, ‘erkene alınmış seçim’ planı yapıyorlardı. Bu plana göre, iktidar 2028’e kadar bekleyecek hem ekonomik tablonun düzelmesi hem de Erdoğan’ın yeniden aday olmasına olanak yaratarak, normal seçime bir kaç ay kala Meclis’ten seçim kararı alınmasını sağlayarak avantajlı çıkacaktı. Son yıl oyunu, Özel tarafından bozuldu. Peki şimdi en avantajlı ikinci durum ne? O da 2027’nin sonbaharı… Şimdi AKP kulislerinde bu tarih konuşuluyor. Öncelikle şunu söylemek gerekir. Erdoğan aday olacaksa her durumda erken seçim var. Parti kurmayları, “Mevcut durumda zaten bunun iki yolu var. Biri anayasa değişikliği, diğeri de meclisin seçim kararı alması. Anayasa değişikliği mümkün görünmüyor. Meclis’in seçim kararı almasında da muhalefetin desteği gerekiyor…Üçüncü bir seçenek yok. Ekonomiye ilişkin önümüzde zorlu bir süreç var. 2025’de sonuçları görülemez. 2026 yılında olumlu gelişmelere tanık olabiliriz. Bu nedenle eğer bir erken seçim kararı alınacaksa, 2027 ilkbahar veya sonbaharı tartışılabilir. Meclis’ten seçim kararı alınacaksa, bunu 2027’de konuşmalıyız…” diyorlar. Bugünden bakıldığında başka bir seçenek de yok zaten. CHP başta olmak üzere muhalefet partileri, daha önce olmasını isteseler de 2027 yılındaki seçime ‘hayır’ diyemezler. Hem CHP liderinin tavrı hem de AKP yönetiminin avantajlı çıkma planları kendileri açısından mantıklı görünüyor. Ama siyasette hesaplar böyle yürümüyor. Dengeler öyle hızlı değişiyor ki; Bir hafta sonra bambaşka bir plandan söz edebilirsiniz…",https://www.nefes.com.tr/yazarlar/nuray-babacan/2027-sonbaharinda-secim-4126
