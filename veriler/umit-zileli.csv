Yazar,Başlık,Tarih,Metin,URL
Ümit Zileli,Türk Devrimi (III),24 Mart 2025 06:00,"Bu, küçük bir ders niteliğindeki dizinin son bölümüne gayet sade, bu nedenle de işbirlikçi aydınların rahatlıkla anlayabileceğini umut ettiğim iki tanımla başlayalım; ilk soru şu: Mustafa Kemal kimdir? -Tarihin tanıdığı en cüretli, en büyük ve en kapsamlı kültür devriminin baş mimarıdır! Yerli, yabancı, eski, yeni, tanınmış, saygın tüm tarih ve siyaset bilimcilerin üzerinde birleştiği ortak görüş bu... Peki, Kemalizm (ya da Atatürkçülük) nedir? -Kemalizm, ilerici bir ideolojidir. Ne geçmişin bekçiliğidir ne de kalıplaşmış bir inanç sistemi. Değişen koşullar içinde, sürekli ve akılcı bir yenilenmeyi ve o yenilenmenin ilkelerini içerir. Kısacası Kemalizm, sürekli devrimciliktir... Bakın, Kemalizm’i demokrasi geleneği bulunmayan gelişmekte olan ülkeler için demokrasiye hazırlanma ve geçiş yolunda “en uygun ideoloji” olduğunu vurgulayan dünyaca ünlü siyaset bilimci Prof. Maurice Duverger ne diyor: -Kemalist tek partinin birinci özelliği, demokratik bir ideolojiye sahip olmasıydı. Kemalizm tek parti rejimi olmakla birlikte asla faşizm ya da totaliterlik iddiasında bulunmadı, demokrasiyi hedeflediğini resmen hep tekrarladı... CHP hiçbir şekilde ne ideolojisi ne de yapısıyla bir faşist partiye benzemiyordu, daha çok Fransa’nın Radikal Sosyalist Partisi’ni andırıyordu... Ergun Özbudun ise şöyle yazıyor: “Hiçbir totaliter rejim tasavvur edemeyiz ki, bir muhalefet yaratmak amacıyla kendiliğinden bir teşebbüste bulunsun…” Örnek çok, yüzlerce, binlerce... Çok çarpıcı bir örnekle devam edelim; Almanya’da Nazi rejiminden kaçan 142 Yahudi ya da solcu öğretim üyesi, Batı’nın gelişmiş ve varlıklı ülkeleri dururken niçin Türkiye’ye gelmeyi tercih etti? Birçoğu dünya çapında seçkin bilim adamları olan bu kişiler niçin güç koşullar içindeki bir geri kalmış ülkede on yılı aşkın süre hizmet ettiler? Bu bilim adamlarının gelişmiş bir diktatörlükten geri kalmış bir diktatörlüğe kaçması düşünülebilir miydi? Geçiniz! Kanadalı ünlü ekonomist Prof. Michel Chossudovsky, birkaç yıl önce IMF ve Dünya Bankası marifetiyle emperyalizmin sömürgeleştirdiği gelişmekte olan ülkelere çıkış yolu olarak, “ulusal sanayinin koruma altına alınmasını, yerli üretimin teşvik edilmesini” öneriyordu. Polonyalı ünlü lider Walesa “Sosyalizm ve kapitalizmi birlikte uygulamalı. İkisinden de yararlanarak şimdiye dek kimsenin bulamadığı yeni bir yol bulunmalı” diyordu. Halbuki hem Kanadalı ekonomistin hem de Walesa’nın önerileri, 1930’larda uygulanan Kemalizm’in ta kendisiydi! Çin’in bugün uyguladığı ekonomik program ise Kemalist Kalkınma Modeli ile şaşırtıcı benzerlikler taşıyor... En önemli nokta ise; Mustafa Kemal önderliğindeki Türk Devrimi’ni halk benimsemiş ve katılmıştı. Halkın benimsemediği bir devrim hiçbir yasayla ya da zorlamayla ayakta duramaz!.. 1950’den bu yana Türkiye, karşıdevrimin saflarında yer alanlar tarafından yönetiliyor. 12 Eylül ise karşıdevrimin zirveye ulaştığı dönemdir. Atatürk’ün putlaştırıldığı ama Kemalist devrimin kuyusunun kazıldığı bu dönemde resmi ideoloji olarak seçilen “Türk-İslam sentezi” ile devlet ırkçılara ve dincilere peşkeş çekilmiş ve ne yazık ki içinde yaşadığımız sürece ulaşılmıştır: -Karanlığın kuşatmasında, aydınlığa hasret, köleliğin eşiğinde bir Türkiye!",https://www.nefes.com.tr/yazarlar/umit-zileli/turk-devrimi-iii-23589
Ümit Zileli,Yalanın da bir ömrü var!,10 Mart 2025 06:00,"Uzun yıllar önceydi… Bilgi Üniversitesi Öğretim Üyesi “tarihçi” Doçent Aykut Kansu, o zamanları “liberal gazetesi” Radikal’de Neşe Düzel ‘in sorularını yanıtlamış, bir gazete sayfası konuşmayla yakın tarihi baştan aşağı silmiş, yeniden yazmıştı! O söyleşinin sunuş yazısında Neşe Düzel şöyle diyordu: -Ne kadar baskı yaparsanız yapın yalanın da bir ömrü var. Ömür tamamlandığında, nasıl olduğunu hiç anlamadan toplum gerçeği merak etmeye başlıyor. Yalanlar tartışma masasına yatırılıyor... Neşe Düzel çok ama çok haklıydı! Yalanlar, yutturmacalar bir gün mutlaka masaya yatırılıyordu. Ben de tek bir kaynak göstermeden esip savuran “tarihçi” Aykut Kansu’nun ileri sürdüğü tezleri masaya yatırmaya karar vermiştim... Kansu daha söyleşinin başında diyordu ki: -Bize 1908, ‘İkinci Meşrutiyet’in ilanı’ diye anlatılıyor. Yeni bir devrin açıldığı, Türkiye’de anayasal düzenin kurulduğu, ekonomi ve sosyal politikaların liberalleştiği anlatılmıyor. Çünkü aslında 1923, bütün bu özgürlüklerden, parlamento üstünlüğünden bir geriye dönüştür. Mantığa bakın! Kansu’nun ‘’özgürlük ve parlamento üstünlüğü’’ dediği döneme kısaca bir göz atalım: Meclisi Mebusan 1918’e kadar İttihat ve Terakki Partisi’nin tam bir ablukası altındadır. Özellikle Babıâli baskınından sonra tam anlamıyla bir baskı rejimi kurulmuştur. Muhalefet susturulmuş, siyasi suikastlar dönemi açılmıştır. “Tarihçi” Kansu da bunu hemen alt satırlarda itiraf ediyor, daha biraz önce söylediklerinden keskin bir dönüş yaparak ‘’1914-18’de liberal niyetlerden sapmış bir iktidar döneminden’’ söz ediyor! Hani parlamento üstünlüğü, nerede özgürlükler? Devam edelim; Meclisi Mebusan ittihatçıların kontrolünden çıkar çıkmaz bu kez fırsatı ele geçiren padişah tarafından kapatılıyor. Tarih, 21 Kasım 1918. Meclis 12 Ocak 1920’ye kadar kapalı kalıyor. Sonra ne oluyor? İstanbul İngilizler tarafından 16 Mart 1920’de işgal ediliyor ve iki gün sonra Meclisi Mebusan sizlere ömür! Zaten milletvekillerinden bir bölümü de İngilizler tarafından Malta’ya sürülüyor. Bir bölümü ise Ankara’ya gidiyor, 23 Nisan 1920’de kurulacak olan Türkiye Büyük Millet Meclisi’ne katılmak üzere... Kansu’nun özgürlük yılları, parlamentonun üstünlüğü diye kutsadığı yıllar, bir imparatorluğun çöktüğü, ekonomisinin Düyunu Umumiye ve Reji İdaresi’nin ellerine terk edildiği, milli siyasetinin Alman ve İngiliz emperyalizminin emir ve komutasına verildiği, meclisin ise yalnızca görünürde var olduğu, neredeyse sömürge yıllarıdır. Bakın, işbirlikçi Refii Cevat Ulunay, 13 Nisan 1920’de Alemdar gazetesinde ne diyordu: -Mebusan Meclisi, layık olduğu akıbete uğradı. Nihayet gittiler, uğurlar olsun! Bu satırlar yazılırken İstanbul sokakları işgalci İngiliz, Fransız, Habeş askerleri tarafından çiğneniyordu! 28 Mayıs 1920’de ise ihanetin odağı Peyam-ı Sabah gazetesinde Ali Kemal isimli işbirlikçi Ankara’da kurulan Meclis’i kastederek şöyle yazıyordu: -Büyük Millet Meclisi, küçük heriflerin eseridir… Tam da bu sıralarda Yunan işgali Batı Anadolu ve Trakya’da olanca vahşeti ile sürüyordu. Şu satırlar 13 Ağustos 1920 tarihli Edirne Te’min gazetesinden: -Dün öğleden sonra saat beşte, Genel Vali Beyefendi hazretleri, Yunanlı generaller, askeri ve mülki ileri gelenler ve Metropolit Efendi hazretleri, Selimiye Camiini şereflendirmişler ve Müftü Hilmi Efendi ve yanındakiler tarafından karşılanmışlardır. Hürriyet ve adaletin saygıdeğer temsilcisi olan Başvekil Venizelos hazretlerinin sağlığı için Müftü Efendi tarafından güzel bir dua okunmuş ve hazır bulunanlar şükran duygularını belirterek duaya katılmışlardır... Nasıl, beğendiniz mi özgürlükçü dönemi... Anladınız mı parlamentonun üstünlüğünü! “Tarihçi” Aykut Kansu’nun, ‘’1923, bütün bu özgürlüklerden, parlamentonun üstünlüğünden bir geriye dönüştür’’ dediği dönem budur işte! Maalesef yerim bitti. Ama Kansu ve onun gibilere verilecek yanıtlar bitmedi. Kısa yoldan birtakım iç ve dış çevrelerin gözüne girebilmek uğruna bilim adamı sıfatını bile hovardaca harcayanlar, bu işlerin bu denli ucuz olmadığını bilmeli, öğrenmeliler... -Biz, bu görevi de seve seve yaparız! Devamı perşembe günü…",https://www.nefes.com.tr/yazarlar/umit-zileli/yalanin-da-bir-omru-var-20607
Ümit Zileli,Şu Çılgın Türkler,06 Mart 2025 06:00,"Çok ama çok zor bir süreçten geçiyoruz… Cumhuriyete, yurtseverlere kurulan tuzakları, zindanları, hayınlıkları, halka yapılan baskı ve “açlık eğitimi” zamanlarını yaşıyoruz… Evimdeki kütüphanenin önünde başımı kaldırdığımda o muhteşem esere gözüm takıldı… Artık yıldızlara ulaşmış sevgili Turgut Özakman’ın ölümsüz eserine takıldı gözlerim… Şu Çılgın Türkler kitabını daha piyasaya çıkmadan, sahibine rica ederek alıp, bir solukta okuyup yazdığım yazı düştü aklıma… “Bir kez daha paylaşmanın zamanıdır” diye düşündüm… Bakın neler anlatıyordu: Hiç, 688 sayfa boyunca gözlerinizin sürekli dolduğu oldu mu? Hiç, bir kitap boyu acıyı, kederi, gururu ve zaferi akıl almaz med-cezirler arasında adeta yaşadığınız oldu mu?.. Hiç, hıçkırıklarınızdan övünç duyduğunuz oldu mu? Benim oldu! Elleri öpülesi Turgut Özakman’ın ‘’Şu Çılgın Türkler’’ kitabını okurken; başkaldıran, inanılmaz bir savaşı aklın alamayacağı bir azim ve kararlılıkla kazanan ve emperyalizmi topraklarından defeden bir milletin çocuğu olmaktan bir kez daha gurur duydum. Mazlum milletlere meşale olmuş, bir millete bağımsızlığını ve haysiyetini kazandırmış, bugün yok sayılmaya çalışılan o müthiş varoluş kavgasını ve Mustafa Kemal ‘in askerlerini bir kez daha minnetle, saygıyla andım... Kitabın tümünü bu köşeye almak isterdim, ancak birkaç küçük bölümle yetineceğim için çok ama çok üzgünüm... Bir kutsal savaş Türk kuvvetlerinin Kars’ı Ermenilerden geri almasını eleştiren yazısından beri halkın, bir Ermeni adı olan Artin’i ekleyerek Artin Kemal diye andığı, yazar Ali Kemal, Peyam-ı Sabah gazetesindeki odasında ortağı Ermeni Mihran ve misafirleriyle çene çalıyordu: -Haydutların işi gücü savaş. Ellerinde derme çatma bir ordu, birkaç tane de düzme kahraman, dövüşüp duruyorlar. Hükümet ölçmüş, biçmiş, uygun görmüş, Sevr Antlaşması’nı imzalamış. Size ne oluyor a zirzoplar? Öğrendiğime göre, Londra’da da çocuk gibi, ‘İzmir’i isteriz, Edirne’yi isteriz’ hatta ‘Tam istiklal isteriz’ diye tutturmuşlar. Mihran, ‘’Bunlar çılgın’’ diye söylendi… *** Ağır makineli tüfeğin iğnesi kırılmıştı. Yunan taarruz ediyordu. Ateş gibi yanan mahfazadan iğneyi çıkaracak aleti bir türlü bulamıyorlardı. Abdurrahman Çavuş, başlığa sarılı mahfazayı yakaladı, dişleri, dudakları, dili cayır cayır yanarak kızgın iğne kovanını dişlerinin arasına tutuşturarak çevirdi. Çevreye yanık kemik ve et kokusu yayıldı. Dakikada 500 mermi yakan makineliyi çalıştırdı. Can acısından ve heyecandan bütün ciğeri ile bağıra bağıra yakına gelmiş olan Yunan askerlerini biçmeye başladı... *** İngiliz Elçilik Müsteşarı Rattigan birden patladı: ‘’Tam istiklal ne demek?’’ Hamit Bey gülümsedi: ‘’Siz tam istiklalden ne anlıyorsanız o demek!’’ Rattigan başını Hariciye Nâzırı İzzet Paşa ‘ya çevirerek ‘’Kemalistler akıllarını kaçırmış görünüyorlar, böyle bir şart asla kabul edilemez’’ . Nâzır şaşırmıştı, Hamit Bey’e eğilip fısıldadı: ‘’Bu çocukça bir çılgınlık. İngiltere gibi bir büyük devlete hiç ön şart ileri sürülür mü?’’ Hamit Bey, bir zamanların bu ünlü komutanına hüzünle baktı, sesini düşürmeye gerek görmeden, ‘’Paşam’’ dedi, ‘’hiçbir devlet şerefimizden ve ümidimizden büyük değildir.’’ *** Yunanistan Başbakanı Gunaris , ‘’Bizi Anadolu’ya ittiler’’ diye sızlandı, ‘’Türk’ün başını getir, ödülünü al diyorlar. Bu amaçla iki yıldır savaşıyoruz. Türk’ü yenemiyoruz. Soydaşlarımızı Türk’ün merhametine bırakıp geri de dönemiyoruz’’ . Emperyalizmin, milletleri kendi çıkarı için nasıl kullandığını daha yeni anlamaya başlamıştı. Başı göğsüne düştü ve ağlamaya başladı... *** Milli savunma Bakanı Kazım Özalp, ilk yatakta yatan Teğmen Refik ‘in hatırını sordu. ‘’İyiyim paşam’’ cevabıyla tam öbür yatağa geçiyordu ki, başhekim sessizce battaniyeyi aralayarak bu iyimser yaralının durumunu gösterdi: İki bacağı da dizlerinin üzerinden kesilmişti. Kazım Paşa’nın gözleri doldu. Eğilip başını öptü, ‘’Benden bir isteğin var mı çocuğum, ailen nerede, onların bir ihtiyacı var mı?’’ dedi şefkatle. Teğmen bir şey istiyor olmaktan utanarak ‘’İstiklal Madalyası’nı hak ettiğimi sanıyorum’’ dedi, ‘’ondan başka bir şey istemem efendim.’’ Son söz kitabın yazarı Turgut Özakman’dan: -Sevgili gençler, İstiklal Savaşı, dünyadaki en meşru, en ahlaklı, en haklı, en kutsal savaşlardan biridir. Emperyalizmi ve yamaklarını dize getiren, bir enkazdan yepyeni, çağdaş bir devlet kurmayı başaran atalarınızla gurur duyun, şehit ve gazi atalarınızın onurunu yalancılara çiğnetmeyin. Sevgilerle... Okumadıysanız, mutlaka okuyun… O şerefli ecdat ile gurur duyun…",https://www.nefes.com.tr/yazarlar/umit-zileli/su-cilgin-turkler-19745
Ümit Zileli,Ümit Özdağ ve Ekrem İmamoğlu’na açık mektup…,29 Mart 2025 06:00,"Değerli hocam, en az 30 yıllık dostum, kardeşim Ümit Özdağ… Kara günlerden geçerken, insanların arasındaki ideolojik farklılıkların, değerlendirmelerin, ayrı bakış açılarının hiç hükmü kalmıyor diye konuşurduk, anımsarsınız. Atatürk milliyetçiliğini ve sığınmacı adı altında ülkemize doldurulan Suriyeli, Afgan ve diğer milletlerden milyonlarca yabancının nasıl bir “demografik” tehdit yarattığı, vatanın büyük tehlikelerle yüz yüze olduğu gerçeğini defalarca masaya yatırdığımızı da hatırlıyorum… Bir konuşmamızda, “Mevzubahis vatansa gerisi teferruattır” deyişinizi de hiç unutamıyorum. İki ayı aşkın süredir Silivri’de tutsaksınız… Bu süre içinde yaşananları eminim adım adım izliyorsunuz… Bir yanardağ misali patlayan halkın “yeter artık” diyerek meydanlarda yarattığı tepki selini, protestoları da görüyorsunuz! Niçin içerde tutulduğunuzu, neden bu kadar zaman içinde bir iddianame hazırlanmadığını en iyi bilen de yine sizsiniz… Üzerinize atılan suçlamayla ilgili bir iddianame yazılıp mahkemeye çıktığınız anda sizi bir saniye dahi içeride tutmanın mümkün olmadığını da hepimiz gayet iyi görüyoruz! Şunu rahatlıkla söyleyebilirim ki; size yapılan haksızlıkların, kumpasların da bu milletin “yeter” diyerek el ele kol kola meydanları doldurmasında büyük etkisi oldu… Bunun ispatı ise ortada: -Zafer Partisi’nin süratle yükselmesi bunu olanca açıklığıyla anlatıyor… Sizin tutsak olduğunuz süreçte hem millet nezdinde hem de partiler arasında birlik fikrinin gönülden desteklenmesi de bu yargımı pekiştiriyor… Sizin daha önceki gün “açlık grevi” kararı aldığınızı öğrenince yüreğimin acıdığını itiraf etmeliyim… Biliyorum; bunca hukuksuzluğa, adaletsizliğe verilecek bir yanıt olması gerektiğini düşünüyorsunuz… Çok haklısınız, kararı verecek olan da sizsiniz ancak yapılacak çok işiniz var: -Oradan çıkacak, partinizin başına geçecek, bu karanlığın yırtılıp atılmasında, başat rollerden birini üstleneceksiniz… Bunun için de sağlıklı olmanız gerekiyor, gerisi zaten sizde tümüyle mevcut. Bu vatanın ve milletin yeniden yükselmesinde, layık olduğu yere ulaşmasında elbirliği ile en fevkinde ne varsa yapılacağından, sizin de tarihe damganızı vuracağınızdan hiçbir kuşkum yok… Vatan size minnettardır… Millet emaneti gözü gibi korudu, koruyor… Milletin büyük oy farkıyla seçtiği İstanbul Büyükşehir Belediye Başkanı Sayın Ekrem İmamoğlu… Sizi, Beylikdüzü Belediye Başkanlığı zamanından beri tanıyorum… Yaptıklarınızdan söz etmeme bile gerek yok; İstanbul Büyükşehir’i söke söke aldığınızda hem de dünya tarihinde görülmemiş bir şekilde tek zarfın içinden yalnızca Büyükşehir Başkanlığı iptal edildiğinde ikinci seçimde 13 binlik oy farkını 806 bin oy farkına çevirdiğinizde neler yapabileceğinizi de zaten ispat etmiştiniz… Hiç yakanızı bırakmadılar! Gözden düşürmek, itibarsızlaştırmak için her yolu denediler ancak ikinci dönemde, bu kez bir milyon farkla kazandınız! Artık gelecek Cumhurbaşkanlığı seçiminde en önemli aday potansiyeline sahip olduğunuz apaçık ortaya çıkmıştı… Bugün Silivri’de tutsak edilmenizin sebebi de bu zaten! Çok açık bir şekilde “tekere çomak sokmak” suçunu işlemiştiniz… Ancak, tarih bize gösteriyor ki, işler birilerinin istediği gibi yürüseydi o durumda zaten tarih olmazdı! Tarih bize, bu konuda o kadar çok örnek veriyor ki, bilmezden, anlamazdan gelmek mümkün değil! Milletin, sizin Silivri misafirliğine başladığınız gün 15,5 milyon oyla Cumhurbaşkanı adayı göstermesi, Saraçhane’de 7 gün boyunca her türlü engele karşın milyonların buluşması bunun yalnızca iki örneği… Bugün, bu kez Maltepe’de miting var; henüz görmedim ama hissediyorum, bu miting de tarihteki yerini alacak. Millet İttifakı dediniz, birlik için çok uğraştınız, şu anda zoraki misafir olarak Silivri’desiniz ancak, istediğiniz, hedeflediğiniz o birliği de sağladınız. Eminim biliyorsunuzdur, “Her şey çok güzel olacak” sloganının mimarı Berkay Gezgin’de tutuklandı. Ama yarattığı sloganı tutuklayamıyorlar, görüyorsunuz, görüyoruz! Şimdi bu millet, meydanlarda bu sloganla birlikte yarattığınız yeni sloganı haykırıyor: -Kurtuluş yok tek başına ya hep beraber ya hiçbirimiz… Vatan size minnettardır… Bu mektup Özdağ ve İmamoğlu ile birlikte hapishanelere atılan tüm yurtseverlere yazılmıştır…",https://www.nefes.com.tr/yazarlar/umit-zileli/umit-ozdag-ve-ekrem-imamogluna-acik-mektup-24722
Ümit Zileli,İtibardan tasarruf olmaz!,13 Nisan 2025 05:00,"Son yıllarımızı kafamıza kakılan üç cümlenin tahakkümü altında geçirdik… İlk iki sözcüklü cümle şöyleydi: -Ben ekonomistim! İddialı bu iki sözcük, başımıza geleceklerin habercisiydi… Ardından dört sözcüklü destek cümlesi geldi: -Faiz sebep, enflasyon sonuçtur! Bu cümleyle birlikte felakete doğru son sürat yuvarlanmaya başladık… Kısacık sürede, dünyanın en güzel, en verimli topraklarında, dünyanın en aç ve yoksul halkına dönüşüverdik! Ülkenin ezici çoğunluğu yoksulluk sınırının en dibine mahkûm edildi… Bu öyle büyük bir felaketti ki, et, peynir, süt, derken sonunda yumurta kuyruklarına kadar geldik! Bu harami düzeninden memnun olan tek kesim ise yandaş iş çevreleriydi… Durum giderek kötüleşirken bir de baktık ki, sarayın günlük harcamaları binlerce asgari ücretlinin toplam ücretlerine denk geliyor; doğal olarak tepkiler yükseldi… Ardından üç sözcüklü o müthiş cümle geliverdi: -İtibardan tasarruf olmaz! Ne demekti, sarayın harcamalarını dile dolamak? Yandaş koro aldı sazı eline “ihanet türküleri” çığırmaya başladı haliyle… Asrın liderimiz canını dişine takmış dünya liginin en üst sıralarını zorlarken, itibarımızı yerle bir etmeye yeltenenler utanmalıydı falan yazıları yazmaya başladılar… İtibar… Gerçekten anlamlı bir sözcüktü… Pekii, biz ne kadar itibarlıydık, asıl sorulması gereken de buydu aslında! Birkaç gün önce beni arayıp, yana yakıla başına gelen vize faciasını anlatan bir değerli arkadaşım geldi aklıma. Ne kadar itibar sahibi olduğumuza şahane bir örnek olur muydu acaba diye düşündüm, paylaşmaya karar verdim… Okuyun, düşünün kararınızı verin. Ben duyduğumda yalnızca üç sözcükle yanıt verebildim: -Al sana itibar! Arkadaşım büyük bir holdingde genel müdür olarak görev yapan bir beyaz yakalı… 1 Mayıs’ın tatil olmasından da yararlanarak kızıyla birlikte 2-3 günlüğüne Hırvatistan’a tatile gitmeye karar vermiş. Öncelikle bir hatırlatma; Türkler için vize almak artık deveye hendek atlatmaktan zor bir durum! Ayrıca, alabilenlere ise en fazla 15-20 günlük vize veriyor Avrupalı dostlarımız, karşılığında da 15-20 bin lira Türk lirasını alıyor! Yani eskisi gibi bir yıl, iki yıl filan artık tatlı bir hayal! Diyeceksiniz ki “ama o durum genel müdürü ilgilendirmez ki, gariban öğrencileri, memurları ilgilendirir. İtibar onlarda” Devam edelim. Bu durumların farkında olan arkadaşım, Holdingin bu işlerle ilgili ajansına yıllık maaş bordrolarını, tapu kayıtlarını, aklınıza gelen gelmeyen her türden belgeyi vermiş, yetmemiş holdingden “üst düzey çalışanımız kızıyla birlikte ülkenize turistik ziyarette bulunacaktır” yazısını da eklemiş. Kızının sponsoru olduğunu da belirtmiş… Kısacası bir çuval belgeyi ajansa teslim etmiş ve sormuş: -Ne kadar sürer işlemler ne kadar vize verirler? Ajans, kızı öğrenci olduğu için 3 ay kadar kendisine de bir yıla kadar vize verilebileceğini iletmiş. Birkaç haftalık bekleyişten sonra sonuçlar gelmiş. Büyük bir şokla birlikte tabi! -Arkadaşımın kızına 20 günlük vize vermiş Hırvatistan, arkadaşımın başvurusu ise reddedilmiş! İtibarın Hırvatçası! Değişik bir şekilde anlatayım… Pasaportu ABD, İngiltere, Almanya, Fransa hatta Brezilya, Meksika vizeleriyle dolu, büyük bir holdingde genel müdür olan arkadaşımın üniversiteye giden kızına 20 gün vize kendisine ise ret yazısı gelmiş, iyi mi! Daha da kötüsü, pasaportuna bir ret kaşesi vurulması da cabası! Ertesi gün büyük bir öfkeyle konsolosluğa giderek bir Hırvat yetkiliyle görüşmüş. Adam bakmış, incelemiş ve “Haklısınız” demiş! Sonra da “siz bir daha başvurun ama bu kez bizim konsolosluğun ajansı aracılığıyla yapın alırsınız” demiş… Ben Türkçeye çevireyim; Hırvat arkadaş, “bir 15 bin daha bayılın ama bizim ajansa” teklifi yapmış. Arkadaşım reddedince de “o halde itiraz dilekçesi yazın” demiş, dilekçe için 45 Euro da para istemiş! Ayrıca gecikme olabileceğini, dilekçenin Zagrep’e gideceğini, kızıyla aynı dönem vize alamayabileceğini eklemeyi de ihmal etmemiş, iyi mi! Yani eğer vize alabilirse kızı ile ayrı tarihlerde tatile gidebileceklerini hiç sıkılmadan söyleyip bir de üstüne şöyle demiş: -Merak etmeyin, bizim ülkemiz güvenlidir. Kızınız iyi vakit geçirecektir, İşte size şahane bir “itibar” hikayesi! Tam bu noktada aklıma değerli Haluk Şahin üstadımın kitabının adı geldi: -Türk olmak kolay değil! Şimdilerde “itibar” üst başlıklı bir kitaba ihtiyaç var bence. Ana başlık için biraz düşünmem lazım!",https://www.nefes.com.tr/yazarlar/umit-zileli/itibardan-tasarruf-olmaz-27797
Ümit Zileli,Hâlâ gecikmiş değiliz!,09 Mart 2025 03:00,"Türkiye Cumhuriyeti, tarihinin en büyük psikolojik harekâtı ile karşı karşıyadır! Dün, Prof. Dr. A. Nezih Erverdi’nin yıllar önce kaleme aldığı ‘’Türkiye ve dünya analizini’’ anlatmıştım. Erverdi, ABD ve AB’nin güçlü bir Türkiye değil, zayıflamış ve Kürt-Türk federasyonuna gitmiş bir Türkiye istediklerini, tüm planlarını buna göre yaptıklarını ve ağır bir psikolojik harekâtı ‘’Özel Harp Yöntemleri’’ ile yürüttüklerini söylüyordu... O süreçteki gelişmelere göz attığınızda Erverdi’nin hiç de haksız olmadığı açıkça görülüyordu! Nevruz kutlamalarında yaşananlar, Abdullah Öcalan’ın doğum gününün Diyarbakır Belediyesi desteğinde fidan dikilerek kutlanması ve Avrupa İnsan Hakları Mahkemesi’nin Öcalan’a yeniden yargılanma yolunu açması ‘’psikolojik harekâtın’’ tıkır tıkır işlediğini gösteriyordu! - Üstelik olası gelişmeler, ‘’bunların henüz iyi günlerimiz olduğunu’’ haykırıyordu! Prof. Dr. Erverdi, analizinin ikinci bölümünde Türkiye’nin nasıl kuşatıldığını, nasıl diz çökmeye zorlandığını anlatıyordu: -Toplum bilincinin oluşmasında en önemli organlar olan basın-yayın kuruluşlarındaki kadrolar neredeyse tamamen ele geçirilmiştir. -Alt kimlikleri öne çıkaran özendirici diziler her televizyonda en çok seyredilen saatlerde yayımlanmaktadır. -Halkın çoğunluğunun ne olduğunu dahi bilmediği Avrupa Birliği hedefi, toplumun önüne her sorunu çözecek kurtarıcı gibi konmuştur. -Sağda ve solda yerleşmiş ancak aynı merkezlerden yönlendirilen hainler, cumhuriyetin temel ilkelerinin dahi tartışılmasını aynı kelimelerle isteyebilmektedir. -Sürekli olarak yapılan dış merkezli müdahalelerle kasıtlı olarak düşük tutulan doların, yaratılacak bir kriz ortamında olması gerekenin çok üzerine fırlatılarak ekonomiye ağır darbe vurulması hedeflenmektedir. -Borsanın ekonomimizin neredeyse yüzde biri bile olmadığı gerçeği basın tarafından halktan gizlenmekte, borsa faaliyetleri ekonomimizin temel göstergeleri olarak halka sunulmaktadır. -Hilafet devleti özlemi duyanlar AB’nin özgürlük ortamının kendilerine bunu sağlayacağını düşünerek en büyük AB yanlıları olmuşlardır. -Fener Rum Patriği arkasındaki ABD ve AB desteği ve dur diyecek kimsenin olmamasının verdiği güvenle açıkça ‘’Ekümenlik’’ yani devlet içinde devlet olma isteğini dile getirebilmektedir. Prof. Dr. Erverdi yerimin darlığı nedeniyle ancak özetleyebildiğim ‘’diz çökertme operasyonu’’ nu anlattıktan sonra neler yapılması gerektiğini de sıralıyor. Bu kez iyice özetlemek zorundayım: -Aslında AB bize muhtaçtır. Yalvarmayı kesip bizim şartlarımızda ve tek parça halinde AB’ye üye olabileceğimiz açıklanmalıdır. Ayrıca 10-15 yıl içinde AB’nin dağılma ihtimalinin yüksekliği de gözetilmelidir. -ABD de en az AB kadar Türkiye’ye muhtaçtır. Bölgemizde ABD hayallerine dur diyebilmenin tek yolu caydırıcı nitelikte güçlü silahlı kuvvetlere sahip olmaktır. -Ne doların yükselmesinin ne de borsanın inmesinin ekonomik olarak bir şey ifade etmediği halka açıkça anlatılmalıdır. -Petrol arama çalışmaları hızlandırılmalı, geleceğin yakıtı sayılan madenlerimiz özelleştirmeden korunmalı, yabancılara peşkeş çekilenler de derhal geri alınmalıdır. -Bu ülkeyi sevenler, ulus devletten yana olanlar en az hainler kadar cesur olmalıdır. Türkler ile Kürtlerin kardeş olduğu gerçeği her an hatırlanmalı, unutulmamalıdır. -Henüz gecikmedik. Bu ülke bizim ve 1919’dan daha kötü şartlarda değiliz. Yeter ki birlik olalım, birliğin doğurduğu gücün farkına varalım” Bir bilim insanının Türkiye’ye biçilen ‘’kader’’ üzerine yaptığı tespitler ve karanlıktan çıkış için önerdiği çözümler bunlardı. Bugün çok daha ağır bir süreçten geçiyoruz… Erverdi, “henüz gecikmedik” derken daha bugünleri yaşamamıştık… Ortadoğu’da, bizim coğrafyamızdan da parçalar kopartılarak “Büyük İsrail”, “Büyük Kürdistan” kurulması hedefi bu denli açıkça hatta fütursuzca ortaya konulmamıştı! Bu hedeflerin ön gelişmesi olarak “Türk-Kürt-Arap Federasyonu” Batı mahfillerinde açıkça dile getirilmiyordu! Ülkemiz henüz açlığın, yoksulluğun, ayrımcılığın, mafya örgütlerinin, sığınmacı adı altında Suriyeli, Afgan başta olmak üzere milyonlarca yabancının merkezi konumuna düşmemiş, demografik yapısı bu denli yıpratılmamıştı! Ümit Özdağ niçin Silivri’de tutsaktır, gazeteciler, akademisyenler, sendikacılar, muhalefet niçin her an bu tehlikeyle yüz yüzedir, şapkanızı önünüze koyup bir düşünün! Ancak, yine de gecikmiş sayılmayız… Bu milletin en umutsuz durumlarda dahi yaptıklarını tarih kaydetmiştir. Emperyalistler bu gerçeği bizden çok daha iyi bilmekte, o nedenle temkinli hareket etmektedirler. Türkiye Cumhuriyeti’nin, vicdansızca parçaladıkları ülkelerden ne kadar farklı olduğunun gayet farkındadırlar! Ancak bir şartla; vakit kaybetmeden üzerimizdeki ölü toprağını atıp silkinmek, birlik olmak halinde… -Mücadele artık yurtseverler ve işbirlikçiler arasındadır!",https://www.nefes.com.tr/yazarlar/umit-zileli/hala-gecikmis-degiliz-20396
Ümit Zileli,Ulus devletten niçin nefret ediyorlar (II),12 Nisan 2025 06:00,"Önceki gün ilk bölümünü paylaştığım emperyalizm-sömürgecilik ve ulus devlet konusuna kaldığımız yerden devam edelim… Sömürgeciliğin ilk aşaması, bir yağma ve yok etme dönemiydi... Üstün “beyaz adam” müthiş bir saldırıyla dünya uygarlıklarını talan etti ve ortadan kaldırdı. Bu dönem hem zenginliklerin Avrupa’ya akarak sermaye birikimine dönüştüğü, hem de Batı’nın siyasi anlamda dünya egemenliğini ele geçirmeye başladığı dönemdi... Ama aynı süreçte, Batı emperyalizmine karşı milli kurtuluş savaşları da başlamıştı. İlk örnek ise Mustafa Kemal’in önderliğindeki Ulusal Kurtuluş savaşıydı. Doğu’dan Batı’ya tüm mazlum uluslar bu örnekle birlikte, “emperyalizmin de yenilebileceğini” gördü ve ulusal kurtuluş savaşları art arda patladı. Aslında Batı’nın kendi dışında tüm uygarlıkları yok ederek bir yere varamayacağını ilk gören Amerika ve onun meşhur başkanı Wilson’du. O tarihlerden başlayarak yeni sömürge politikaları devreye sokuldu. Artık ezilen ulusların kültürlerine varıncaya dek yok etme politikasının yerini her etnik kimliğe özgürlük, özerklik, hatta devlet kurma hakkının tanınması politikası aldı! Wilson ünlü “Ulusların kendi kaderini tayin hakkı” prensibini ortaya koyduğunda Batı uluslaşma sürecini çoktan tamamlamıştı… -Şimdi yapılması gereken, diğer ülkelerin güçlü bir uluslaşma yoluna girmelerini önlemekti! Yeni sömürgeciliğin ABD önderliğinde ve olanca ağırlığıyla gündeme sokulması ancak ikinci Dünya savaşı sonrasında mümkün olabildi. Emperyalistler artık doğrudan sömürgeleştirme, açıkça askeri güç kullanarak işgal etme modasının geçtiğini görüyordu. Artık moda halkların özgürlüğünü savunmaktı! İkinci Dünya Savaşı sonrası sömürgelere ulufe dağıtır gibi siyasi bağımsızlık dağıtıldığı dönemdi. Ama iki şartla: -İşbirlikçi yönetimler ve ekonomik bağımlılık! Peki, küreselleşme ne demek?. ABD’nin siyasi egemenliğinde, devleşen ve tekelleşen çokuluslu sermayenin dünyayı istediği gibi çekip çevirmesi, diğer bir anlatımla sömürmesi demek... Adı da hazır: -Yeni Dünya İmparatorluğu! Christian Science Monitor gazetesinde uzun yıllar önce yayımlanan Scoot Peterson imzalı yazı amaçlanan tek dünya devletini şöyle ilan ediyordu -Terörle savaş sloganıyla etki alanı genişleyen ABD’nin tıpkı Roma ve Büyük Britanya imparatorlukları gibi dünya çapında yayılıyor! Peki, ya ekonomik güç?. Tabii ki ABD desteğindeki devasa çokuluslu şirketler!.. Özellikle 20. Yüzyılın ikinci yarısında devleşen bu şirketler aynı zamanda tekelleşti!.. Bakın İgnacio Ramonet, “Geopolitique du chaos” kitabında ne diyordu: “Uluslararası sermaye, hiçbir kamusal denetimin boyutlarına sığmayan bir güce erişmiştir. General Motors’un cirosu Danimarka’nın, Ford’unki Güney Afrika’nın, Toyota’nın ki Norveç’in gayrisafi yurtiçi hasılasını aşmıştır!..” Dikkatinizi çekerim; söz konusu ülkeler, zavallı Asya ya da Afrika ülkeleri değildi! Sermaye inanılmaz bir hızla güçleniyor ve planlandığı gibi ulusal devletleri ortadan kaldırmanın ön hazırlıklarını yapıyordu… -Bunun adı yeni emperyalizmdi! Yeni emperyalizmin başlıca hedefi ise ulus devletlerdi!.. Wilson’un geçen yüzyılın başında ortaya attığı “her etnik kimliğe devlet” fikri, ince süzgeçlerden geçirilip, çokuluslu şirketlere gerekli teknolojik altyapıyı sağlayacak, yalnızca jandarma kuvvetlerine sahip “çağdaş kent devletleri” düşüncesine ulaşmıştı! Bu düşünce yaşama geçirilebildiği taktirde örneğin İstanbul, İzmir, Antalya gibi gelişmiş şehirler, kuru kalabalıklardan arındırılmış “Kent devletleri” olarak Avrupa Birliği’ne hemen üye olabilirlerdi! Ulusal devletlerin ortadan kaldırılmasının bir başka yaşamsal sonucu da demokrasinin rafa kaldırılmasıydı… Profesör Alpaslan Işıklı, yıllar önce olacakları gayet net biçimde özetliyordu: “Ulusal devlet ortadan kaldırılırken yerine konulmak istenen, uluslararası düzeyde demokrasi değil, uluslararası totalitarizmdir, bir başka deyişle Yeni Dünya İmparatorluğudur!” Sovyetler Birliği’nin yıkılmasıyla birlikte dünya devleti hülyası “Yeni Dünya Düzeni” başlığıyla inşa edilmeye başlandı! Çok açık değil mi?!.. ABD’nin siyasal ve bir avuç şirketin ekonomik egemenliğinde egemenliğinde köleleşmiş bir dünya istiyorlardı! Ancak olmadı, yapamadılar… -Çünkü bu çılgınlığın karşısındaki en büyük, hatta biricik engel olan ulus devletleri yıkamadılar! Bugün, ilerici olmak, solcu olmak demek, ulusal devleti savunmak demek, yani ulusalcılık demek... Yeni emperyalizmle birlikte soldan sağa her renkte işbirlikçiliğe karşı en ağır, en olumsuz koşullarda savaş veren ulusalcı sol güçlerin ortak paydası ise gayet açık: -Yurtseverlik... Murat Ağırel, Timur Soykan… İkisini de uzun yıllardır tanırım: Mustafa Balbay’ın sözleriyle “Gözünü budaktan, sözünü dudaktan sakınmayan” iki yiğit gazetecidir… Çetelerin, hırsız, uğursuz takımının korkulu rüyası hatta kabusudurlar… Yine bir sabah vakti, evlerinden alındılar, önce emniyet ardından tutuklanma istemiyle adliyeye sevk edildiler. Niçin peki? Yalnızca ve yalnızca habercilik yaptıkları için! Nöbetçi hakim adli kontrol şartıyla serbest bıraktı… Buna bile sevinir hale geldik, iyi mi! -İkinizi de kucaklıyorum sevgili kardeşlerim…",https://www.nefes.com.tr/yazarlar/umit-zileli/ulus-devletten-nicin-nefret-ediyorlar-ii-27627
Ümit Zileli,Hakkı huzur!,14 Nisan 2025 06:00,"Abant toplantılarını hatırlarsınız... Hani şu FETÖ Cemaatine bağlı Gazeteciler ve Yazarlar Vakfı’nın her yıl düzenlediği, eski solcusundan liberaline, “yetmez ama evet”çisinden yandaşlara bir yığın “gazeteci-yazar” etiketli muhteremin katıldığı, şenlikli toplantının adıydı... Her yıl, çoğunlukla Abant’ta düzenlenen bu pek ciddi toplantılarda konuşmalar yapılır, tebliğler sunulur, ardından yenilir, içilir halay çekilir, sonunda da her nedense hep Fethullah Efendi’nin görüşlerine tıpatıp benzeyen deklarasyonlar yayınlanır ve evli evine, köylü köyüne dönerdi... Tabii bir dahaki toplantıya kadar... Daha doğrusu biz öyle bilirdik! -Meğer kazın ayağı öyle değilmiş! Yıllar önce CNN Türk televizyonunda Didem Aslan’ın sunduğu “Türkiye’nin gündemi” programının konuğu Yeni Akit gazetesi yazarı Nurettin Veren’di... Önce Veren’i tanıyalım; uzun yıllar Fethullah’ın en yakınında yer almıştı. Diğer bir deyişle “sağ kolu” olarak görev yapıyordu. Sonra kendi anlatımıyla hocasının “çıldırdığına” tanık olmuştu… O kadar ki en yakınında olan kendisini bile “hain” diyerek öldürmeye kalkışmıştı! Nurettin Veren canını zor kurtarıp Türkiye’ye döndükten sonra “itirafçı” olmaya karar verdi. Ancak 2000’li yılların başında onun itiraflarına pek kulak veren olmadı. Yalnızca muhalif gazete ve televizyonlarda yer bulabildi. Yıllar boyu kaçak bir yaşam sürmek zorunda kaldı... Ne zaman ki iktidar-FETÖ ortaklığı düşmanlığa dönüştü, o zaman Veren’in anlattıklarının değeri ortaya çıktı! İşte bu muhterem katıldığı televizyon programında, canlı yayında Abant Toplantıları’nın arka planını anlattı; el değiştiren binlerce dolarlık zarfların hangi isim altında verildiğini bile söyledi: -Hakkı huzur! Nurettin Veren gayet açık biçimde anlatıyordu: -Katılan herkese zarf içinde en az ikişer, üçer bin dolar verilirdi! Programın sunucusu Didem Yılmaz şaşkınlıkla soruyordu: -Yani liberal, gazeteci, yazar, aydın herkese mi veriliyordu?.. Cemaatin işleyişini gayet iyi bilen bir zamanların “sağ kolu” Veren tereddütsüz yanıtlıyordu: -Herkese! Gazete ve televizyonlarda önemli yerlerde olan Cemaat dışından katılan isimlere katıldıkları her toplantıda verilirdi “Hakkı huzur” olarak! Peki neydi bu Hakkı huzur?.. Veren onu da şöyle tarif ediyordu: -Teşrif ettiniz, buraya kadar gelerek külfete girdiniz denilerek kibarca verilen rüşvet! Bitmedi!.. Katılan herkese verilen zarfların dışında tebliğ sunan, konuşma yapanlara da ayrı bir zarf daha verildiğini söylüyordu Veren! Tabii, onun da şöyle bir kıstası vardı: -Tebliği sunan bunu kendi fikirleriymiş gibi anlatırdı. Ancak konunun ana fikri, Fethullah’ın düşünceleri daha önce kulağına üflenir, tebliğ o çerçevede sunulur, sonrasında da zarf gelirdi! Nurettin Veren, sunucunun inanamaz şaşkınlığı karşısında kendinden gayet emin bir şekilde şu çağrıyı da yapıyordu: -Hepsi alır... Gidip de ‘ben almadım’ diyen varsa yüzleşip, yeminleşebiliriz! Programı izledikten sonra günlerce bekledim... Bu iddialara yanıt verecek, “yalan söylüyor” diyecek birisi çıkacak mıydı acaba? Ne yalan söyleyeyim; ben “elbet bir karşı çıkan olacaktır” diye düşünüyordum... Günlerce gazeteleri, internet haber sitelerini taradım hiçbir karşı çıkışa rastlayamadım! Oda Tv, Abant Toplantılarına katılan gazeteci yazarlardan bir bölümünün listesini yayınladı, yine tık çıkmadı! Uzun süre bekledikten sonra sitede yayınlanan bu isimlere açık mektup yoluyla bizzat sormaya karar verdim; işte o isimler: -Mehmet Altan, Ahmet İnsel, Nuray Mert, Nilüfer Göle, Ceyda Karan, Baskın Oran, Murat Belge, Asaf Savaş Akat, Cengiz Çandar, Ergun Babahan, Ömer Laçiner, Nazlı Ilıcak, Etyen Mahçupyan, Cengiz Aktar, Fuat Keyman, Eser Karakaş, Rober Koptaş, Oral Çalışlar, Gülden Aydın... Biliyordum ki bu liste çok daha uzun. Aynı kıratta epey isim daha bu toplantıların müdavimiydi. Ancak öncelikle haberde isimleri geçenlere sormanın daha yerinde olacağını düşündüm. Sorular gayet basitti: -Nurettin Veren’in iddiaları doğru mu? -İçinde 2-3 bin dolar olan zarfları “Hakkı Huzur” niyetine aldınız mı? -Tebliğ sunanlarınız ayrıca zarf aldı mı?.. Bunun için “kulağına üflenen” şekilde tebliğ kaleme aldı mı? -Almadıysanız niçin “cevap hakkınızı” kendi sütununuzda bile olsa kullanmadınız? -Aldıysanız bunun bir “gazetecilik görevi” karşılığı olduğunu mu düşündünüz? -Hiç utanıp sıkılmadınız mı? Nurettin Veren’in canlı yayında söylediklerine yanıt veremeyenlerin bu sorulara yanıt vereceğini de hiç sanmıyordum! Verecek olanlara köşemin açık olduğunu da ilan etmiştim... Vermezlerse de pek önemli değildi aslında... Yaptıkları yapacaklarının teminatıdır der, ancak peşlerini de asla bırakmazdık! -Çünkü, buharlaşsalar da yurtdışına hicret de etseler, suret-i haktan görünmeye de çalışsalar alınlarındaki kara lekeden asla kurtulamazlar! NOT: Yukarıdaki listede yer alıp daha sonra yaşamını yitirenlerin isimleri silinmiştir…",https://www.nefes.com.tr/yazarlar/umit-zileli/hakki-huzur-28011
Ümit Zileli,Hazır olun ey halkım!,16 Mart 2025 05:00,"Önce aşağıdaki yazıyı okuyup hazmetmenizi rica ediyorum! “Plan yürüyor... Aslında, yürümek ne kelime, maşallah dörtnala koşuyor! Kendilerine “aydın” denilmesini istemeyen 12 adet “düşünür”ün Tayyip Bey ‘i ziyareti karanlık “plan”ın büyük olasılıkla sondan bir önceki aşamasını tetikledi... Türkiye Cumhuriyeti’nin Başbakanı ise hem bu “düşünürlerle” yaptığı toplantıda hem de yaklaşık 600 kişinin izlediği Diyarbakır konuşmasında “Pandora’nın kutusu”nu ağzına kadar açıverdi. Kutu açılınca ortaya çıkanlara bir göz atalım: Avrupa Birliği, Türkiye’ye, Güneydoğu’daki sorunların çözümünün hızlandırılması için bir komite kurulması önerisinde bulundu. Kimler bulunacaktı bu komitede? IMF, Dünya Bankası ve tabii ki AB! Ne yapacaktı bu komite? Acil eylem planı hazırlayacaktı! Peki, ne türden bir “acil” çözüm yaratacak bu eylem planıydı bu? -Bölgeler arası eşitsizliği elbirliği ile ortadan kaldıracak, sorunları çözecek! Nasıl plan ama? Sevgili Hasan Pulur, Milliyet’teki köşesinde tarihin nasıl tekerrür ettiğini şu satırlarla anlatıyordu: -Bir zamanlar da Osmanlı’yı “adam etmek” için “Islahat Heyetleri” kurmuşlardı. Tuna Vilayetleri Islahat Heyeti, Şark Vilayetleri Islahat Heyetleri gibi... Balkan milletlerini de böyle ayaklandırdılar, Ermenileri de... İşte bu denli açık; gözümüze soka soka gerçekleştirilen plan bu: -Yeni Sevr! Bitmedi! Daha AB’nin gayet açık önerisinin şokunu atlatamadan, ABD’nin Milliyet’te Yasemin Çongar marifetiyle yaptığı “gayri resmi” teklifle apışıp kaldık! Amerikalı bir “üst düzey yetkili” Çongar’a “Diyarbakır Baharı” adını verdiği önerileri dikte etmiş! Siz Yasemin Hanımı ileriki yıllarda Ergenekon-Balyoz kumpasları öncesi yayına başlayan “The Taraf” gazetesinin genel yayın yönetmen yardımcısı olarak hatırlayacaksınız! Gelelim ABD’li yetkilinin “müthiş önerilerine.” Buyurun okuyun: - Kürt sorununun geniş katılımla tartışılabileceği bir toplumsal ortam. - Güneydoğu’ya yönelik refah arttırıcı önlemlerin kâğıt üzerinde kalmaması. - Ankara’nın Iraklı Kürtlerle pozitif ilişki kurması. - Bir Kürt partisinin acilen kurularak TBMM’de temsil edilmesi. İlk iki maddenin AB’nin istediği “Acil Eylem Komitesi” önerisinden hiçbir farkı yok! Bu konuda düğmeye basıldığı ise çok açık sırıtıyor... Üç ve dördüncü maddeler ise senaryoyu, yani “planı” tamamlıyor; Barzani ile sıkı ilişkiler ve nereye bağlı olacağı çok açık bir Kürt partisinin acilen siyasal arenada temsili! -Yani, “Yeni Sevr”in hayata geçirilmesi! Peki, ya sonra?.. Sonrasını da Leyla Zana’nın takımından eski DEP Milletvekili Orhan Doğan anlatıyor: “Gün gelecek, böyle bir süreç (yani Cumhuriyet hükümeti ile PKK’nin masaya oturması) Türkiye’de başlayacak... Ben şunu da söylüyorum; zamanı geldiğinde Öcalan’ın serbest bırakılacağı biliniyor. Zamanı geldiğinde muhtemelen serbest kalacak... Türk toplumunun da buna duygusal olarak hazırlanması gerekiyor...” Ya işte böyle! Dikkat ederseniz Doğan, “Serbest bırakılması gerekir” ya da “Umuyoruz” demiyor, “Serbest bırakılacağı biliniyor” diyor! Bu ne demek? Şu demek: -Perde arkasında bazı anlaşmalar çoktan kotarılmış, “zamanı geldiğinde” Öcalan İmralı’dan törenle uğurlanacak! Peki, adam hayal mi görüyor? Kesinlikle hayır! Baksanıza, Tayyip Bey “Kürt sorununu” tıpkı İmralı sakininin uzun süredir söylediği gibi “demokratik çözüm” yoluyla halledeceğini ilan etti bile. Asıl önemlisi, yaptığı benzetmeydi: -İnşallah bizde de bu sorun İrlanda’daki gibi biter. Tayyip Bey’in İrlanda sorununu, üniter bir devlet olan Türkiye’nin bir bölgesiyle karşılaştırmasının vahameti bir yana, işin sonunda tıpkı İngiltere Başbakanı Blair ‘in, IRA’nın siyasi kanadı olan Sinn Fein lideri Gerry Adams’la yaptığı gibi, Kürt partisinin başına geçecek malum şahısla el sıkışıp gülümseyen pozlar vermesi gerekebilir! Sahi, ABD’nin “acilen” kurulmasını istediği Kürt partisi, bunun için kotarılıyor olmasın! Eğer öyleyse, bir zamanlar işbirlikçi kalemlerin, İmralı sakininin karşısında eğilip bükülerek söyledikleri o meşhur ifade yeniden hayat bulacak demektir, “duygusal olarak” hazırlanın ey halkım: -Sayın Öcalan!” Ne kadar güncel, son zamanlarda bize yaşatılanları anlatan bir yazı, değil mi? Ne yazık ki değil! Yukarıda okuduğunuz yazıyı tam 20 yıl önce, 24 Ağustos 2005’te kaleme almıştım… Daha o çok meşhur “çözüm süreci” dahi yoktu ortada… Terörist başı henüz “Kurucu önder” mertebesine ulaşmamıştı! İlk kez o günlerde ortaya atılan IRA modeli, sonraki yıllarda; 2015, 2017, 2019 yıllarında da pişirilip yeniden önümüze konulacaktı! Açın birkaç gün önceki gazete ve haber sitelerini, 20 yıl önce ilk kez önümüze konulan aynı yemeği göreceksiniz! Oyun gayet büyük, gayet ciddi… Duygusal olarak hazır edilmek istemiyorsanız, formül gayet açık: -Bu karanlığı yırtacak tek güç Türk milletinin birliğidir…",https://www.nefes.com.tr/yazarlar/umit-zileli/hazir-olun-ey-halkim-21961
Ümit Zileli,Deja vu!,22 Mart 2025 06:00,"Dünün en çok ilgi çeken, kahkaha fırtınası yaratan açıklaması ile başlayalım. AKP Sözcüsü Ömer Çelik günlerdir süren suskunluğu bozdu ve sosyal medyada “ne bu, fıkra mı?” tepkilerine neden olan şu açıklamayı yaptı. -İBB Başkanı Ekrem İmamoğlu’na yönelik dosya hakkında bilgimiz yok. Siyasetçinin yapması gereken yargı sürecini izlemektir… Ardından şu sözleri de ekledi çelik: -Cumhur İttifakımızın adı demokrasi ile yan yana yazılır, darbenin karşısına yazılır… Tumturaklı sözlerdi tabii; ancak nedense pek ciddiye alınmadı hatta “kısa fıkra” olarak algılandı! Yanıt CHP Sözcüsü Deniz Yücel’den geldi: -Külahımıza anlatın! Sizi bilmem ama ben gülümseyerek dinledim… Ancak dün yaşananlar bırakın gülümsemeyi bir tarafa, “tarih babanın” kara kaplı defterinde yer alacak derecede “kara-komik” açıklamalar, olaylar ve kararlarla doluydu. -Gelin birlikte gözden geçirelim… Mesela, Ankara ve İzmir valiliklerinin art arda aldığı yasaklama kararlarına bakalım: İki kentimizde de 5 gün süreyle eylem yasağı getirildi. Gerekçe neydi peki? Ankara valiliği şöyle diyordu gerekçesinde: -Sosyal medya üzerinden yapılan çağrıların protestoları büyütme ve şiddet eylemlerine riski taşıması. Bu nedenle halkın güvenliği ve kamu düzenini korumak amacıyla 21 Mart 2025 saat 14’ten 25 Mart 2025 saat 23.59’a kadar tüm açık ve kapalı alanlardaki eylemler yasaklanmıştır. İzmir’in gerekçesi de aynıydı… Bir de miting, gösteri, yürüyüş, kapalı salon toplantısı gibi yasaklara neler eklendi ona da bakalım: -Basın açıklamaları, çadır kurma, imza kampanyaları, el ilanı dağıtımı, pankart ve afiş asılması gibi etkinlikler. Bu yasaklara uymayanlara adli ve idari işlemler uygulanacağı da duyuruldu. İstanbul ve İzmir’de de aynı eklemeler kamuoyuna açıklandı. Kısacası 5 gün süreyle bu illerde “olağanüstü hâl ilan edilmiş oldu! Kısacası istediğin gibi düşünebilirsin ama açıklamamak kaydıyla deniyordu! Yeri geldiği için açıkça sormak istiyorum: -Bildiğim kadarıyla yürüyüş, gösteri, miting ifade özgürlüğünün ayrılmaz bir parçasıdır ve anayasa tarafından da teminat altına alınmıştır. Yoksa bunlar anayasadan toptan çıkarıldı da bizim mi haberimiz yok? Ülkenin en büyük üç kentinde arka arkaya yasaklar getirilip olağanüstü hâl ilan edilirken, Türkler, İngiltere’den Belçika’ya, Almanya’dan İtalya’ya en büyük kentlerin en gözde alanlarında protesto eylemleri yapıyordu. Genç, yaşlı, kadın, erkek Türkler en ufak şekilde rahatsız edilmeksizin sloganlar atarak, konuşmalar yaparak Ekrem İmamoğlu’nun gözaltına alınmasını protesto ettiler. Hep birlikte “kahrolsun istibdat, yaşasın hürriyet” diye haykırdılar… Bu arada önce İçişleri Bakanı Ali Yerlikaya ardından Adalet Bakanı Yılmaz Tunç CHP’nin miting çağrılarına karşı sert açıklamalar yaptılar. Yerlikaya’nın sözleri iktidarın demokrasiden ne anladığı konusuna gayet net ışık tutuyordu… Bakın ne diyordu Yerlikaya: -Halkı sokağa, meydanlara çağırmak en hafif tabiriyle sorumsuzluktur… Sokakları karıştırmanın vebalini hiç kimse ne siyasi ne hukuki ne de vicdani olarak ödeyebilir! Bakan Tunç’un uzun açıklamasının da Yerlikaya’dan farkı yoktu aslında. “Provokatörlere, milletimizin huzurunu bozmak isteyenlere asla fırsat verilmeyecektir” türünden laflardı. Ancak, bir bölüm vardı ki hemen dikkatimi çekti. Şöyle diyordu Bakan Bey: -Soruşturma tamamlandığında dosyanın içeriği, iddialar, savunmalar ve deliller tüm şeffaflığıyla kamuoyunun bilgisine sunulacak, maddi gerçek iddialar ve savunmalarla net bir şekilde ortaya çıkacaktır. Yılmaz Bey’e sormak lazım; o halde haftalardır ve de gözaltı sonrası günlerdir iktidar medyasında çarşaf çarşaf yer alan sözde “bilgi kılıklı” karalama ve saldırı furyası neyin nesiydi acaba? Yanıt verebilme özgürlüğü olmayan insanları taşlamak dünyanın en kolay ve ucuz yoludur. Ergenekon-Balyoz sürecinde bu oyunun nasıl tezgahlandığına, FETÖ terör örgütünün müritleri polis, savcı, “gazeteci” üçgeninin nasıl da verimli çalıştığına hep birlikte tanık olduk! Adına gazeteci demeye utandığım bir kısım tetikçinin adeta sorgu odasından geliyor edasıyla söylediklerini bu kulaklar çok duydu! Şu sıralarda Silivri’de yaptıklarının bedelini ödeyen “Bavulcu” lakaplı Mehmet Baransu’nun TV programında “Mustafa Balbay’ı da içeri aldık” dedikten sonra kırdığı potu anlayıp sözcüğü “aldılar” şeklinde değiştirmesini ise hiç unutmadık! Şu anda adeta bir “deja vu” duygusu içindeyim; aynı şeyleri uzun yıllar sonra tekrar yaşama hissi bu! -Milleti “saf” yerine koymak değil midir bunun adı sayın adalet bakanı? Bu arada değerli gazeteci kardeşim İsmail Saymaz Gezi Olayları nedeniyle çıktığı Mahkemede ev hapsi cezasına çarptırıldı. Üzülsem mi, yaksa “hiç olmazsa tutuklanmadı” diye sevinsem mi bilemedim.",https://www.nefes.com.tr/yazarlar/umit-zileli/deja-vu-23289
Ümit Zileli,O kadar ucuz değil!,15 Mart 2025 05:40,"Sıra geldi, “tarihçi” Aykut Kansu’nun en can alıcı konuda, Türk devrimleri ve Mustafa Kemal Atatürk hakkında söylediklerine... Kansu, 1923’e karşı o denli öfkeliydi ki hırsını bir türlü alamıyor, dönüyor, dolaşıyor, Cumhuriyetin kuruluşuna yükleniyordu. Ama Allah’tan İttihatçılar vardı! Bakın ne diyordu “tarihçi” Kansu: -Çok daha açıktan bir askeri diktatörlük kurulabilecekken, işin çok sakata gitmesinin önlenmesinde İttihatçıların çok büyük rolü var. Gördünüz mü, tarihçi konuşmasını; işlerin sakata gitmesini İttihatçılar önlemiş! Kansu’nun, Atatürk’ün modernizmin aleyhinde olduğu, Batılı kılık kıyafete karşı olduğu yolundaki çarpıtmalarına yalnızca Atatürk’ün binlerce fotoğrafı ile yanıt vermek yeterliydi aslında… Ancak Atatürk’ün 1920-23 arasında TBMM’de bu yönde konuşmaları olduğu yolundaki iddiasını da kaynak göstererek ispatlamak zorundaydı Kansu. Özellikle ‘’Türklere yakışan kıyafet bu değildir’’ diye modern Batılı şeklinde giyinenleri suçlayan, aleyhte konuşmaları nerede, ne zaman yaptığını belirtmeliydi. Ben, tesettür, fes gibi giysiler aleyhinde konuşmalarını biliyorum. Kansu’nun iddia ettiği modernizm aleyhine konuşmalarını ise hiç bilmiyorum. Ama bir şeyin fena halde farkındayım: -Tam üç köşe yazımda verdiğim yanıtlarda, dayandığım kaynakları, belgeleri bir bir açıklıyordum ve ben tarihçi değildim. Aykut Kansu, iddiaları, tezleri ile ilgili bir tek kaynak ya da belge açıklamıyordu ama sıfatı tarihçiydi! Gülmeyin lütfen! Sosyal ve ekonomik alanda çok muhafazakâr ve otoriter olan Atatürk’ü modernizm noktasına getirenlerin İttihatçılar olduğunu ileri sürüyor Kansu. Onların silahlarını elinden almak ve İttihatçı muhalefeti susturmak için devrimleri yaptığını söyleyecek kadar da ileri gidiyor muhterem… Aynı Kansu, birkaç satır yukarıda İttihatçıların örgütlenmesinin engellendiğini, 1925’teki Takriri Sükûn Yasası ve 1926’daki İzmir Suikastı sonrası kurulan İstiklal Mahkemeleri yoluyla İttihatçıların işinin bitirildiğini söylüyor! Atatürk, tasfiyeyi yaptıysa niçin İttihatçı korkusuyla devrimleri yapsın? İnsanda gerçekten biraz sıkılma olur; Latin alfabesi, medeni kanun, aile hukuku, kadın hakları, kadınların öğretmen olması, iş hayatına girmesi hep İttihatçıların başlattığı ya da başlatmak üzere olduğu projelermiş! O yüzden, ülkenin ilk Müslüman kadın tiyatro sanatçısı Afife Jale sahneden yaka paça indirilmiş, olmadık eziyete maruz kalmıştı değil mi? Bu saçmalığa, Sevgili Işık Kansu’nun o zamanlar Ankara Kulisi köşesinde bu ‘’tarihçiye’’ verdiği ders niteliğinde yazıdan bir alıntıyla yanıt verelim: ‘’Tarihçi Aykut böyle tuttururken Atatürk’ün ‘Cumhuriyetin ilan edileceğine, padişah ve hanedanlığın, tesettürün ve fesin kaldırılacağına, şapka giyileceğine, Latin harflerinin kullanılacağına’’ ilişkin düşüncelerini devrimlerden ve kurtuluştan yıllar önce, 7-8 Temmuz 1919 gecesi tarihçi Aykut’un dedesi Nafi Atuf Kansu’nun hala torunu Mazhar Müfit Kansu’ya yazdırmış olduğunu da görmezden geliyor (Tarihçi Aykut’a git de bak notu: Mazhar Müfit Kansu, Erzurum’dan Ölümüne Kadar Atatürk’le Beraber, 1. cilt, Türk Tarih Kurumu, 3. Baskı, 1988)’’ İşte bu kadar! “Tarihçi” Aykut Kansu ve onun gibiler iyice anlamalı ki; esip savurmayla tarihi tahrif etmek o kadar kolay, o denli ucuz değildir! Bu ülkenin emperyalizme başkaldırısı ve yıllar süren Kurtuluş Savaşı’na, o savaştan sonra kurulan Cumhuriyete ve Türk insanına ‘’kul değil, insan olmanın’’ önünü açan Türk devrimlerine ahlak ve terbiyeden yoksun bir şekilde saldırmak da o denli ucuz değildir... -Aykut Kansu ve onun gibiler önce bu gerçeği öğrenmeli, sonra da gerçek tarihi hazmetmeyi öğrenmelidir! Geçen gün, hem de kadınlar gününde değerli dostum, kardeşim İsmail İnanç’tan bir plaket aldım… Aynı plaket bu ülkenin pek çok değerli yurtseverine de gitmişti. Üzerinde İsmail’in ürettiği bir özdeyiş vardı: -Kadınlar “ATATÜRK” demedikçe karanlık kabadayı gezer! Yüreğine sağlık sevgili İsmail, olabildiğince üretmeye devam kardeşim…",https://www.nefes.com.tr/yazarlar/umit-zileli/o-kadar-ucuz-degil-21780
Ümit Zileli,Türk Devrimi (II),23 Mart 2025 05:00,"Pazartesi günü köşemde paylaştığım “Türk Devrimi” başlıklı yazımın sonunda perşembe günü ikinci bölümle devam edeceğimi söylemiştim… Ancak ortaya karışık “kumpaslar” nedeniyle bölüneceği hiç aklıma gelmemişti! Bugün kaldığım yerden devam ediyorum. Zaten bu tarihi gezinti yaşadığımız süreçle, başımıza örülmeye çalışılan “yeni rejime” geçme tezgahlarıyla da bire bir örtüşüyor, okuyunca hemen anlamamak mümkün değil! İyi okumalar… Pazartesi yazımda, 1923’te dünyanın ve Türkiye’nin içinde bulunduğu koşulları anlatmıştım. Demokrasinin hemen her türlü koşuluna sahip ülkelerde bile faşizmin yükseldiği bir dünyada, bu koşulların hiçbirine sahip olmayan Türkiye’de Mustafa Kemal nasıl bir yönetim düşünüyordu?.. O günün dünyasında durum şuydu: Bir yanda dünyanın büyük bölümünü sömürgeleştirmiş ve bu sayede gelişmiş emperyalist ülkeler, diğer yanda yoksul sömürge ve yarı sömürge ülkeler... Ve bir de kendi özgün modelini oluşturan Sovyetler Birliği. Batı örnek alınabilir miydi?.. Hayır! Çünkü sosyal yapı Batı’nın kapitalist düzeyine taban tabana zıttı. Sermaye birikimi oluşmamış, sanayisi olmayan, işçi ve işveren sınıfları bulunmayan Türkiye’nin liberal kapitalizm ile kalkınması da mümkün değildi. Sosyalist kalkınma modeli de yine sanayi ve işçi sınıfı bulunmaması nedeniyle olabilir görünmüyordu. Kısacası, o zamanın bilinen tüm yolları, Türk toplumunun tarihsel, sınıfsal ve sosyal gerçeklerine uymuyordu… -Peki, Mustafa Kemal ne yaptı? Kurtuluş Savaşı’nda ne yaptıysa onu yaptı!.. Antiemperyalist ve bağımsız çizgiden hiçbir ödün vermeden, halka ve ülke kaynaklarına dayanarak yeni bir yol bulmak... Bu yol, özgün bir örnek olarak ortaya çıktı: -Özel girişimciliğe yer veren, ancak kapitalist olmayan, devletçiliği öne çıkaran, ancak sosyalist olmayan bir ekonomik kalkınma modeli. Yani karma ekonomi! İşte bu yeni yol, ülkenin silkinip kendine gelmesini ve 1929 Büyük Bunalımına rağmen kendi ayakları üzerinde duran bir ekonomik kalkınmayı başarmasını sağladı. 1929-39 arasında tüm dünyada sanayi üretim artışı yüzde 19 iken Türkiye’de yüzde 96 olmuştu. Gelelim devrimci kararlılığa ve Aydınlanma Devrimi’ne... Kemalist Devrim her şeyden önce bir kültür devrimidir. Amaç, çağın gereklerine uygun “yeni insanı” yaratmaktır. Batı’da koşullar, 400-500 yıllık bir süreçte yeni insanı yaratmış ve o insan da evrimi (devrimlerin de yardımıyla) gerçekleştirmiştir. Türkiye’nin ise ne böyle bir zamanı ne de lüksü vardı... -Devrimin kendisi yeni insanı yaratmak zorundaydı! Türk Devrimi, yüzlerce yıllık bir süreci 15 yıla sığdırarak “olanaksız” denileni gerçekleştirmiş, ümmetten çağdaş, bağımsız ve özgür bir ulus yaratmayı başarmıştır. Arka arkaya yapılan devrimler bunun kanıtıdır. Bu kısacık sürecin adı “Kuruluş Dönemi”dir ve tarihe Türkiye Cumhuriyeti’nin yüzünü ağartacak ilerici bir dönem olarak kazınmıştır... Peki, bu dönem otoriter miydi? Evet, otoriterdi!.. Ama içinde demokratik unsurları olabildiğince taşıyarak!.. Ve asla zamandaşı Avrupa ülkeleri gibi totaliter (faşist) olmadı. Ayrıca o devrimler, sorarak, referandum yaparak gerçekleştirilemezdi!.. Kadının eşitliği erkeklere sorularak sağlanamazdı! Devrimci yönetimin otorite ve baskısı özellikle dinci gericiliği hedef almıştı ve sonuna dek doğruydu... Siz hiç, demokrasi istemi dahi bulunmayan bir toplumda halka “özgürlük ve demokrasiyi” öğretmek için Medeni Bilgiler kitabı yazan bir diktatör gördünüz mü? Hiç düşündünüz mü; 20. yüzyılın büyük devrimcilerinden bazılarının heykelleri yerlerde sürüklenirken, bazılarının isimleri neredeyse tarihten silinirken Atatürk neden hâlâ halkının büyük çoğunluğunun sevgi ve saygısına sahip?.. Hollandalı profesörün hayretle sorduğu soruyu paylaşayım; -Sovyetler yıkıldı, Yugoslavya parçalandı, Türkiye niçin hâlâ ayakta? Yanıt açık; Atatürk, bir orta çağ toplumundan yola çıktı. Yaşadığı 15 yıl gibi kısacık süreye ırk-din-cinsiyet-sınıf ayrımı olmaksızın tüm yurttaşlar arasında“hukuksal eşitliği” sığdırmayı başardı da ondan... Sevgili Ahmet Taner Kışlalı’nın anlatımıyla, Atatürk dönemi, kendi koşulları içinde olabilecek en demokratik ve ilerici yönetimdi. Ve bu açıdan Türkiye’nin bugünkü yönetiminden daha demokratikti!.. Yine yerim bitti!.. Halbuki Kemalist devrimin etkileri, değerlendirmesi ve karşıdevrim sürecine gelemedik. Sabrınıza sığınarak ve de herhangi bir gelişme yaşanmazsa devamı pazartesi günü… Bugün sandık günü! CHP’li olun ya da olmayın Cumhurbaşkanı adayını seçmek ya da destek oyu vermek için sandıklar sizi bekliyor… İYİ Parti Grup Başkan Vekili Turhan Çömez’in “Cesaret İttifakı” açıklaması çok değerlidir. Asla unutmayın; İsmet İnönü’nün “bir ülkede namuslular namussuzlar kadar cesur olmadıkça o ülkede kuruluş yoktur” sözleri şiarınız olsun!",https://www.nefes.com.tr/yazarlar/umit-zileli/turk-devrimi-ii-23416
Ümit Zileli,Türk Devrimi (IV),27 Mart 2025 05:00,"Başlığı görünce şaşırdınız değil mi? Türk Devrimi dizisini pazartesi günü verdiğim küçük bir ders niteliğindeki yanıt ile bitirmiş, tarihe havale etmiştik... Ancak, kaleme aldığım üç yazımı topluca gözden geçirdiğimde, bir noktayı eksik ya da üstünkörü geçtiğimin farkına vardım. -Türk Devrimi’nin lideri Mustafa Kemal Atatürk’ün dehası ve yaptıklarının dünyadaki yankısı! Aşağıda okuyacağınız yazımla birlikte, aslında ciltlere ancak sığacak bu müthiş atılım ve sonrasındaki ihanetler “iyi bir özet” halinde tarihe havale edilmiş olacak… Öncelikle, geçmişi iyi bilmek, bugün içinde bulunduğumuz karanlığı ve çıkış yolunu göstermesi açısından çok önemli... Daha da önemlisi, benim gözden kaçırdığım ama ışıklar içinde uyusun Vural Savaş ‘ın titiz araştırmacılığı sayesinde yakaladığım yaşamsal önemdeki bölümü eklemezsem, “Türk Devrimi” dizisi eksik kalacaktı… -İşte bir dehanın ölümsüzlüğünün yadsınamaz ispatı, iyi okumalar… DÜŞMANININ KALEMİNDEN ATATÜRK! Atatürk dönemi “gericiydi” diyen işbirlikçiye tokat gibi yanıt, aslında 1934 yılında, o tarihten 10 yıl önce Anadolu’yu işgal etmiş, sonunda da denize dökülmüş bir düşmanın önderi tarafından verilmişti: -Yunanistan Başbakanı Venizelos tarafından! Venizelos, Atatürk’ü Nobel Barış Ödülü’ne aday göstermişti... Venizelos’un 12 Ocak 1934’te Nobel Komitesi Başkanı’na yazdığı mektup, Mustafa Kemal’in ve henüz 10 yılını doldurmuş olan Türkiye Cumhuriyeti’nin akıl almaz başarısını anlatan binlerce kitap ve makalenin kısacık bir özeti gibiydi... Yunan Başbakanı, mektubunun girişinde, Yakındoğu ve Orta Avrupa’nın büyük bir kısmının (Balkanlar) asırlardır çektiği acıları aktardıktan sonra şöyle devam ediyordu: -Mustafa Kemal Paşa’nın düşmanlarına karşı yaptığı milli harekâtın galibiyetle sonuçlanmasının ardından 1923 yılında Türkiye Cumhuriyeti’nin kurulması bu istikrarsız duruma son verdi. Bir milletin hayatında bu kadar kısa süre içinde böylesine köklü bir değişim nadir görülmüştür... Büyük devrimci Mustafa Kemal Paşa’nın başlattığı hızla, sultanlar rejimi yıkılmış ve gerçekten laik bir devlet kurulmuştur. Millet tümü ile çağdaş uygarlıkların önünde yer almak için, şevk ile ilerleme yolunda bir atılım yapmıştır. Barışı takviye hareketi, yeni ve seçkin Türk devletine bugünkü görüntüsünü veren tüm iç reform hareketleriyle birlikte yürütülmüştür... Anadolu faciasının hemen akabinde kendini yenileyen Türkiye’ye, bir anlaşma fırsatı görerek elimizi uzattık. O, bu uzanan eli samimiyetle kabul etti... Barışın borçlu olduğu bu kıymetli katkının sahibi kişi, Türkiye Cumhurbaşkanı Mustafa Kemal Paşa’dır. Bu nedenle Yunan Hükümet Başkanı sıfatı ile ben, Mustafa Kemal Paşa’yı Yüksek Nobel Barış Ödülü için aday göstermekle şeref kazanırım...” Yaa, işte böyle! daha on yıl önce işgal ettiği, boğazlaştığı bir ülkenin liderini Nobel’e aday gösteren bir başbakan, inanılmaz değil mi? İNGİLİZ GAZETESİNDEKİ ATATÜRK YAZISI! Bir de dünyaca ünlü İngiliz gazetesi The Times’da, 1938 yılında çıkan başyazıya bir göz atalım: -Avrupa’nın hasta adamını birkaç yılda ilerici modern bir ülkeye ve Balkan Yarımadası’nda, Doğu Akdeniz’de ve Batı Asya’da bir barış ve istikrar abidesine dönüştüren ihtilal (Anadolu ihtilali) gibi sürpriz değişimlere tarihte çok az rastlanmıştır. Başyazı, Birinci Dünya Savaşı öncesi Türkiye’nin emperyalist güçler tarafından nasıl paylaşılmak üzere olduğunu, nasıl sömürgeleştirildiğini anlattıktan sonra şöyle sürüyordu: -Bugün Türkiye herkesin saygısını kazanmıştır. Artık hiçbir yabancı Türkiye’nin içişlerine karışmayı aklının ucuna bile getirmiyor. Komşular, bırakın Türkiye’ye kötülük yapmayı, onunla iyi geçinmek ve iş birliği yapmak istiyorlar. Yabancı finans çevreleri; yeni Türkiye’nin, herhangi bir projeyi, ancak ülkenin çıkarları ve iktisadi bağımsızlık doğrultusunda olduğu takdirde görüşülebileceğini artık öğrenmiş bulunuyorlar... Başka söze gerek var mı? Aslında bir o günlere, bir de bugünlere bakıp karşılaştırmak yeterli ama bağlandığı efendinin direktiflerini uygulayan uşak ruhlu sözde aydınların itiraf etmesini beklemek de düpedüz saflık olur! İçinde yaşadığımız süreç, bu karanlık günler mutlaka “güneşli günlerle” sonlanacaktır. Halk son sözünü müthiş bir direnç ve alkışlanacak bir asaletle söylemeyi bilmiştir. O nedenle bizim de son sözümüz şudur: -Bu ülke sahipsiz değildir, “her ahval ve şerait altında dahi” bulunur kurtaracak bahtı kara maderini...",https://www.nefes.com.tr/yazarlar/umit-zileli/turk-devrimi-iv-24287
Ümit Zileli,Türk Devrimi,17 Mart 2025 06:00,"Öncelikle bilim insanlarının çok iyi bilmesi, özümsemesi gereken evrensel bir koşul vardır: - Tarihsel olay ya da olgular, ancak dönemlerinin koşulları içinde değerlendirilebilir. Ancak o zaman bir anlam taşır, bilimsel değere ulaşabilir... Uzun yıllar önce Atilla Yayla isimli profesör “Ortak Medeniyet Paradigması” ismini yakıştırdığı tezinde 1925-1945 yılları arasının yeteri kadar medenileştirici olmadığını (gerici olduğunu), 1950-60 döneminin daha ilerici olduğunu ileri sürmüştü… Ben de bu kişiye üç yazıyla yanıt vermiştim. Yaşadığımız bu süreçte bir kez daha paylaşmanın yarar sağlayacağını düşündüğüm için takdirlerinize sunuyorum… Bir saptamayla başlayalım; burada konu edilecek dönem 1923-1938 arasıdır. Bu dönem Atatürk ‘ün ölümüyle noktalanan Kemalist dönemdir. Ardından gelen İnönü dönemi, bir ölçüde devrimlerin bekçiliğinin üstlenildiği, ancak devrimci atılımların durduğu, 46’dan itibaren de devrimin temel doğrultusundan önemli ödünlerin verildiği bir dönemdir. 1950’den bugüne dek yaşanan süreç ise Kurucu Meclis ve 61 Anayasası dışarıda tutulursa “Karşıdevrim” dönemidir. Şimdi yukarıda sözünü ettiğim bilimsel kritere göre soralım: -Mustafa Kemal, hangi amaca ulaşmak için yola çıktı? O tarihte, Türkiye ve dünya koşulları nelerdi? Kemalist devrimciler o amaca yönelik olarak neleri gerçekleştirdi? Ve Atatürk devrimi ya da Türk devrimi nereye ulaştı? Önce hem dünyada hem de Türkiye’de 1923 koşullarına bakalım: Dünya savaşından henüz çıkmış ve var gücüyle 2. Dünya Savaşı’na hazırlanılan bir dönem söz konusuydu. Bu dönem, Milletler Cemiyeti’nin varlığına karşın emperyalizmin en azgın, en acımasız olduğu dönemdi. Birinci savaşın sonunda otoriter monarşiler ve hanedanlıklar sona ermişti. Dünya üzerinde azgelişmiş olup da bağımsız kalabilmiş pek az ülke vardı ve bunların ikisi hariç (tampon bölge olan Tayland ve Afganistan), diğerleri ya ikinci savaş öncesi ya da savaş içinde emperyalistlerin çizmeleri altında ezildi. Ayakta kalan tek ülke Türkiye Cumhuriyeti’ydi... Üstelik aynı dönem bugünün demokratik ülkelerinin durumuna da bakmak gerekiyor; İtalya 1922, Portekiz 1927, Japonya 1930, Almanya 1933, İspanya 1938 yılında faşizme geçiş yaptı. Fransa ise hızla o yola kayıyordu. Diğer tarafta ise 1917 devrimini yapmış olan Sovyet Rusya, Marksizm deneyimini yaşıyordu. 1919 Versailles Barış Anlaşması yapılırken Alman heyetinde bulunan ünlü toplumbilimci Max Weber ‘in şu tanımı, demokrasiye hangi gözle bakıldığını anlatmak açısından çarpıcıydı: - Demokraside halk güvendiği bir önder seçer. Seçilen önder, “Şimdi sesinizi kesin ve bana itaat edin” der. Artık halk ve parti onun işine karışamazlar! Gelelim Türkiye’nin koşullarına; 1923’te nüfusun yaklaşık yüzde 90’ı, yoksulluk sınırı altında yaşayan, örgütsüz, dağınık köylülerdi. Söz konusu olan, 11 milyonluk bir ümmet toplumuydu. Ulaşım yok denecek kadar az, pazar ilişkileri ise neredeyse sıfırdı. Otomobil, kamyon gibi araçlar Anadolu’da bilinmiyordu. Toplumun ancak yüzde 5’i okuryazardı. İleriki yıllarda (ve tabii bugün) Mustafa Kemal ve Kemalist dönemi, önce “sosyalizmi getirmediği” için, daha sonra da demokrasiyi uygulamadığı için eleştiren birtakım aydınlar, “Niçin referanduma gitmedi” diye sormayı da ihmal etmezler!.. -Referandumla devrim yapıldığını tarihin kaydetmemesi bir yana, insaf ve vicdan sahibi hiçbir aydın, böylesine bir istemi ileri süremez... Demokrasinin koşullarına kısaca bir göz atalım: - Eğitim, sanayileşme, kentleşme, kişi başına düşen milli gelirin yoksulluğu geride bırakması, örgütlü toplum, yaygın ve etkili bir kitle iletişim ağı... Aslında bunların tümünün olması bile demokrasinin kendiliğinden oluşacağı anlamına gelmez. Bir de öznel koşul vardır: Demokratik kültür! Yaşam biçimine dönüşecek bir demokratik ortam ancak zamanla oluşur. O zamanın Anadolu’sunda saydıklarımın biri bile yoktu! Yukarıda saydıklarıma eklemeliyim; kişi başına milli gelir 70 dolardı. Telefon, o da manyetolu olarak yalnızca devlet kurumlarında mevcuttu... Peki, Mustafa Kemal ne yaptı, hangi yolu seçti ve nereye ulaştı? İşbirlikçilere anlayacağı dilden bir yanıt vermek istediğim için devamı Perşembe günü...",https://www.nefes.com.tr/yazarlar/umit-zileli/turk-devrimi-22149
Ümit Zileli,Hayali bir cumhuriyette fasaryadan bir millet!,06 Nisan 2025 05:00,"2011 yılıydı... FETÖ-iktidar işbirliği ile sahneye konan Ergenekon ve Balyoz kumpaslarının zirve yaptığı, yurtseverlerin toplu olarak Silivri zindanına tıkıldığı zamanlardı... Bu karanlık içinde çırpınırken bir gün TBMM’de yapılan bir konuşmayla Dersim, İstiklal Mahkemeleri, İskilipli Atıf Hoca, Şeyh Sait filan derken, aslında İstiklal Savaşı da yapmadığımızı, tümünün üfürme olduğunu öğrenivermiştik iyi mi! -Savaş palavra olunca, Cumhuriyet de hayal oluyordu tabii! AKP’nin Ordu Milletvekili İhsan Şener, İnsan Hakları Komisyonu’nda aynen şunları söylemişti: -Belki bunlar tartışılacak ama mesela Yunan tarihinde bir Ege Savaşı yok. Bunu biliyor musunuz? Yunan tarihinde Ege’de Türklerle bir savaş yok. Bizim tarihimizin en önemli savaşlarından biri Yunanlara karşı verilmiş olan savaştır. Biz milli güvenlik akademisinde oralardaki şehitlikleri dolaştık. Bütün şehitlikler temsili... O zamanki İngiliz sefirinin İngiltere’ye çektiği telgraflar var. Bunlar bütünleştiği zaman tartışacağımız şeyler çıkıyor. Muhterem vekilin bu saptamalarına göre bir savaş yoktu, savaş yok olunca şehit, gazi filan da yoktu elbette! E, bu durumda şehitlikler de temsiliydi tabii! Milletin vekili orasından dolandırıyor, burasından kıvırıyor, “her şey yalan” demeye getiriyor ama bir türlü söyleyemiyordu! Bu konuşmanın ertesi günü köşemde “o halde biz söyleyelim” diyerek aşağıda okuyacağınız yazıyı kaleme almıştım: Türk Milleti de yalan demek! Bu durumda, 15 Mayıs 1919’da Yunan birlikleri İzmir’e çıkmamıştır… İzmir işgal olunmadığı için, ilk kurşunu atan Hasan Tahsin’de palavradır yani… Rumların tükürük ve hakaret yağmuru altında “Yaşasın Venizelos” diye bağırmadığı için süngülenerek şehit edilen Süleyman Fethi Bey de koca bir yalandır haliyle… -Pasaportun önünde Efsun askeri eliyle kan kırmızı kesilen deniz ise bir ham hayal... O zaman, İzmir’i işgal etmemiş Yunan ordusunun Aydın’a, Nazilli’ye, Uşak’a, Tire’ye yani Batı Anadolu’ya tecavüz etmesi de mümkün değildi. Eskişehir’i, Bursa’yı ele geçirmesi, bir ara Polatlı önlerine kadar gelmesi ve Türkler tarafından durdurulması da masaldı bu durumda... Padişah Vahdettin’in emri, Mustafa Sabri soysuzunun el yazısı, Şeyhülislam Dürrrizade Abdullah alçağının fetvasıyla Mustafa Kemal ve arkadaşlarının idama mahkum edilmesi, Yunan ordusunun “Halife’nin Ordusu” ilan edilmesi de koca bir fanteziydi demek ki… Anadolu’nun İngilizler, Fransızlar, İtalyanlar tarafından paylaşılmış olması da yalandı öyleyse… İngiliz desteğinde Yunan ordusunun Batı Anadolu’yu adım adım ele geçirdiğinin adeta günlük halinde İngiliz ve Avrupa gazetelerinde tefrika edilmesi de koca bir balondu o halde... Bütün bu olmayan işgal ve barbarlıkların son raddesinde, Birinci ve İkinci İnönü zaferleri, Dünya askeri tarihine geçmiş Sakarya Savaşı ve Başkomutanlık Meydan Muharebesi, Afyon’un, Eskişehir’in, Bursa’nın, en sonunda İzmir’in alınması, Yunan komutanların esir düşmesi, Mustafa Kemal’in İzmir girişinde, Belkahve’de İsmet Paşa’ya “Bir rüya görmüş gibiyim” demesi, Mudanya Ateşkes Antlaşması, Lozan Antlaşması, iki kez işgal edilen İstanbul’un kurtuluşu, Misak-ı Milli sınırları içinde bağımsız bir Türkiye Cumhuriyeti’nin doğması da olsa olsa bir faraziye idi demek ki.. -Demek ki biz hayali bir cumhuriyette, fasaryadan bir milletiz öyle mi?.. Demek ki Yunan Başbakanı Venizelos, Türkiye Cumhuriyeti Cumhurreisi Atatürk’ü Nobel Barış Ödülü’ne aday gösterirken, derin bir rüya içindeydi.. -İnsanda biraz utanma, azıcık sıkılma olur... Atatürk de yoktu derler mi acep! Bunların ağababaları da böyleydi ancak bu denli cüretkâr, bu kadar terbiyesiz değillerdi… Prof. Etiketli İdris Küçükömer, 70’lerde Türklerin emperyalizme karşı savaş vermediğini, olan bitenin yalnızca bir Türk-Yunan savaşı olduğunu söylediğinde hiç utanmadan alkış tutmuşlardı... Ama artık bu da yetmiyor olsa gerek; “İstiklal Savaşı yoktu” ya kadar geldiler. Ama asıl istedikleri bu da değil... -Ah, bir “Atatürk de yoktu” diyebilseler... İhsan Şener’e çağrı: -O temsili şehitliklerin bir bir isimlerini, o zamanki İngiliz sefiri diye yuvarladığınız kişi kimse ismiyle gönderdiği telgrafları bi zahmet açıklayın da aydınlanalım. Yoksa maazallah “müfteri” damgası yersiniz, ayıp olur...” Tık çıkmadı, iyi mi! Bu yazıyı özellikle seçtim; bugün Atatürkçülüğü kimselere bırakmayan, Anıtkabir’e yüzlerce otobüs kaldıranların Kurtuluş Savaşımıza, Cumhuriyet’e nasıl baktıklarını, neler söylediklerini bilin istedim. O muhterem zat hâlâ vekil mi, şu anda nerelerde bilmiyorum ama çok iyi bildiğim bir şey var: -O kafa hâlâ orada!",https://www.nefes.com.tr/yazarlar/umit-zileli/hayali-bir-cumhuriyette-fasaryadan-bir-millet-26291
Ümit Zileli,Düşman hukuku düzeni!,20 Mart 2025 05:00,"Geçtiğimiz pazartesi günü köşemde okuduğunuz “Türk Devrimi” yazımın devamını kaleme alacaktım ama “Yeni Türkiye” izin vermedi! Önceki akşam patlayan diploma iptali sonrası “önce bunu yazmam gerek” dedim, Dün sabah İBB Başkanı Ekrem İmamoğlu 106 kişiyle birlikte gözaltına alındı! -Bu, Cumhuriyet tarihinde bir ilk! Suçlamaların içinde yok yok; yolsuzluk var, rüşvet var, suç örgütü lideri olmak var, ama en önemlisi PKK ile iş birliği yapmak yani terör var. Niçin önemli bu suçlama: -İstanbul Büyükşehir Belediyesi’ne kayyum atamanın yolunu açıyor da onun için! Böylece AKP iktidarı 2019’da kaybettiği İstanbul’u, değişik bir yoldan da olsa geri almış olacak! Ne demişti yıllar yılı AKP’li Cumhurbaşkanı? -İstanbul’u kaybeden, Türkiye’yi kaybeder! Üstelik ağır yenilgilerle kaybetti iki dönem mega kenti iktidar partisi… Şimdi iktidarın atadığı kayyım marifetiyle yeniden ele geçirmiş olacak! -Bu şartlar altında gidilecek bir seçimde (şayet gidilirse) epey işe yarayacak İstanbul, doğal olarak! “ÖNCE ALLAH’A SONRA MİLLETIME EMANETİM!” Dün sabah, tam da sahur sonrası evi yüzlerce polis tarafından tarassut altına alınan, ardından kapısı çalınan Ekrem İmamoğlu, son derece soğukkanlıydı… Gözaltına alınacağını anlayınca, hazırlanmaya başladı. O arada, ilk video görüntüsünü çekti. “benim güzel polisimi kirli emellerine alet ettiler; ama asla vazgeçmeyeceğiz. Milletimiz gereken cevabı verecek” sözleri dikkat çekiciydi. Bu yazı yazılırken son dakika başlığıyla verilen haberde İmamoğlu’nun kendi el yazısıyla yazdığı ve paylaştığı son notu düştü medyaya, şöyle diyordu. -Önce Allah’a sonra milletime emanetim! Gelelim iktidar cenahına… Anlaşıldığı kadarıyla, İBB Başkanının göz altına alınması, epey önceden dikkatle planlanmış, diploma iptalinden saatler sonra da vakit geçirmeden uygulamaya sokulmuştu… İstanbul valiliğinin birçok toplu taşıma aracının özellikle Taksim, Vatan caddesi gibi yerlerde hizmetten menedilmesi, 4 gün süreyle olağanüstü hâl kararı, basın açıklamalarına bile yasak getirilmesi de plan dahilindeydi. Değerli arkadaşım Mustafa Balbay, olanları yorumlarken bakın ne dedi. -Bu işin sonunda siyasi yasak da, tutuklanma da düşünülmüş olabilir. Böyle bir tablo içinde şu anki siyasi iklimin 12 Eylül dönemine benzediğini söylemek mümkün… Bence bugünü anlatan değerli bir yorum ancak bana kalırsa bugünü anlatacak en doğru tanımlama meydanlarda haykırılmaya, hukukçular tarafından söylenmeye başlandı bile: -Düşman hukuku düzeni! Diğer bir anlatımla, “Yeni Türkiye” söylemi bile geride kaldı artık. Dünya medyasında Türkiye, bırakın Irak, Suriye, Libya’yı, bir zamanların Arjantin’i, Bolivya’sı ile özdeşleştiriliyor! Bir önemli ayrıntı daha; Bu hukuksuzluk, baskı, yıldırma düzeni İktidara karşı muhalefeti kenetleyecek gibi görünüyor! BİR YURTTAŞ OLARAK İLAN EDİYORUM! Türkiye tam anlamıyla bir kırılma noktasında sevgili okur… Ancak bu, iktidar her istediğini yapar anlamına da gelmiyor! İktidar yapacağını yapmış durumda zaten; Ne demişti AKP’li Cumhurbaşkanı: -Turpun büyüğü heybede! Şimdi gözler muhalefette. İktidara vereceği yanıt, bu karanlık geleceğin ne kadar süreceğini, deyim yerindeyse “bilek güreşini” kimin kazanacağını da belirleyecek… Ben kendi hesabıma, bir gazeteci olmanın ötesinde, bir yurttaş olarak Ekrem İmamoğlu’nun ve muhalefetin yanında sonuna kadar duracağımı, destek vereceğimi ilan ediyorum… Bu güzelim ülkenin geleceğinde güneşli günler olacağına, bu karanlık günlerin geçeceğine yürekten inanıyorum, sizde inanın… -Yeter ki birlik olunsun, halkın karşısında hiçbir güç duramaz…",https://www.nefes.com.tr/yazarlar/umit-zileli/dusman-hukuku-duzeni-22851
Ümit Zileli,Yobazın ahlakı!,30 Mart 2025 05:00,"Evleneceklerin tasarruf ehliyetine sahip olmaları gerekir. Bu da yedi yaşına ulaşıp iyiyle kötüyü ayırt etme gücünü elde etmekle gerçekleşir. Alt yaş sınırı kızlarda 9 erkeklerde 12’dir...” Bu satırları okuduğumda, karşı konulamaz bir tiksintiyle midemin bulandığını, utanç duygusuyla yüzümün alev alev yandığını hissetmiş, 5 yaşında bir kız babası olarak, bunu yazan ve dağıtan insanlar adına insanlığımdan utanmıştım... Daha ilkokul çağında bir kız çocuğuna “evlenebilir” fetvası veren zihniyetin egemenliğinde bu güzelim ülkenin hangi karanlıklara, hangi ilkelliklere, hangi sapıklıklara savrulabileceğini düşünüp dehşetle titremiştim... İnsanlara güzelliği, doğruluğu, eşitliği ve kardeşliği anlatması gereken dinin yobaz ellerde nasıl bir sapkınlığa ne tür bir faşizme, ne denli koyu bir ayrımcılığa yol açacağını görüp bu ülkenin insanları adına korkmuştum... -Din bu olamazdı... Kitabın adı: “Delilleriyle Aile İlmihali” idi… Bursa Uludağ Üniversitesi İlahiyat Fakültesi Öğretim Üyesi Prof. Dr. Hamdi Döndüren imzasını taşıyan 635 sayfalık kitapta 9 yaşında evlendirilecek kız çocukları dışında da tüylerinizi diken diken edecek her türlü “bilgi” mevcuttu! İslam toplumunda medeni kanunla çelişen durumlarda şeriat hükümlerinin uygulanması gerektiği anlatılan kitapta neler mi vardı? Satırbaşlarıyla bakalım: - Kadından ve “gavurdan” şahit olmaz: Şahitlerin iki erkek veya bir erkek iki kadın olması gerekir. Şahitler Müslüman olmalıdır... - Akraba evliliği caiz: akraba evliliği öne sürüldüğü gibi önemli zararlar meydana getirecek nitelikte olsaydı bunu İslam yasaklardı... - Doğum kontrolü yasak: Gaye neslin sürdürülmesi olduğuna göre evli çiftler gebeliği önleyen yöntemlere başvurmamalıdırlar... - Kadını iz bırakmadan döv: Kadının yatakta yalnız bırakılması da bir yarar sağlamazsa o, bir çeşit disiplin ve eğitim amacıyla, bedeninde iz bırakmayacak şekilde dövülebilir... - Değnek cezası ve kölelik: Bekarların zinasında yüz, kadına zina iftirası atana seksen, içki içene seksen değnek cezası örnektir. Suçu işleyen köleyse cezalar yarı yarıya iner... Nasıl, beğendiniz mi? Adının başında Prof. sıfatı taşıyan ve zamanın Uludağ Üniversitesi Rektörü Prof. Dr. Mustafa Yurtkuran’ın, “mensubumuz olmasından utanç duyuyoruz” dediği bu zat, kaçıncı asırda yaşadığından habersiz olmalı ki; içkiye bile seksen değnek ceza biçerken, suçu işleyenin “köle” olması durumunda cezanın yarı yarıya ineceği fetvasını da verebiliyordu! -Zavallı ülkem... Peki, bu kitap nerede dağıtılıyordu? Tuzla Belediyesi’nin nikah salonunda şeker niyetine, kapağında Tuzla Belediyesi’nin nal gibi logosunun da bulunduğu kitap, yeni evlenen çiftlere hediye ediliyordu! Diğer bir anlatımla, Türkiye Cumhuriyeti’nin mega kenti İstanbul’un en büyük ilçelerinden biri, devlet kesesinden buz gibi şeriat propagandası yapıyordu! Haber Radikal Gazetesi’nde yayınlanıp büyük tepki çekince Tuzla Belediyesi ne yapmıştı peki? Tabii ki her zaman yapılanı; Belediye Basın Danışmanı Sadettin Acar, yaptığı açıklamada aynen şöyle demişti: -Kitabın içeriğini bilmiyoruz. Şeriat kuralları öneren unsurlar yer alıyorsa hemen toplatırız. Bu unsurları bilip de bu kitabı dağıtmamız mümkün değil... Tuğla gibi kitabı, her önüne gelene bedava dağıtan belediye içeriğinden habersizdi, iyi mi! Zamanın Tuzla Belediye Başkanı Mehmet Demirci, bu açıklamanın ne kadar komik kaçacağını görmüş olmalı ki, iki gün sonra gerçek düşüncesini şu sözcüklerle anlatmıştı: -Çok faydalı bir eser... Bu kitap, güncel evlilik problemlerine İslami kurallar ışığında açıklık getiriyor... Bu zihniyetin ne olduğunu iyice anlamak açısından altın değerinde bir açıklamaydı... Bakın ve görün ey halkım; Türkiye nasıl bir karanlığa doğru koşar adım sürükleniyor, anlayın artık... -Tehlike evinize, çocuğunuza dek uzandı! Bu yazıyı, tam 20 yıl önce kaleme almış, bu ve buna benzer birçok yazımda uyarmış, “hedef ortada, bu yol karanlığa çıkar” demiştim… Ne yazık ki öyle de oldu! yaşadığımız süreçte 6 yaşındaki kız çocukları bile evlendiriliyor, artık açık açık şeriat haykırışlarını duyuyor, tarikat ve cemaatlerin milli eğitimde cirit attıklarını görüyoruz… -Ne yazık ki toplum artık karanlıkla yüz yüze! Ancak, madalyonun bir de diğer yüzü var; her türlü engele karşın milyonlar dün Maltepe’de buluştu. Bu ülkenin aydınlık, yurtsever insanları baskılara, tehditlere, şantajlara tek bir yürek gibi yanıt verdi: -Kurtuluş yok tek başına ya hep beraber ya hiçbirimiz! Gurur duydum, gelecek güzel günlere yürekten inandım…",https://www.nefes.com.tr/yazarlar/umit-zileli/yobazin-ahlaki-24874
Ümit Zileli,Atatürk’ü silmek!..,07 Nisan 2025 06:00,"İktidarın yeminli takipçilerinden, Eğitim Birliği Sendikası’nın (Eğitim-Bir-Sen) o zamanki Genel Başkan Yardımcısı Atilla Olçum, uzun yıllar önce Burdur’da çok yeni bir şey söylüyormuş havasında şöyle buyurmuştu: -Yaklaşık 100 yıl boyunca bu ülkenin, özellikle de eğitim alanına sirayet etmiş Kemalist ruhu, Kemalist ideolojiyi müfredatımızdan ciddi bir şekilde arındırıp, medeniyet değerlerini içselleştirmiş bir müfredatı ortaya koymamız gerekiyor... Tabii. Burada ilk sorulması gereken, muhteremin “hangi medeniyeti” işaret ettiğiydi?.. “Fetret Devri” sürecinde kotardıkları değişikliklere, düz liselerin bile imam hatiplere çevrilmesine, minnacık çocukların, her türden gericiliğe ve ahlaksızlığa muhatap bırakıldığı kaçak “Kuran kurslarının kanser misali dört bir yanı sarmasına bakacak olursak, ne tür bir medeniyet arzu ettikleri gayet açık ortadaydı... -Cumhuriyetin İslam Cumhuriyetine, milletin ümmete dönüştürülmesi!.. Bu kafaya nasıl bir yanıt verilmesi gerektiğini düşünürken aklıma çok uzun yıllar önce yazdığım bir yazı geldi. Hem de AKP’nin liberaller, solcu eskileri, dinci güruh tarafından alabildiğine pohpohlandığı hatta gündüz vakti Ankara’da havai fişek gösterileri yapılıp “AB’ye girdik” palavralarının hiç utanıp sıkılmadan ekranlarda kutsandığı bir dönemde... 2003 yılının sonlarında... Lütfen okuyun ve düşünün: -Nereden nereye sürüklendik, asıl görevimiz ne?.. Ortak paydaları Kemalizm düşmanlığı… Geçmişinde faşizmin karasına iyice bulaşıp, bugün Yeni Dünya Düzeni’nin silahşorluğuna soyunanlar… Yıllarca “solculuk” oynayıp, bugün yükselen değer olarak gördükleri “neo liberalizm”in kucağına oturmakta hiçbir sakınca görmeyenler… Dünün dincileri, bugünün takiyecileri… Dönekler… Ruhunu ve kalemini kiralayanlar… Kısacası, çıkarları için her renge bürünebilen işbirlikçiler… Ve tabii Batılı dostlarımız!.. Normal şartlarda asla bir araya gelemeyecek bu zevat, konu Atatürk, Kemalizm ve Cumhuriyet olunca adeta etle-tırnak haline geliveriyor!.. Eminim dikkatinizi çekmiştir; son zamanlarda yine dışardan ve içerden yoğun bir saldırı kampanyası başlatıldı. Ancak bu kez çok daha cüretkâr ve akıl almaz düzeyde çarpıtarak! Saldırıların elbirliğiyle sahneye konulduğu zamanlardan birkaç örnek vermekte yarar var: -Zamanın TBMM Başkanı Bülent Arınç, tam da Cumhuriyet’in 80. yıl kutlamaları öncesinde “Atatürk’e saygım var, ancak Kemalizm bitmelidir” diyordu mesela! -İsrail’in eski Dışişleri Bakanlığı Müsteşarı Dr. Alon Liel aynı sıralarda “Kemalizm’den Erdoğanizm’e” analizini ortaya atmıştı. Bu müthiş(!) analize göre; Kemalizm bitmişti. Tayyip Erdoğan ise bugünün Kemalizm’i niteliğindeydi!.. Tempo Dergisi ise şu dahiyane(!) soruyu ortaya atmıştı -Kemalizm var mı? Atatürk aşıldı mı? Bir o kadar dahiyane yanıt ise Taha Akyol’dan gelmişti: -Kemalizm 1930’larda yer almış bir tarihi kategoridir!.. Atatürk ise vatanseverlik ve muasır medeniyetçilik gibi vazgeçilmez iki ilkenin temsilcisi olarak saygıyla benimsenmelidir” Ne kadar açık değil mi; içimizdekiler ve dışarıdakiler aynı ortak paydada birleşiyordu: -Atatürk’e tarihi kişilik olarak evet, Kemalizm’e yani Atatürk ilkelerine hayır! Yukarıda niteliklerini saydığım içimizdekiler ve dışarıdakiler niçin böylesine hırsla, kinle ve kararlılıkla Kemalizm’i yıkmaya, yok etmeye çalışıyordu peki?.. Bu sorunun yanıtını yıllarca önce sevgili Ahmet Taner Kışlalı vermişti: -Bir din devleti kurmak isteyenlerin karşısındaki en büyük engel Kemalizm… Türkiye’yi etnik kökenlere göre parçalamak isteyenlerin önünde en büyük engel Kemalizm… Ve yeni mandacı, 2. Cumhuriyetçilerin önünde en büyük engel yine Kemalizm… İşte Batılısından işbirlikçisine, şeriatçısından etnik ayrılıkçısına tüm Cumhuriyet düşmanlarının Kemalizm’e karşı birleşmelerinin nedeni buydu!: -Kemalizm’i yıkarak Mustafa Kemal’i yok etmek!.. Bu ülkenin aydınlık insanları, Kemalizm’in ilkelerini bıkmadan usanmadan anlatmalı: -Kemalist Türk Devrimi, her şeyden önce bir Aydınlanma devrimidir. Türkiye Cumhuriyeti, her türlü ihanete karşın İslam coğrafyasında tek, dünya üzerinde ilk 20 devlet arasında ise bu o devrimler sayesindedir. -Kemalizm’in ana fikri sürekli devrimciliktir. Çağdaş uygarlığa ulaşan yolda tutuculuğun, dogmaların amansız düşmanıdır. -Kemalist Türk Devrimi din ya da ırk değil, dil-kültür birliği ile tarih bilinci üzerine inşa edilmiştir. Atatürk’ün yazdığı yurttaşlık kitabı şu cümle ile başlar: “Türkiye Cumhuriyeti’ni kuran Türkiye halkına Türk milleti denir.” İşte Kemalizm’e bunun için saldırıyorlar. Ekonomi tamamen teslim alındı. Siyasetten medyaya, en önemli köşe başları sadık bendeler tarafından işgal edildi. Ama o kahredici kuşkudan kurtulamıyorlar. Bir türlü hazmedemedikleri Mustafa Kemal’i ve Cumhuriyet’i tam anlamıyla gömmeden asla huzura eremeyecekler… İşte Kemalistlerin tarihi görevi de tam bu noktada öne çıkıyor: -O kafanın istediği huzur ortamını asla tattırmamak!",https://www.nefes.com.tr/yazarlar/umit-zileli/ataturku-silmek-26468
Ümit Zileli,Tarih affetmez!,13 Mart 2025 05:45,"“Tarihçi” Aykut Kansu’nun yakın tarih, Atatürk, İttihatçılar ve Türk devrimleri üzerine ‘’akıl almaz’’ tezlerini yanıtlamaya devam edelim... Şu sözler Kansu’ya aitti: - Kazım Karabekir’le Atatürk, 1920’lerde ters düşüyorlar. Atatürk’ün çok sıkıştığı anda Meclis’i kapatma gibi bir fikri var. Bunu ancak Karabekir ve İnönü gibi generallerin onayıyla yapabilir. İnönü lastikli bir cevap veriyor. Karabekir ise, ‘’Meclis kapatılırsa, ben Ankara’ya gelir açarım’’ diyor. Atatürk Meclis’i kapatamıyor... İnsaf sözcüğü bile hafif kalıyor değil mi? Şimdi, bilim adamı sıfatı taşıyan, etik değerlere inanan bir tarihçi, böylesine olağanüstü bir iddiayı, sıkı bir kaynakla, kimsenin karşı çıkamayacağı bir belgeyle perçinlerdi değil mi? Ama hayır, tarihçi Kansu’nun böyle bir derdi yoktu! Atatürk Meclis’i ne zaman kapamak istemiş, İnönü ne tür bir ‘’lastikli cevap’’ vermiş, Karabekir, ‘’Gelir Meclis’i açarım’’ lafını hangi tarihte nerede söylemiş, bilmiyorduk! 1920’de İstanbul’un işgali ve Meclisi Mebusanın kapatılması üzerine olağanüstü bir gayretle TBMM’yi kuran, önde gelen mebusların İngiliz işgalciler tarafından tutuklanmasına misilleme olarak Anadolu’da İngiliz subaylarını tutuklatan, Kurtuluş Savaşı’nın en riskli devrelerinde dahi Meclis’in kararlarını öne çıkartan, kendisini kurduğu Meclis’ten dışlamak için ‘’milletvekili olduğu bölgede en az 5 yıl ikamet gerekir’’ şeklinde önerge veren vekillere karşı bile yine Meclis kürsüsünden yanıt veren, Avrupa’da faşizmin yıldızının giderek parladığı, demokrasinin giderek gözden düştüğü 1930’da Serbest Fırkanın kurulmasını sağlayıp çok partili rejime geçmek isteyen Mustafa Kemal mi, TBMM’yi kapatmak istemişti? “Tarihçi” Kansu bunu ispatlamak zorundaydı. Karabekir’in ve İnönü’nün sözlerini de ispatlamak zorunda olduğu gibi... Bu belgeleri gösteremezse ne olurdu peki? -Tarihçi sıfatı, iftiracı sözcüğüyle yer değiştirir! İttihatçıların emperyalizmden beklediği bağımsızlık! İttihatçıları pek sevdiği görülen, Kazım Karabekir’i de bizim bilmediğimiz lafları ettiğini bilecek kadar yakından tanıdığı anlaşılan tarihçi Kansu’nu, Karabekir’in ‘’İstiklal Harbimizde Enver Paşa ve İttihat Terakki Erkânı’’ kitabını da mutlaka bilmesi gerekirdi, doğal olarak. Kitabın arka kapağında aynen şöyle yazıyordu: -1920-23 yıllarını kapsayan bu değerli anılar, Enver Paşa ve yandaşlarının Kurtuluş Savaşı’ndaki olumsuz etkinliklerini anlatmaktadır. Bu kitabın 11. sayfasında Karabekir ile Enver Paşa’nın amcası Halil Paşa arasında geçen bir konuşma yer alıyordu. Karabekir’in ağzından aktaralım: ‘’Halil Paşa’nın memleketimiz hakkındaki fikri tehlikeli bir düşünce mahsulü. Diyor ki: ‘İtilaf devletleriyle uğraşmak imkânı yoktur. Şark (doğu) vilayetlerinde beyhude uğraşacağınıza garpta (batıda) kaç vilayet vereceklerse oraya toplanıp tutunmaya bakın.’ Ben bu fikrin pek sakat olduğunu kendisine izahla ikna ettim: Şarktan çözüldükten sonra garbın neresinde tutunmak imkânı vardır... Sakın İttihatçılar bu fikrin hadimi olmasın. Anadolu’yu Endülüs’ün ikinci bir nüshası yaparsınız.’’ İşte, “tarihçi” Kansu’nun özgürlükçü, devrimlerin başlatıcısı, yeni düzenin mimarı diye sunduğu ittihatçıların Anadolu ve Kurtuluş Savaşı üzerine düşünceleri bunlardı: -Emperyalistlerin bahşedeceği birkaç batı vilayetinde toplanıp, tutunmaya çalışmak! Mandacılığın böylesi! “Tarihçi” Kansu, rejim değişikliğinin de bizlere 1923 olarak anlatıldığını, halbuki rejim değişikliğinin aslında 1908’de olduğunu söylüyordu! 1908-1922 arasında mutlakiyetçi monarşi değil, meşruti monarşi yaşandığını başında da ha cumhurbaşkanı, ha padişah olmuş hiç fark etmeyeceğini işaret ediyordu! Bir önceki yazımda “tarihçi” Kansu’nun yere göğe sığdıramadığı ‘’özgürlükçü ve parlamento üstünlüğüne’’ dayalı bir dönem olarak kutsadığı 1908-1922 döneminin nasıl çürümüş, nasıl göstermelik, parlamentonun hiçbir işlevinin olmadığı, devletin ekonomisinin Düyun-u Umumiye ile Reji idaresinin elinde, Milli siyasetin de emperyalistlerin tekelinde olduğunu yazmıştım. Aykut’a göre, 1923 işte bu özgürlüklerden ve parlamento üstünlüğünden geri dönüşü simgeliyordu! Kusura bakmasın ama buna tarihçilik değil, olsa olsa mandacılık denirdi… -Tarih bunu asla affetmez! Yine bitmedi! Tarih dersine cumartesi günü devam edeceğiz!",https://www.nefes.com.tr/yazarlar/umit-zileli/tarih-affetmez-21321
Ümit Zileli,Volkan Konak,05 Nisan 2025 06:00,"Hayatımda, tanımış olmaktan, arkadaşı, dostu olmaktan gurur duyduğum insanlardan biriydi… Lakabı, bu pırıl pırıl insanı gayet güzel anlatıyordu: -Kuzey’in oğlu! O kadar yakışıyordu ki bu lakaba… Üstelik tam da öyle yaşıyor, düşüncelerine, inandıklarına karşı olanların önünde dimdik duruyor, asla boyun eğmiyordu… Söylediği şu sözlere uygun yaşadı hep: -Bir sanatçı asla dalkavuk olamaz, olmamalı… Susturmak için her şeyi yaptılar; paçavralarında “itibar suikastları” bile düzenlemeye yeltendiler, susmadı… Üzerindeki bembeyaz gömleğe bir toz zerresi bile yapışmadı! Hakkında ipe sapa gelmez davalar bile açıldı, güldü geçti… Bu kez satın alarak susturmaya, döndürmeye çalıştılar; büyük paralarla reklam teklifleri götürdüler, dönüp bakmaya bile tenezzül etmedi! Kazandığı anasının ak sütü kadar helal parayla son olarak bildiğim kadarıyla 63 yetim çocuğu okutuyordu, “babaları olamasam da amcaları olurum” diyordu… İşte o el uzattığı çocuklardan biri, Kıbrıs’ta sahnede fenalaşıp yere yığıldığında yanına ilk koşanlardandı, büyümüş, doktor olmuştu… Elinden geleni yaptı ancak başaramadı. Kuzey’in oğlu uçup gittikten sonra sosyal medya hesabından ağlayarak feryat etti… Sahnede neyse, yaptığı ya da katıldığı TV programlarında neyse, hayatın içinde de oydu; samimi, sahici, üzüntüsünü, hüznünü, neşesini saklamayan, yaşayan bir sanatçıydı, “Mustafa Kemal’i sevmeyenle ahbaplık etmem” derken doğruyu söylediğini gözlerinden, sesinin tınısından anlardınız… -Volkan Konak, adam gibi adamdı… Çok sevdiğim bir özdeyiş vardır… Mevlana’ya ait: -Nice insanlar gördüm üzerinde elbise yok, nice elbiseler gördüm içinde insan yok! Sevgili Volkan Konak, sonsuzluğa karıştıktan hemen sonra, milyonlar ardından ağlarken, Mevlana’nın sözünü ettiği herif-i naşerif tiplerden biri üstelik müftü sıfatı taşıyan yaratık şu mesajı paylaştı: -Sahnede gebermiş. Şimdi bize soracaklar; nasıl bilirdiniz? Cevabımız bu. Böyle bilirdik. Bizim için içen, bizim için yanar da elbet. Bu paylaşıma büyük tepkiler üzerine de şu açılamayı yaptı: -Din, devlet, diyanet ve kutsallarımıza düşman herkese vermiş olduğum rahatsızlıktan dolayı rabbime şükrediyorum. Bu türün ortak özelliği şudur: -Büyük tepki alınca ya “Hiç haberim yok başkası yapmış” derler, ya da iyice çirkefleşip, “Din, devlet, diyanet, kutsallarımız” sözcüklerinin ardına sığınırlar… Böylesi tiplere söylenecek tek şey vardır: -Ben senin dininden değilim… Yukarıdaki sözlerim “Karadeniz’i de kirletir, cesedini Hindistan’daki Ganj nehrine atsınlar” diyen eski bir belediye başkanı, “Bu Volkan Konak gibiler, gençleri kerhaneye götürüp zina ettirir, alkole alıştırır” diye nefret kusan TV programcısı, Ortada Volkan’ın vasiyeti dururken, babasının yanında ceviz ağacının altına defnedilmek istediğini söylediği milyonlara mal olmuşken “öldüğümde beni yakın diye vasiyet etmiş, yavaş yavaş yakılsın” yalanını savurmaktan çekinmeyen milli eğitim müdürü sıfatlı alçak ve “”arkasından rahmet okunmamalı” diye fetva savurmaktan çekinmeyen profesör ünvanlı haysiyet yoksunu herif için de aynen geçerlidir… Bu sözler, dini kendi menfaatlerine kullananların, hiçbir dinde kabul görmeyecek olanların, “lanetli” olarak anılacak sapkınların sayıklamasından öteye gitmez… AKP’li Cumhurbaşkanı’nın eski metin yazarı olarak bilinir… Neden böyle denir, o görevinden neden “affedilmiştir”, sonrasında niçin konu olduğu her olayda “eski metin yazarı” olarak anılır, bilemiyorum. Aydın Ünal ismiyle maruf bu eski metin yazarı, yandaş gazetede “Miras değil alın teri” başlıklı bir yazı kaleme aldı. Çok uzatmaya gerek yok; özetini vereyim: -Tüm imtiyazlar geride kalmıştır. Yeni duruma alışacaksınız; Anadolu ihtilalini kabulleneceksiniz, milletin ve milli iradenin önünde diz çökeceksiniz. Cafcaflı laflar vesselam! Bakın burada da karşıma yine Mevlâna çıktı, şöyle diyor bir özdeyişinde: -Bizi bilen bilir, bilmeyen de kendisi gibi bilir. Bu arkadaş da milyonları hiç anlamamış, kendi gibi zannediyor besbelli! Ancak o işler öyle yürümüyor be birader; soru şu: -Bu lafları gençlerin, emekçilerin, emeklilerin, işsiz milyonların önünde söylesen nasıl bir yanıt alırdın pek merak ettim doğrusu… Hele yüksek perdeden “alışacaksınız” sonrasında da fetva verircesine harcadığın “diz çökeceksiniz” sözcükleri nasıl olacak gerçekten izleyip görmeye değer… Aksi olduğu takdirde ne yazacaksın bir de onu merak ettim tabii…",https://www.nefes.com.tr/yazarlar/umit-zileli/volkan-konak-26125
Ümit Zileli,ABD’nin Anadolu Hedefi!,08 Mart 2025 06:00,"Uzun yıllar önceydi… Dünyada tıpkı bugün olduğu gibi tuhaf şeyler yaşanıyordu... Dünyada ve Türkiye’de tuhaf olduğu kadar tehlikeli gelişmeler birbirini izliyordu. Petrol fiyatlarındaki aşırı ve önlenemeyen artış, dünyanın birçok ülkesinde ve tabii Türkiye’de hesapları, bütçeleri allak bullak ediyor, doların sürekli değer kaybı yalnızca gelişmekte olan ülkeleri vurmuyor, başta Avrupa Birliği olmak üzere büyük ekonomik güçleri de derin bir endişeye sevk ediyordu... -Peki, bu durumdan kim kârlı çıkıyordu? Ankara Üniversitesi Tıp Fakültesi Öğretim Üyesi Prof. Dr. A. Nezih Erverdi’nin elektronik posta kutuma gelen ‘’Türkiye ve dünya analizi’’ yukarıda belirttiğim ‘’tuhaf ve tehlikeli’’ gidişata son derece net ve açık yanıtlar veriyordu. Bir yurtsever öğretim üyesinin kaleme aldığı görüşler, dünyanın ve Türkiye’nin nereye götürülmek istendiğini, nasıl bir geleceğe mahkûm edilmeye çalışıldığını gayet sade bir dille ortaya koyuyordu. Erverdi’nin yer darlığı nedeniyle özetlediğim görüşleri şöyleydi: “ABD’nin 21. yüzyıl milli güvenlik siyaset belgesinde temel iki unsur göze çarpmaktadır. 1- 21. yüzyılda hiçbir ülke ya da ülkeler topluluğunun stratejik güç olmasına izin verilmeyecektir. 2- Bu hedeflerin sağlanması için önleyici güç kullanımı dahil her yola başvurulacaktır. ABD’nin Türkiye topraklarının da içinde bulunduğu bölge için üçü temel, üçü de mümkünse ulaşılabilir nitelikte hedefleri bulunmaktadır. Temel hedefler: Mümkünse ulaşılabilir hedefler ise: a) İstanbul merkezli Ortodoks devletinin kurulması, b) Pontus Rum ve Ege Yunan devletlerinin kurulması, c) Konya merkezli hilafet devleti kurulmasıdır. ABD bugünün tek kutuplu dengesini sürdürebilmek amacıyla AB’nin önünü kesmeye çalışmaktadır. Bu amaçla uyguladığı ve sürdürdüğü operasyonlar: - 1 Euro = 1,6 dolar olana dek doların değeri düşürülecektir. Amaç AB’nin ihracatının azaltılmasıdır (gerçekleşti!) - Petrol fiyatı 60 dolara, gerekirse daha yukarı çekilecektir. Böylece hem AB’nin hem de Çin’in petrole bağımlı ekonomileri büyük darbe alacaktır. (Bu da gerçekleşti!) - ABD, dünyanın çeşitli bölgelerinde milli siyaset belgesine uygun faaliyetlerini sürdürmektedir. Terör bahanesi ile Afganistan işgal edilmiş, böylece uzun vadede Çin’e karşı atlama tahtası sağlanmıştır. Kırgızistan’da ABD üssü açılmıştır. Bu faaliyetler artarak devam edecektir.’’ Prof. Erverdi, yazısının bu bölümünde AB’nin yaşayabilmek için bugünün enerji yatakları olan Ortadoğu ve Orta Asya’ya yakın olması, egemenliği ABD’ye terk etmemesi gerektiğini belirterek bu bölgelere en yakın konumda olan ve akrabalık ilişkileri bulunan Türkiye’yi Avrupa Birliği’ne alması gerektiğini ancak büyük bir tarihi hata yapan bağnaz AB liderlerinin tam tersine destek verdikleri bir Kürt devletinin daha çok işlerine yarayacağını hesap ettiklerini anlatıyordu. Bunun sonucunda da hem ABD hem de AB tarafından zayıflatılmak istenilen Türkiye’nin şu anda tarihinin en büyük psikolojik harekâtıyla karşı karşıya bulunduğunu işaret ediyor. Erverdi’nin analizinde Türkiye üzerine oynanan oyunlar ve buna karşılık neler yapılması gerektiği de anlatılıyordu ama yerim bitti! Bir bilim adamının açık yürekli ve net analizinin tümüne katılmayabilirsiniz. Ama son zamanlarda Ortodoks Patriği’nin niçin sürekli olarak ekümenik olmak istediğini, niçin Türkiye üzerinde müthiş bir ‘’Ermeni soykırımı’’ baskısı oluşturulduğunu, niçin AB heyetlerinin Diyarbakır’ı neredeyse ‘’hac kapısı’’ yapıp, artık açıkça Kürdistan’dan söz etmeye başladıklarını, niçin AB’nin etnik ve dinsel gruplara parti kurma, seçimlere serbestçe girme hakkının tanınmasını istediğini düşünebilirsiniz. Niçin mi? - Çünkü bu girişimler, ABD’nin hem temel hedeflerine hem de mümkün olursa gerçekleştirilecek hedeflerine pek güzel uyuyor da ondan! Nasıl, temelde bugünün gündemiyle nasıl örtüşüyor, değil mi! Ancak ABD istediği sonuçlara tam olarak ulaşamadı… Bir yanda Çin hazırlanan tuzaklardan kurtulmayı başardı, diğer taraftan çok kutuplu dünyanın yolu açıldı! Prof. Erverdi’nin analizine yarın da devam edecek ve sonunda bugünün yeni tuzak ve oyunlarıyla karşılaştıracağım.",https://www.nefes.com.tr/yazarlar/umit-zileli/abdnin-anadolu-hedefi-20241
Ümit Zileli,Ölüme dair…,05 Mart 2025 06:00,"Biliyor musunuz, ölüm aslında çok yakındır... Bir kalp ağrısı kadar, kırmızı ışıkta geçen bir arabanın fren izi kadar, sinsi bir mayının savuruşu, ateş gibi bir namludan çıkan merminin hızı kadar... Yaşamla arasındaki çizgi çok incedir çook... O kadar ki; bazen hiç anlamadan geçiverir insan o asla bilemediği, asla göremediği ama hep ayağının ucunda taşıdığı incecik çizgiyi... Bazen de uzun ince bir yol gibidir; insan bilir sonunda sonsuzluğa teslim olacağını ama direnir, çünkü insandır, çünkü hayat her şeye rağmen güzeldir... Üstelik kaybedeceğini bile bile direnir... -Ve her defasında insan kaybeder... Biliyor musunuz, ölüm, ölmeden de insandan pek çok şey alıp götürür... Her sevdiğiniz, her dostunuz, her insan gibi insan öldüğünde sizden de bir parça ölür gider... Garip bir şekilde eksildiğinizi hissedersiniz... Çare yoktur, her ölüp giden sizden bir şeyi de beraberinde götürmektedir... Gün gelir, bir cami avlusunda, bir meyhane köşesinde, bir deniz kenarında ya da taze bir mezarın başında her şeyin ne kadar anlamsız ne denli boş olduğunu düşünürken yakalarsınız kendinizi... O an, ne kavga vardır gözünüzde ne yaşanmış yıllar ne de yaşanacak olanlar... - Öfkeyle karışık bir hüzündür yalnızca var olan... Ama bilirsiniz ki ne olursa olsun, ne kadar eksilirseniz eksilin, kaldığınız yerden devam edeceksinizdir... Yaşamın ve ölümün değişmeyen, acımasız ve gerçekçi kuralıdır bu... Ve her eksilmişlik, içinizde ince bir sızı olarak kalacaktır... - Bir daha geri dönmeyecek olanların daimi sızısıdır bu... Biliyor musunuz, içimdeki sızılar çoktur benim... Her defasında ne kadar da çok eksildiğimi hissederim... Ve bütün sızılarımı özenle saklarım... Çünkü onlar benim tüm yaşamımın köşe taşlarıdır... Kahkahalarımın, gözyaşlarımın, kavgalarımın, sımsıkı dostluklarımın özel tarihidir... Her birinin apayrı bir yeri vardır... Zaman zaman biri diğerlerinin arasından sıyrılıp öne çıkar; bir hüzzam şarkının terennümünde, geç kalınmış bir akşamın buz gibi rakı kadehinde ya da hiç dinlenmemiş bir fıkranın kahkahalarında... İşte öyle bir anda o incecik sızıyı tam da yüreğinizde hissedersiniz... - Ebediyen kaybettiğiniz o dostun fısıltısını duyarsınız... Biliyor musunuz, toplumlar da insan gibidir... Hoyratça kullandıkları, anlamadıkları, azımsadıkları her değerin ölümüyle biraz daha eksilirler... Ayırdına varmasalar da böyle toplumlar sonunda silikleşir, renksizleşir, tükenir... Ruhunu kaybeder... Bu toplum çok uzun yıllardır o kadar eksildi, öylesine tükendi ki... Çok sayıda sızı biriktirdi farkında olmasa da... Pırıl pırıl yazarlarını, yönetmenlerini, sanatçılarını, gazetecilerini, bilim adamlarını, siyasetçilerini yitirdi; değerlerini bir türlü anlamasa da... - Ne yazık... Bir parçamız daha koptu gitti Bu yazıyı ilk kez uzun yıllar önce sevgili arkadaşım Duygu Asena için yazmıştım... İçimi yakan, “Olur mu, bu kadar erken gidilir mi?” dediğim can dostlarımın, yiğit arkadaşlarımın ardından da tekrarladım... Hep erken, hep daha yapacak çok şeyi, bu güzelim ülkeye verecek pırlanta değerinde katkısı olacak arkadaşlarımız, dostlarımız kanatlanıp uçuverdiler... Ve sonunda dostluğu ile onur duyduğum, bu ülkenin dik duran demokrasi, özgürlük ve hukuk mücadelesinde hep en ön sırada yer alan, milyonların gönlünde türküleriyle sıcacık bir sevgi ile yer edinen değerli ağabeyim Edip Akbayram’da “Beyaz atlarına binip, hiç dönmemecesine gidenler” arasına katıldı… Bu ülkenin en büyük şairlerinden sevgili Ataol Behramoğlu, bu eşsiz aydının kaybıyla ilgili o kadar incelikli bir yorum yaptı ki, okurken canım yandı. -Kurşun ve bıçak yarası ilk başta hissedilmez. Yaralandığını anlarsın ama sonradan vurur… Ataol Ağabey gibi çok insanın kalbinde o bıçak yarasının acısı ömür boyu sızlayacak… Ancak şundan da bir o kadar eminim; -Hep yanımızda, gönlümüzde olacaksın, söylediğin o güzelim türküleri gelecek nesiller de büyük bir hayranlıkla dinleyecek, şerefine kadehler kalkacak… Ve sen hep o güzel gülüşünle anımsanacaksın… Işıklar içinde uyu, yıldızlar yoldaşın olsun sevgili Edip Ağabey…",https://www.nefes.com.tr/yazarlar/umit-zileli/olume-dair-19525
Ümit Zileli,Ulus devletten niçin nefret ediyorlar?,10 Nisan 2025 05:00,"Yukarıdaki soru çok büyük bir yaşamsal öneme sahip… Dikkat ederseniz, dünyanın en büyük emperyalist devletleri başta olmak üzere, “küreselleşme güzellemeleri” yapan, “karşılıklı bağımlılık” şarkıları söyleyen “efendilerin yerli uşakları”, dönek solcusu, işbirlikçisi, yanaşması, yeni mandacısı, ulus-devlet denilince büyük bir öfkeye kapılıyor, bunun modasının geçtiğini söyleyebilecek kadar utanmazlaşıyorlar! Hele ki, ABD’nin büyük ağabeyi İngiltere ulus-devlet kimliğine tamamen geri dönmek için Avrupa Birliği’nden çıkarken, AB ülkeleri ulusalcılığı ön plana çıkarırken! Bu günlere geleceğimizi çok uzun yıllar önceden gören bir gazeteci olarak, yıllarca tüm yönleriyle anlatmaya çalıştığım bu düşmanlığın sebebini bugün ve cumartesi günü sizlerle paylaşacağım; ülkeleri çökertme, köleleştirme operasyonunun ana hatlarıyla birlikte… - Bakın mazlum ülkeler nasıl bir mengeneye sıkıştırılıp sömürge haline getirilmek isteniyor! Yurtsever sol! Milliyetçilik, 1789 Fransız Devrimi ile doğdu… Birinci Dünya Savaşı’ndan sonra güçlü milli devletlerin emperyalizm aşamasına tırmandı ve gericileşti doğasına uygun olarak… Ama aynı süreç, sömürgelerin ya da sömürge yapılmak istenen ülkelerin ulusal kurtuluş savaşlarına tanıklık eden süreçti. Bugün emperyalizm, küreselleşme dayatmasıyla “Yeni Dünya İmparatorluğu”nun coğrafyasını çizmeye çalışıyor. ABD’nin siyasi egemenliğinde dünya ekonomisini tekellerine almak isteyen çokuluslu şirketler son yıllarda bu alanda inanılması güç dev adımlar attılar. Bırakın dünyayı, yalnızca Türkiye örneği bile, “Yeni Dünya Düzeni”nin ne tür bir düzen olduğunu tek başına anlatmaya yeterli! Bugün küreselleşmenin en büyük düşmanı ulus devletler olduğunu bizzat kendileri itiraf ediyor. İşte küreselleşmenin ideologlarından John Nasbitt’in itirafları: -Büyük şirketlerin özerk ve küçük ünitelere bölünerek daha iyi çalışabileceklerini görüyoruz. Aynı durum, ülkeler içinde geçerli, eğer dünyayı tek pazarlı bir dünya haline getireceksek, parçaları küçük olmalı... New Perspectives Quartely dergisi yayın yönetmeni çok daha açık sözlüydü: - Yeni Dünya Düzeni’nin en önemli yapı taşları, silahlı uluslar yerine global ölçekli şirketlere ev sahipliği yapan, teknolojik olarak gelişmiş “Kent Devletleri” olacak... Yeni Dünya Düzeni denilen acımasız dayatmanın neyi hedeflediği herhalde bundan daha açık ve net anlatılamazdı!.. Küreselleşmenin, yani bir dünya imparatorluğu kurmak isteyen yeni emperyalizmin en büyük düşmanı ulus devlet... Liberallerin, sağcıların yalnızca on yıllık sonuçlarını yukarıda özetlediğim bu düzene teslim olmaları son derece doğal... Solculuk adına küreselleşmenin neferliğine soyunanların da bir sıfatı var tabii: - İşbirlikçi sol! Bugün dünyanın bütün mazlum ulus devletlerinde bu acımasız dayatmaya ve işbirlikçilere karşı çıkanların ortak sıfatı da belli: Anti emperyalist ulusal sol ya da; - Yurtsever sol! Kendileri ulusal devlet, diğerleri sömürge! Ulus devlet ne demek?. Batı gözlüğü ile bakarsak; feodalizm ve kilise egemenliğinin yıkılması, aydınlanma ve ardından burjuva önderliğinde Fransız Devriminin yapılması ulusu ve dolayısıyla ulus devleti ortaya çıkardı. Batı’da bu büyük dönüşümün motor gücü ise milliyetçilikti… Doğası gereği ilericiydi; çünkü feodalizmden daha ileri bir düzene yani kapitalizme geçişi, aynı zamanda teokrasiden cumhuriyete, kuldan yurttaşa, ümmetten millete geçişi temsil ediyordu.. - Tüm bunlar doğru, ama Batı için doğru! Peki, Avrupa’nın dışında kalan dünyanın tarihi nerede?!. Doğan Avcıoğlu, Milliyetçiliğin doğuşunu anlatırken aynen şöyle diyordu: - 18. Yüzyıldan sonra dünya egemenliğine yönelen Avrupa için, “Dünya Tarihi” Batı Avrupa tarihi diye anlaşılır. Avrupa ulusları, tarihsel uluslardır; ötekiler “tarihsiz uluslar”dır. Engels bile, bazı yazılarında, Hegel’in etkisiyle “tarihsel uluslar”ın yanı sıra, gerici ve yok olmaya mahkum “tarihsiz uluslar” ile barbar uluslardan söz eder... Halikarnas Balıkçısı da bir yazısında jilet gibi keskin bir alaycılıkla, “Evren ne için yaratıldı sorusuna, ‘Batılılar, Batı uygarlığını yaratmak için’ karşılığını verirler” diyordu. Aynı sorudan yola çıkalım; tarihleri binlerce yılı kapsayan Çin, İran, Hint, Afgan, Türk, Arap uygarlıklarını nereye koyacağız?. Amerika kıtasına bakalım; İnka, Maya ve Aztek imparatorluklarını ne yapacağız?. Tartışma çok uzun, ancak şunu belirtmek gerek; uygarlık tarihi ve uluslaşma süreci yalnızca Batılının anlattığı ve empoze ettiği gibi değil, koskoca bir dünya uygarlık tarihi var. Ayrıca Batılıların aydınlanma ve uluslaşma süreçlerinin yanında at başı giden bir acı süreç daha var ne yazık ki: - Sömürgeleştirme süreci! Devamı Cumartesi günü…",https://www.nefes.com.tr/yazarlar/umit-zileli/ulus-devletten-nicin-nefret-ediyorlar-27127
Ümit Zileli,Hayatı ıskalamak…,31 Mart 2025 06:00,"Denizin ortasında, dört bir yanımı çevirmiş İstanbul’u seyrediyordum… Sağımda solumda küçücük tekneler içinde, küçücük dünyaları olan insanlar büyük bir şevkle, ısrarla ve de hiç bıkmadan küçücük balıkları avlıyorlardı... Akşamın alacakaranlığında İstanbul güzel, çok güzeldi. Işıl ışıl İstanbul sanki bütün çirkinliklerinden arınmıştı! Siyah; binlerce yıldır ihanetle, kalleşlikle, entrikayla, insanın insanı en acımasız şekilde sömürüsüyle, ahlaksızlıkla beslenen bu kentin bütün defolarını kapatmıştı! Birkaç saat sonra sabah olacak, siyah kaçınılmaz olarak beyaza yenilecek, acımasız çark olanca ağırlığıyla dönmeyi sürdürecekti. Ve günün ilk ışıkları gecenin sihrini alıp götürecek, defolar tüm çıplaklığı ile sırıtacaktı! -Ama daha vakit vardı... O an, denizin ortasında, gecenin koynunda kavgalardan, çirkinliklerden, kalleşliklerden, ihanetlerden, entrikalardan uzak yalnızca ben vardım... Bir de rakı kadehim... Bir de o, uzansam tutuverecekmişim gibi yoğun, arada bir geçen devasa tankerlerin bile bozmaya kıyamadığı sessizliğin içinde yükselen güzelim şarkı... -Ömrüm seni sevmekle nihayet bulacaktır... O an biliyordum ki; gecenin o saatinde bile çark dönüyor, kapalı kapılar ardında kıyasıya hesaplaşmalar yapılıyor, şafakla birlikte acımasızca sömürülecek, paramparça edilecek insanların listeleri düzenleniyor, bir bankadan diğerine aktarılacak çok büyük paraların envanterleri çıkarılıyordu... Yarın, gün ışıdığı andan başlayarak yine birileri ölecek, birileri çalacak, birileri nutuk atacak, birileri gündemi biçimlendirecekti… Ve birçokları biçimlendirilen şekliyle yeni bir günü daha sona erdirmek için koşuşturacaktı... -Ne acı! Bir ara gözüm saate ilişti... Sihrin bitmesine çok az kalmıştı... Kendime buz gibi bir son rakı daha koydum. Bir hüzzam şarkının hüzünlü dizelerine yürekten iştirak ettim: -Beklerim her gün bu sahillerde… Yüreğimin üzerinde tarifsiz bir ağırlık yarını düşündüm... Hem yarını hem geçip gitmiş uzun yılları... Kızgınlıklarımı, anlık mutluluklarımı, kederlerimi, sevinçlerimi, kayıplarımı, korkularımı, sevdiklerimi, yitirdiklerimi düşündüm... Ödün vermeden, başım dik ayakta kalma savaşının ruhumda bıraktığı izlere dokunmaya çalıştım... “Değer miydi?” diye sordum kendime... Uzun bir aradan sonra “değdiğine” karar verdim... Sonra, yakıcı bir iç hesaplaşmanın ardından, aklımda aynı sözcükler “yarına” katılmak üzere yürüdüm… -Her şeye karşın hayatı ıskalamadım!.. Bayramın ilk gününde, uzun bir geçmişle hesaplaşma yazısı… Kendinle sohbet de diyebilirsiniz… Belki de kararlığın içinde karanlığa isyan… Bayramınız kutlu olsun…",https://www.nefes.com.tr/yazarlar/umit-zileli/hayati-iskalamak-25088
Ümit Zileli,Göbels’in “büyük yalan” teorisi!,23 Ocak 2025 06:06,"Tam adı Paul Joseph Goebbels... Biz onu Göbels olarak tanıyoruz! 1897 yılında Rheydt’te doğdu. Bir ayağı diğerinden üç buçuk santim kısa olduğu için savaş hizmetine uygun bulunmadı. Alman filolojisi, tarih ve antik filoloji okudu. Nazi Partisi’ne 1926 yılında resmen üye oldu ve hızla yükseldi. 1930’ların başından itibaren Hitler’in en yakın arkadaşı ve sırdaşı oldu. 1933 yılında iktidarı tam olarak ele geçirmek için kotarılan “Reichstag yangını” sonrasında oluşan Nazi Hükümeti’nde Halkı Aydınlatma ve Propaganda Bakanı olarak görev aldı. Bu görevi Nazilerin sonu olarak kabul edilen 1 Mayıs 1945’e kadar yürütecekti... Bakan olduğunda yaptığı ilk iş neydi biliyor musunuz? -Yahudiler ve Nazi karşıtı yazarlar tarafından yazılmış tüm kitapları Berlin’in Bebel Meydanı’nda yaktırmak! Tüm çevrelerce 20. Yüzyılın en büyük, deha derecesinde propaganda ve yalan ustası olarak kabul edilir. Siz buna “beyin yıkama” ustası da diyebilirsiniz! Örneğin Hristiyanlık için şöyle diyordu Göbels: -Hristiyanlığın bu kadar etkili olmasının sebebi, aynı şeyi 2 bin yıldır tekrarlıyor olmasıdır! Temel felsefesi ise son derece basit, bir o kadar da dehşet vericiydi: -Öyle büyük bir yalan söyle ki herkes inansın! Öyle de yaptı zaten; insanlar ilk duyduklarında “olur mu öyle şey canım” dedikleri en büyük yalanları birer birer yuttular! Ona atfedilerek, tarihe mal olan propaganda taktiğinin adı da buydu: -Büyük Yalan Teorisi! Korku imparatorluğu nasıl oluşturulur? Büyük yalan teorisinin en önemli basamağı “kandırma ve uyutma” yöntemiydi... Bir de tüm basın ve yayın kuruluşlarını ele geçirmek tabii! Sonrası kolaydı: -Gereken yasaları çıkarmak ve uygulamaya koymak... -Polis sayısını ve yetkilerini olağanüstü derecede artırmak... -İstihbarat teşkilatını olabildiğince güçlendirmek... -Fişleme ve takip sistemini oluşturmak ve etkin hale getirmek... -Sonuç: KORKU İMPARATORLUĞU!.. Tüm dünyanın gözleri önünde ve onları da uzun süre uyutmak, kandırmak kaydıyla son derece disiplinli, Führer’e adeta tapan ve devletten, SS, SA kıtalarından, Gestapo denilen istihbarat örgütünden ölesiye korkan bir toplum bu sayede oluştu! Hitler her Allah’ın günü, neredeyse her günün her saati radyodan ve gazetelerden şöyle anlatılıyordu: -Yiğit, yürekli, halktan biri... Alman halkı ve ülke toprakları için canını vermeye hazır... kendisi için hiçbir şey istemeyen büyük önder!.. Geride o yıllar içinde söylediği sözler ve yazdığı bin sayfalık propaganda notları kaldı: -Basını, hükümetin kullanabildiği dev bir klavye olarak düşünün!.. -Yargı devlet hayatının efendisi olamaz, devlet politikasının hizmetkarı olmalıdır!.. -En parlak propaganda tekniği, tek bir temel prensip akılda sabit olarak tutulmadıkça başarıya ulaşamayacaktır: kendini birkaç nokta ile sınırlamalı ve bunları defalarca tekrar etmelidir! -Aristokrasinin anlamı “en iyilerin yönetimidir.” Hiçbir zaman insanlar kendi kendilerini yönetemez! -İnsanların beyin tembelliğini gördükçe, her istediğimizi yapabileceğimizi anladık! Göbels’in daha çok incisi var, ben yalnızca bazılarını seçtim... Ama beni en çok etkileyen tek sözcüklü açıklamasıdır; Göbels’e sormuşlar: “Böylesine disiplinli bir toplumu nasıl yarattınız?” Gülümseyerek yanıtlamış: “Radyoyla!” -Tabii o zamanlar televizyon yoktu henüz... İyi ki yokmuş! En başarılı propaganda dahi sonunda insandan döner!.. Göbels, dahi derecesinde bir psikopat, bir manyaktı sonuçta... Günlüklerini okursanız, bunu anlamanız son derece kolay olacaktır... Ama yazdıkları, söyledikleri dünyanın çeşitli ülkelerinde, aynı derecede hırslı ve gözü dönmüş politikacıların ilham kaynağı oldu... Hala birçoğunun onun notlarından azami derecede faydalandığı da bir gerçek ne yazık ki... Ancak 12 yıllık, en az 75 milyon insanın ölümüne, milyonlarcasının bedenen ve ruhen sakat kalmasına neden olan NAZİ İmparatorluğu, sonunda yıkıldı... İnsan sayesinde… Açın bakın tarih kitaplarını yüzlerce örneğini göreceksiniz: -Demek ki olmuyor, her zulüm sonunda yine insandan dönüyor!",https://www.nefes.com.tr/yazarlar/umit-zileli/gobelsin-buyuk-yalan-teorisi-10160
Ümit Zileli,“Umutsuz durumlar yoktur umutsuz insanlar vardır!”,17 Şubat 2025 06:30,"Başlıktaki sözler bundan tam 110 yıl önce söylenmişti… Bir kahramanın, bir dehanın ağzından çıkmıştı… Anafartalar Kahramanı Mustafa Kemal tarafından, yenilmez denilen İngilizler, Fransızlar Çanakkale’de uğradıkları unutulması olanaksız ağır yenilgiden sonra ricat ettikten yani defolup gittikten sonra etrafındakilere söylediği sözlerdi bunlar! Daha sonraları daha geniş bir şekilde anlatmıştı. Tam olarak anımsatayım: -Umutsuz durumlar yoktur, umutsuz insanlar vardır. Ben hiçbir zaman umudumu yitirmedim… Şayet bir gün çaresiz kalırsanız, bir kurtarıcı beklemeyin, kurtarıcı kendiniz olun! Eğer ülkeni kurtaracak bir lider beklemekteysen, ben size hiçbir şey öğretememişim demektir. Bu lafların söylenişinin üzerinden 110 yıl geçti… Aynı sözler bu kez Silivri zindanından yükseldi! Neredeyse bir aya yakın süredir Silivri’de bir hücrede tutuklu bulunan Zafer Partisi lideri Ümit Özdağ, umutsuzluğa düşenlere seslendi… Özdağ bir TV programında Mustafa Kemal Atatürk’ün tarihe kazınmış sözleriyle başladığı konuşmasında şöyle demişti: -Ben geleceğe umutla bakıyorum. Biz Mustafa Kemal’in verdiği mücadelenin mirasçılarıyız. Görev emriniz “Gençliğe hitabedir!” Ardından da yakın tarihi en bilen kişilerden biri olarak, İtalyanların 1911 Trablus’u işgali üzerine gazeteci kılığıyla Libya’ya gidişinden başlayarak Kurtuluş Savaşı’na kadar yaşanan “inanılmaz direniş ve mücadeleyi” anlatmıştı… Aynı mesajı bu kez kaldığı hücreden adeta haykırarak tekrarladı… Nerede bulunduğunun değil, hangi ruh hali içinde bulunduğunun önemini yukarıda verdiği mesajla bir kere daha Türk milletinin önüne koydu… -Mustafa Kemal’in mirasçılarına bir kez daha Gençliğe Hitabeyi anımsattı! Ümit Özdağ, Cumhurbaşkanı’na hakaret suçlamasıyla gözaltına alınmıştı… İstanbul Emniyet Müdürlüğü’nde sorguyu beklerken bu kez 2021-2024 arası sosyal medya hesabından sığınmacılara karşı “halkı kin ve düşmanlığa teşvik etme” suçlamasıyla tutuklandı. Cumhurbaşkanı’na hakarete ne olmuştu peki? -O suçlama düşmüştü! Özdağ, 21 Ocak’tan bu yana Silivri’de tutuklu. Bu tutukluluğa itirazlar reddedilirken, bir de baktık ortaya yeni bir iddianame daha çıktı… Bu kez suçlama Özdağ’ın milletvekili olduğu döneme aitti. Ne yapmıştı peki? Suçlama şöyleydi -27. Dönem HDP İstanbul Milletvekili Ali Kenanoğlu’na sarf ettiği sözler nedeniyle “kamu görevlisine görevinden dolayı hakaret etmek… Başsavcılık tarafından Ankara Ağır Ceza Mahkemesi’ne gönderilen iddianamede hakaret ettiği iddiasıyla cezalandırılması talep ediliyordu… İyi de böyle bir iddianame hazırlandığında ne Ümit Özdağ’ın ne de avukatlarının haberi vardı! Özdağ’ın hakkındaki yeni iddianameyi avukatı Paşa Büyükkayaer “Yanlış okumadınız; HDP müşteki, Ümit Özdağ yine sanık oldu” sözleriyle duyurdu… Dikkat ettiyseniz yukarıda “haberleri yoktu” dedim… Gerçekten de Özdağ’ın savunması bile alınmadan hakkında iddianame düzenlenmişti. Uzmanlarına sordum, onlar da şaşkındı. Neden Özdağ’ın savunmasını bile almamışlardı? Avukatının sözlerine bakalım: -Sayın Genel Başkan Ümit Özdağ’a, düşman ceza hukuku uygulanıyor… Anlamaktan aciz olduğum konuya gelince… Özdağ’ın milletvekiliyken polemik yaptığı kişi de milletvekili… Danıştığım avukatlara Özdağ’ın şu sözlerini değerlendirmelerini rica ettim: -Ali Efendi, inan hiç dert olmadı. Emperyalizmin köpeklerinin sözde eğilmeyen boyunlarını kırdık ve kırarız. HDP, Yunan ve Bulgar ırkçılarından daha fazla Türkiye düşmanı bir yapıdır. Değerlendirme yapanlar “sert bir eleştiri” olarak nitelendirip, “konuşmadan anlaşıldığı üzere muhatap kişiye yanıt veriyor. Kişiye hakaret yok, eleştirileri partiye yapılmış” yanıtını verdiler. Bu açıklamalardan sonra Muharrem İnce’nin yeni iddianameye tepkisini gördüm. Şöyle diyordu: -Teröristin şahitliği ile Genelkurmay Başkanının tutuklandığı günlere geri döndük. Ümit Özdağ hakkında DEM milletvekillerine hakaret suçlaması ile iddianame düzenlenmiş. Yeter Artık! Yuh artık! Bana gelince, hala şaşkınlığım geçmedi, geçmiyor. O nedenle ara başlıktaki üç sözcüğe sığınıyorum: -Sözün bittiği yer! Bir de sevgi ve dostluk duygularına sarılmak…",https://www.nefes.com.tr/yazarlar/umit-zileli/umutsuz-durumlar-yoktur-umutsuz-insanlar-vardir-15911
Ümit Zileli,İhanet yasaları!,03 Mart 2025 06:00,"Onlara kısaca “İkiz sözleşmeler” diyorlardı… Uzun yıllar önce Türkiye’nin sırtına saplanmış iki adet hançerdi… 1966 yılında kabul edilmiş, 1976 ve 1977’de yürürlüğe girmiş, 2000 yılı Ağustos ayında ise hukuk sistemimize dahil olmuştu… Kopenhag kriterleri çerçevesinde hazırlanan 6. uyum paketinin bir parçası olarak TBMM’de sessiz sedasız onaylanan sözleşmelerin açılımı şöyleydi: -Medeni ve Siyasi Haklar Sözleşmesi. -Ekonomik, Sosyal ve Kültürel Haklar Sözleşmesi. Her iki sözleşmenin birinci maddesine bakalım: -Bütün halklar kendi kaderlerini tayin hakkına sahiptir. Bu hak vasıtasıyla halklar kendi siyasal statülerini serbestçe tayin edebilir ve ekonomik, sosyal ve siyasal gelişmelerini serbestçe sürdürebilirler… Her iki sözleşmede yer alan şu maddeye de göz atalım: -Bu sözleşmeye taraf devletler, bu sözleşmede beyan edilen hakların ırk, renk, cinsiyet, dil, din, siyasal veya diğer bir fikir, ulusal veya toplumsal köken, mülkiyet, doğum gibi her hangi bir statüye göre ayrımcılık yapılmaksızın kullanılmasını güvence altına almayı taahhüt eder. Bir de her iki sözleşmede de yer alan ve ne hikmetse birine çekince konup, diğerine konmayan şu maddeyi okuyalım: -Taraf devletler, anne-babalar ile, mümkünse vasilerin kendi inançlarına uygun biçimde çocuklarına din ve ahlak eğitimi verilmesini isteme özgürlüğüne saygı göstermeyi taahhüt eder… Başka çok ama çok önemli maddeler de var, ancak biz şimdilik bu üç maddeyle yetinelim. Ancak her maddeyi enine boyuna ele almadan önce düşüncemizi olanca çıplaklığı ile söyleyelim; İkiz yasalar, küreselleşme açısından ulus devletlerin ortadan kaldırılmasını sağlayacak en elverişli malzemeydi Türkiye açısından ise köleleşmenin, parçalanmanın ileri aşamasıydı… -Türkiye’ye ihanetin ikiz mührüydü! İkiz sözleşmelerin yukarıda yer alan iki maddesi birlikte okunduğunda, kendi kaderini tayin hakkının yalnızca halklara değil, mezhep, cemaat, tarikat, aşiret gibi gruplara bile tanındığı görülüyordu… Yani istendiği takdirde bir ulus devletin yalnızca etnik değil, cemaatlere varıncaya değin parçalanabileceği öngörülüyordu! Ayrıca tüm gruplara kendi statülerini özgürce geliştirme hakkı kisvesi altında evrensel hukuk ortadan kaldırılıp “cemaat hukuku” devreye sokuluyordu! Çocuklara ailenin istediği gibi eğitim verilmesi, “Eğitim Birliğini tamamen ortadan kaldırarak ulusun ortadan kalkmasını iyice sağlam kazığa bağlıyordu! Sözleşmelerde doğal zenginliklerin ve kaynakların kullanımını “halklara” ve bölgelere bırakan hükümler de Küresel efendilere küçük “Kent Devletleri” yaratmak için eşsiz fırsatlar yaratıyordu! Böylece Küreselleşmenin ideologlarından John Naisbitt’in taa 1994’te “Global Paradoks” kitabında sözünü ettiği “hükümetsiz, dev şirketler öncülüğünde, bin ülkelik (yani paramparça edilmiş) ve ulus devletin ötesine geçmiş bir dünya” hedefi de işlerlik kazanmış oluyordu! Sözleşmelerde yer alan son madde ise bu hükümlere uymayan devletlere müdahaleyi meşrulaştırıyordu! Kısacası, ABD İmparatorluğuna engel olarak düşünülen ulus devletlerin ortadan kaldırılmasının yolu tamamen açılıyordu! İşte işbirlikçi tam bu noktada devreye giriyordu… Bazı aydınların iyi niyetli yaklaşımlarını da kullanarak şu propagandayı yapıyordu: -İkiz anlaşmalar, kendi kaderini tayin edecek halklar olarak “denizaşırı ülkeler” tarafından sömürge haline getirilmiş ülkeleri kapsıyor… Zaten anlaşma 1960 öncesi sömürgeciliği kastediyor! 1960’ların özgürlükçü ve anti-emperyalist yükselişi sırasında hazırlanan bu sözleşmeler yarım asırdan fazla zaman sonra bugün, acaba dünya yüzünde hangi sömürgeye uygulanacaktı peki? -Eskimolara mı yoksa Avustralya yerlisi Aborijinler’e mi? Yoksa yeni düzene karşı çıkan asi uluslara mı? Hiç sıkılmadan yalan söyleyen işbirlikçi, Türkiye’nin istendiği zaman bu sözleşmeler kullanılarak önce “Balkanlaştırılacağını” ardından da tıpkı Yugoslavya örneğinde olduğu gibi parçalanacağını bilmez miydi? O kadar cahil miydi? Tabii ki değildi... Ancak işbirlikçi için önemli olan, Türkiye Cumhuriyeti’nin kuruluş belgesi olan Lozan Antlaşmasının ve ulusal sözleşmesi Misak-ı Millinin paramparça edilmesi değil, efendisinden alacağı “maddi-manevi” aferindi!.. Bugünkü “federasyon” ya da daha açık şekliyle “Türk-Arap-Kürt Federasyonu” çığlıklarına bakın; yaklaşık 60 sene önce ilk imzası atılan o sözleşmelerin nihai hedefi de buydu zaten… -Emperyalizm sabırlıdır, her konuda zamanını seçmekte de mahirdir!",https://www.nefes.com.tr/yazarlar/umit-zileli/ihanet-yasalari-19043
Ümit Zileli,Bir Cumhuriyet düşmanının portresi,01 Şubat 2025 06:00,"Yıllar önceydi… Çorum İnsani Yardım Derneği (İHH), Cumhuriyet’in yeminli düşmanı, “Allah’ım beni Türklükten azat et” diyen 150’liklerden Mustafa Sabri’nin yardımcısı İskilipli Atıf Hoca adına bir su kuyusu açmıştı. Dernek Başkanı Selim Özkabakçı yaptığı açıklamada şu ifadeyi kullanmıştı: -İskilipli Şehit Atıf Hocamızı ölüm yıldönümünde rahmetle anıyoruz... 4 Şubat 1926’da Cumhuriyet ve devrimlere karşı çıktığı için idam edilen İskilipli Atıf Hoca, Kurtuluş Savaşı kahramanlarına “Mustafa Kemal ve Kuvayı Milliye maskaraları” diye hakaret eden kişiydi ve 91 yıl sonra Ruanda’da İHH tarafından şehit ilan edilmişti. Yıllar önce İskilip Devlet Hastanesi’ne de adı verilen bu Cumhuriyet Düşmanı hakkında yazdığım yazıyı paylaşmak istiyorum sizlerle... Dersim İsyanı ile ilgili sıcak tartışmaların yapıldığı sıralardı... Başbakan Yardımcısı Bülent Arınç, tartışmaya şu veciz sözlerle katılmıştı: -Bir de İstiklal Mahkemeleri arşivi açılsa, oralarda daha ne Dersimler var... Arınç, aslında bir kişiyi özel olarak öne çıkarıyor, İstiklal Mahkemesi tarafından 1926 yılında “Devrim karşıtlığı” suçlamasıyla idam edilen İskilipli Atıf Hoca’yı işaret ediyordu. Bu sözler AKP içinden, tarikat ve cemaat çevrelerinden ve işbirlikçi medyadan büyük destek gördü. Öyle bir mizansen çizildi ki; gaddar, kan içici Cumhuriyet, “zavallı ve masum” Atıf Hoca’yı Şapka Devrimi’ne muhalefet ettiği için gözünün yaşına bakmadan asıvermişti! Bu “bilinçli” kampanya sonucunda, kısa bir süre önce İskilip Devlet Hastanesi’ne Atıf Hoca’nın adı verildi, diğer bir deyişle şöyle olmuş oldu: - Atıf Hoca punduna getirilip aklandı, itibarı iade edildi! Pekii, İskilipli Atıf Hoca aslında kimdi?.. Atıf Hoca’nın adı ilk kez, İstiklal Mahkemesi’nin önüne çıkmadan çok önce, 1908 Devrimi sırasında “muhalif” olarak öne çıkmıştı. Öyle ki; Mahmut Şevket Paşa’nın katli nedeniyle suçlanmış ve Sinop’a sürgün edilmişti… Atıf Hoca yıllar sonra, Birinci Dünya Savaşı’nın ardından bu kez Teali İslam Cemiyeti’nin kurucusu olarak sahneye çıktı. İngilizlerle, Sait Molla ve Rahip Frew isimli İngiliz ajanlarıyla içli dışlı olan bu derneğin başkanı Mustafa Sabri, Damat Ferit Hükümeti’ne “Şeyhülislam” olarak atanınca Teali İslam Cemiyeti’ni fiilen yardımcısı Atıf Hoca yönetmeye başladı. Haa, Mustafa Sabri kimdi diye soracak olursanız; Kurtuluş Savaşı’na karşı hainlerin oluşturduğu İngiliz Muhipler Cemiyeti’nin kurucuları arasındaydı. 11 Nisan 1920 tarihinde başta Mustafa Kemal olmak üzere Kuvayı Milliyecilerin idam fetvasını kaleme alan kişiydi... Sevr anlaşmasını kabul eden hükümette şeyhülislamdı ve ilk imza atanlar arasındaydı... Boğazlıyan Kaymakamı Kemal Bey’in idamına da fetva veren kişidir... İşte İskilipli Atıf Hoca, Teali İslam Cemiyeti’ni bu kişiyle birlikte kurmuş ve fiilen yönetmiştir. Bu cemiyetin, Anadolu’da Kurtuluş Savaşı’nı örgütlemeye çalışan Mustafa Kemal ve arkadaşları ile ilgili bildirilerinden birini okuyalım: “...Yazık ki halkımız Talât, Enver, Cemal, Mustafa Kemal gibi beş on eşkıyanın vücudunu ortadan kaldırmak için gereken fedakarlığı yapmıyor. İngilizleri kızdırdınız, üzerimize Yunanlıları musallat ettiler. Şimdi usulca oturup yenilginin sonuçlarına katlanmak yerine Yunanlılarla harbe tutuşuyorlar. Bu eşkıyaları ve asileri en kısa zamanda bertaraf etmek hepimize farzdır. Harp yıllarında sizleri cephe cephe sürükleyen ve din kardeşlerinizin suçsuz yere ölmelerine sebep olanlar arasında Mustafa Kemal, Ali Fuat, Bekir Sami gibi zalimler de vardı. Siz bu zalimlerin cinayetlerine daha ne kadar göz yumacaksınız? Elinize aldığınız bu fetva Allah’ın emridir, Padişah fermanıdır. Sizler bu katil canavarları daha fazla yaşatmamakla mükellef ve görevlisiniz. Bunların vücudlarını külliyen ortadan kaldırmak Müslümanlık için farz olmuştur... Nasıl buldunuz, etkileyici değil mi? Atıf Hoca, tüm bu yaptıklarına karşın, Cumhuriyetin ilanından sonra çıkarılan afla kurtuldu. Ancak durmadı. Savaştan sonra İngilizlerin yardımıyla Yunanistan’a sığınan, Mustafa Sabri ile ilişkisini sürdürdü. Son olarak Kıyafet Devrimine karşı, “Frenk muhalifliği ve şapka” isimli bir kitapçık kaleme aldı. Bu kitapta ve yaptığı konuşmalarda “şapka giymenin küfür ve dinsizlik” olduğu propagandası yapıyordu. İstiklal Mahkemesi tarafından tutuklandı ve 4 Şubat 1926 yılında “Devrim karşıtı faaliyetler içinde olduğu” suçlamasıyla idam edildi... İskilip Devlet Hastanesi’ne adı verilen Atıf Hoca’nın öyküsü budur… -Vicdan da sizin, karar da sizin...",https://www.nefes.com.tr/yazarlar/umit-zileli/bir-cumhuriyet-dusmaninin-portresi-12266
Ümit Zileli,İnsanca yaşayabilmenin tek yolu…,22 Şubat 2025 06:00,"-Yeni Dünya Düzeni artık hiç çekinmeden gerçek yüzünü gösteriyor... Yüzyılları en büyük kırılmalarından birini yaşıyoruz, teslimiyetçilik diz boyu… -Yalnızca Türkiye’de değil, dünyanın her yerinde! -Nasıl yani? -Türkiye, Arjantin, Güney Kore gibi zaten teslim olmaya meyilli ülkelerde IMF- Dünya Bankası aracılığıyla, biraz asi olanları da zor yoluyla tasarladığı düzene uyduruyor. Bak Suriye’deki utanmazca oyuna… Sonra diğerlerine sıra gelecek, diğer yaramazlara da günleri gösterilecek! -Ama bu düzen tüm dünyayı yeni bir kölelik düzenine götürür… Efendiler ve köleleri! -Böyle de nitelendirebilirsin! Onların açısından ise dünyaya yeni bir nizam vermek, kontrollü bir düzen kurmak olarak adlandırılabilir!.. Tarihte de hep böyle olmadı mı? Yönetenler her türlü aracı kullanarak en büyük acılar, kıyımlar, katliamlar, soykırımlar pahasına iktidarlarını kurup, sürdürmediler mi?.. -Başkaldırıları, özgürlük savaşlarını unutma!.. -Haklısın, Spartaküs’ten bu yana ezilenler hep başkaldırdılar. İnsanı insanlığa götüren yolda büyük başarılara da imza attılar. Ama tüm bunlar yönetenlerin hırsını, açgözlülüğünü, iktidar uğruna her türlü zalimliği yapmasını engelleyemedi. Tarih, işte bu temel nedenden ötürü hep tekerrür ediyor! -Tekerrür mü ediyor?.. -Tabii! Şimdi iyice geriye git; Tarım Devrimi, Tek Tanrılı dinleri yaratmadı mı? Yani, insanoğlunun göçebelikten yerleşik düzene geçmesiyle ortaya çıkan derebeyi ve toprak ağası yüzyıllarca köylüyü insanları neredeyse köle gibi kullanmadı mı? Batı’da Papa, Doğu’da Halife bu düzeni din adına desteklemedi mi?.. Bu kölelik düzenine karşı çıkan insanlar, beylikler, devletler din dışı kabul edilip cezalandırılmadı mı?.. Batı’da yüzyıllar süren Engizisyon döneminde milyonlarca kişi aforoz edilip yakılarak, en ağır işkenceler altında öldürülmedi mi? Osmanlı’da yüz binlerce Alevi, Sünni iktidarın gazabına uğrayıp katledilmedi mi? -Doğru... -Peki bu; yönetenlerin, iktidar sahiplerinin, bilinen tarihin her döneminde çoğunluğu neredeyse sürü yönetir gibi yönettiğini, en büyük araç olarak seçtiği dini kullanarak, inançlarla dilediği gibi oynayarak etkinliğini sürdürdüğünü göstermez mi?.. -Bu da doğru... -Ardından gelen Endüstri Devrimi milliyetçilik ideolojisini yaratmadı mı? Göreceli bir özgürlük dönemi ve ulus-devletlerin ortaya çıkışından sonra eski yönetim şeklini yıkan yeni yöneticiler, bu kez dinleri de arkalarına alarak, emperyalizme ulaşacak olan sömürgecilik dönemini başlatmadılar mı? Dünyayı sahiplenmek için birbirlerini yemediler mi? Yüz milyonlarca insan sömürge savaşlarında yok edilmedi mi? -Sadede gel! -Demek ki, tarihin her döneminde yönetenler, mutlaka o dönemin şartlarına göre yarattıkları araçlarla, inançları, hurafeleri, milliyetçi güdüleri, ırksal ayrılıkları kullanarak iktidarlarını sürdürdüler…",https://www.nefes.com.tr/yazarlar/umit-zileli/insanca-yasayabilmenin-tek-yolu-17135
Ümit Zileli,"Özgürlük, vicdan, haysiyet…",20 Şubat 2025 04:00,"Aslında birbiriyle çok bağlantılı sözcükler... Özgürlüğün askıya alındığı, unutulduğu ya da hiç olmadığı ortamlarda insanlık, dostluk, arkadaşlık, vefa olmuyor, olamıyor... İrili ufaklı insancıkların birbirini sırtından hançerlediği, gammazladığı, linç ettiği, asla hak etmemiş küçücük yaratıkların egemen olduğu bir “güruh ortamı” hızla büyüyor ve toplumu esir alıyor. İnsanın olmadığı yerde ise haysiyet, yok oluyor, vicdan denilen en kutsal duygu ise sözlüklerden dahi siliniyor... Bu sözcüklerin toplumu terk ettiği ülkelerde ise bambaşka üç sözcük topluma egemen oluyor, benlikleri esir alıyor: - Güç, hırs, para! Toplumun en üst katmanından taa dibine dek insancıklar bu güdüler tarafından yönetilmeye başlıyor... Sırf bu sözcükleri temsil edenlere yakın olmak, meşrebine, bulunduğu sosyal konuma göre siftinebilmek uğruna insancıklarda yaltaklanma, tapınma, ait olma duyuları gelişiyor... Gözlerinin önünde olup bitene bakıyor ama görmüyorlar... Hırsızlıklar, yolsuzluklar, çocuklarının geleceğinin yok olması, baskılar, sansür, dayak, biber gazı, cop, savaş, talan hiç mi hiç etkilemiyor bu insancıkları... - Ancak, başlarına geldiğinde ağlaşıyorlar, o kadar! Toplumun, insanlıktan, vicdandan nasibini almış, olanlar karşısında yüreği sızlayan, on milyonları oluşturan kesim ise büyük bir yeisle “elinden bir şey gelmeme” duygusu, korku ve öfke içinde kurtarıcı bekliyor... Ancak iş birlik olmaya, ayağa kalkmaya, hakkını aramaya geldiğinde, uzun yılların üzerine yığdığı ölü toprağını bir türlü atamıyor, siniyor ve yalnızlık duygusuyla o karabasanı yaşamaya devam ediyor... Sevgili ağabeyim, büyük şair Ataol Behramoğlu, “Tek Başınalık” isimli o muhteşem şiirinde işte bu duyguyu ve yok oluşu şöyle anlatıyor: - Ben tek başıma ne yapabilirim diye düşündü biri/ Ve hiçbir şey yapmamaya karar verdi/ Ben tek başıma ne yapabilirim diye düşündü bir öteki/ Ve yalnızlığın kuytuluğuna çekildi/ Ben ne yapabilirim diye düşündü milyonlar/ Milyonlarcaydılar/ Ve tek başınaydılar/ Bu arada birileri onlar adına karar vermekteydi/ Tek başına olduklarını sananlar/ Topluca ortadan kaldırıldılar... Sözcüklerin iflas ettiği güzel ülkem... Elini taşın altına koyan bir avuç insana gelince... Onları da hep baskı, işsizlik, sansür, sorgu, hapishane bekliyor... Özgürlüğün, insanlığın, vicdanın ve haysiyetin iflas ettiği her ülkede, her toplumda aynı şeyler biteviye yaşanıyor ne yazık ki... Peki, ben niçin bu sözcükleri özellikle seçtim derseniz, son yaşadıklarımızdan örnekler verebilmek için derim! Biliyorsunuz bizim “en büyük Türk büyükleri” sabah-akşam ne kadar da özgür ve mutlu olduğumuzu, başımıza gelen her şeyin bizi çekemeyen, kıskanan dış güçlerin marifeti olduğunu tekrarlayıp duruyor. Bir konuda haklılar; bu ülkede düşünce özgürlüğü sapına kadar serbest, bunda en ufak tereddüdüm yok... - Sıkıntı, ifade özgürlüğünde! Yani istediğin kadar düşünebilirsin ancak ifade etmen yasak! O takdirde “hain”, “dış güçlerin maşası” olarak ilan edilmen yalnızca an meselesi! - Bu nedenle ülkenin hapishaneleri ağzına kadar dolu, yeni hapishaneler de yolda! Bir örnek kent daha! Yaıllardır kentleşme, güzelleşme denildiğinde hep aynı örneği verdim: -Eskişehir! Kavruk bir Anadolu kasabasından şahane bir kent yaratan Yılmaz Büyükerşen’in büyük eserini yazılarımda hayranlık ve övgüyle anlattım… Geçenlerde bir imza günü için Mersin’e gittim; son olarak iki sene önce gitmiştim. O sıralar adeta bir şantiye görünümündeydi. Bu kez gittiğimde ise bambaşka bir görüntüyle karşılaştım: -Tüm sahil boyu baştan başa insanların hizmetine sunulmuş, genciyle yaşlısıyla, kadınıyla çocuğuyla insanların yüzünün güldüğü bir güzelim kent! 2019 yerel seçimlerinde Büyükşehir Belediye Başkanlığı’na aday olan CHP Milletvekili Vahap Seçer’e iki soru sormuştum: -Seçimi alabilecek misiniz? Hayalinizde nasıl bir Mersin var? Seçer, seçimi yüzde 45 ile almıştı, bu bana söylediği orandı! İlk dönemdeki çalışmalarının karşılığında ikinci kez yüzde 60 ile kazandı! Bir konuşmamızda “hızlı gidiyorsunuz” dediğimde önce gülmüş, sonra şöyle demişti: -Çok iyi bir ekibim var, niçin zaman kaybedelim? Bir dahaki gelişinizde daha çok şaşıracaksınız… Gerçekten de öyle oldu. Mersin’in çehresi değişmişti! Pırıl pırıl bir şehir vardı karşımda… Seçer’in danışmanı Bedrettin Gündeş’e, “kısa zamanda ne olmuş burası böyle” dediğimde verdiği yanıt çok hoştu: -Kadın eli, kadın emeğinin gücü bize de büyük güç kattı! Bedrettin Bey’e bir sonraki yerel seçimde ne olur diye sordum, anında yanıtladı. -En az yüzde 75 olur! Görmediyseniz görün, siz de çok seveceksiniz…",https://www.nefes.com.tr/yazarlar/umit-zileli/ozgurluk-vicdan-haysiyet-16648
Ümit Zileli,Vatan size minnettardır…,02 Şubat 2025 05:45,"Sonunda bu da oldu; ama ben hiç mi hiç şaşırmadım… 30 Ağustos Zafer Bayramı sırasında gencecik teğmenlerin resmi törenler sonrasında geleneksel kılıç çatma töreni yapıp, ant içmesi ve “Mustafa Kemal’in askerleriyiz” diye ebedi başkomutanlarını selamlamasının ardından, iktidar trollerinin, gerici çevrelerin noktası, virgülüne dek aynı mesajlarla “intikam” çığlıklarını gördüğümde anlamıştım… Aslına bakarsanız, sekiz şerefli subayla da yetinmiyordu bu çevreler, “tümünü atın ordudan” çığlıkları atıyorlardı… Bu karar sonrasında bir “küçük tetikçi” gayet memnun bir edayla şöyle diyordu: -Beş teğmenin TSK’dan ihracı yerindedir. Doğru karar. Ama yetmez, törene katılan tüm teğmenlerin ihraç edilmesi gerekir… Adına gazete demeye utandığım mevkutelerde de aynı yönde haber ve yorumlar da mevcuttu tabii… Şu nefrete, şu kine bakar mısınız? -Kinci dinci damarıdır bunun adı! Şu tesadüfe bakın ki; teğmenlerin ihracı tam da Ekrem İmamoğlu’nun ifade vermeye gittiği cuma gününe rastladı! On binlerce yurttaşın Çağlayan Adliyesi önünde biriktiği, İmamoğlu ve Mansur Yavaş’ın kol kola otobüsün üstüne çıktığı zaman dilimi içinde açıklandı ihraç kararı! Üstelik, teğmenlere ya da avukatlarına zahmet edip haber bile verilmeden direkt olarak medya üzerinden servis edildi karar… -Gerekçesi bile açıklanmadan! “Vatan sağ olsun…” Teğmenlerle birlikte üç de yüksek rütbeli subay ihraç edildi ordudan… Onlardan biri olan Piyade Komando Albay Alper Topsakal, sosyal medyadan Mustafa Kemal’in askerlerine şöyle seslendi: -Atatürk’ün “Umutsuz durumlar yoktur, umutsuz insanlar vardır. Ben umudumu hiç yitirmedim.” sözünü unutmayın. “Muhtaç olduğumuz kudret damarlarımızdaki asil kanda mevcuttur!” Hepinizi çok seviyorum, sağlıcakla kalın. Vatan sağ olsun… Teğmenlerden Recep Ayar ise yayımladığı duygusal veda mesajında bakın nasıl seslendi: -Kardeşlerim, Bu sizin madalyanızdır! Ananızın ak sütü gibi helaldir… Selam olsun bizlerin arkasında dağ gibi duran gerçek milliyetçilere! Şimdi aranıza bu kardeşlerim de dahil oldu. Madalyanız hayırlı olsun aslanlarım. Hep bir ağızdan, Harbiye yollarında hep söylediğimiz yürüyüş kararları gibi; Mustafa Kemal’in askerleriyiz… Daha yazacak çok şey var, dahası da olacak. Şimdilik kaydıyla yüreğimizden geçeni haykırarak bitireyim: -Vatan size minnettardır… Jet soruşturmalar! Bu kez bir milletvekiline daha jet soruşturma başlatıldı… İstanbul Cumhuriyet Başsavcılığı, CHP İzmir Milletvekili Tuncay Özkan’ın cezaevlerindeki yemeklerle ilgili açıklamaları üzerine “Yanıltıcı Bilgiyi Alenen Yayma” suçundan soruşturma açtı… Başsavcılık, Özkan’ın tutuklu bulunduğu dönemde yemeklerden zehirlendiğini iddia etmesi ve “Cezaevinde suikast olabileceği” söylemi hakkında soruşturma başlattığını duyurdu… -Okuyunca acı acı güldüm! Tuncay’ın, söyledikleri “iddia olmaktan” uzun yıllar önce çıktı. Komploların, yalan, düzmece olduğunun anlaşılmasından sonra serbest kalan Tuncay’ın daha ilk muayenesinde ağır kimyasallar ve fare zehriyle uzun süredir zehirlendiği ortaya çıktı! FETÖ’cü soysuzlar işlerini iyi yapmışlardı! Yanılmıyorsam Türkiye’de ve Almanya’da tedavi gördü. Hâlâ kalıcı zararlarla ilgili olarak tedavisi sürüyor… İfade vermeye teşhis ve tedavi raporlarıyla gittiğinde o soruşturma düşer zannımca! Peki niye anlattı yıllar sonra bunları Tuncay? Ümit Özdağ’ın endişelerine bir katkı olsun, kendi başına gelen, onun başına gelmesin diye… -Soğuk savaş döneminden kalma komplo iddiaları diyenlere duyurulur!",https://www.nefes.com.tr/yazarlar/umit-zileli/vatan-size-minnettardir-12461
Ümit Zileli,İkinci Ergenekon!,22 Ocak 2025 05:50,"Önceki gün kendimi bir anda 2009, 2010’larda yaşıyormuş gibi hissettim! -Tam bir “dejavu” idi anlayacağınız; düşünsenize aniden kendinizi Ergenekon, Balyoz, Askeri Casusluk kumpasları içine yuvarlanmış buluyorsunuz! Çok acı, çok kederli, çok adaletsiz bir dönemdi… O sıralar iktidarın “beraber yürüdük biz bu yollarda” şarkısını birlikte, ele ele, kol kola çığırdığı Fethullahçı Yapı devleti bir ahtapot misali sarıp sarmalamıştı… Cemaatin polislerinin kotardığı, savcılarının binlerce sayfalık “kopyala-yapıştır” iddianameler hazırladığı, “gazeteci kılıklı” kalemşorların sorgu odalarından çıkıp gelmişçesine, ellerine tutuşturulan sahte delillerle manşetler attıkları, köşelerinde pişirdikleri yalanlarla kitaplar yazdıkları bir süreçti… O dönemle ilgili anlatabileceğim binlerce şey var aslında ama aklıma adeta mıh gibi çakılmış, asla unutamayacağım dört konuyu paylaşayım sizlerle: -Zamanın Cumhurbaşkanı Abdullah Gül’ün “bana bir savcı bulun” sözleri üzerine aranıp taranıp bulunan, şu anda kaçak olan Zekeriya Öz’ün göreve atanması… -Zamanın Başbakanı Recep Tayyip Erdoğan’ın “Ben bu davanın savcısıyım” sözleri… -Aynı Başbakanın, o savcının altına zırhlı Mercedes’ini vermesi… -Silivri Cezaevi içindeki duruşma salonunda görülen Balyoz duruşmasında, aynı anda 135 subayın tutuklanması… Yüzlerce akademisyen, gazeteci, asker, sendikacı, yukarıda bahsettiğim düzeni aksatmadan uygulayarak başta Silivri olmak üzere hapishanelerde tutsak alınmıştı… O yıllar içinde sivil asker pek çok ölüm yaşandı… İntiharlar, onulmaz hastalıklar, şüpheli ölümler art arda sıralandı… Aradan yıllar geçti… Ergenekon-Balyoz kumpaslarının nasıl büyük bir yalan, bir kumpas olduğu nal gibi ortaya çıktı! Ama olan olmuş, muhalifler çelik cendereye alınmış, “Tek adam” rejimine giden yol açılmıştı… -Bu alçakça kumpasın yürütücü olan cemaat ise artık FETÖ Terör Örgütü olarak tarihin kapkara sayfalarına yazılmıştı! Bu yazının ana başlığı bana değil, Zafer Partisi’ne ait… Liderleri Ümit Özdağ’ın bir akşam vakti Ankara’da bir restoranda gözaltına alınması, saatler içinde İstanbul’a Vatan Emniyet Müdürlüğü’ne getirilmesi, tüm gece boyunca ve ertesi gün orada bekletilmesi, Cumhurbaşkanı’na hakaret suçlamasına saatler sonra bir de “halkı kin ve düşmanlığa tahrik” suçunun eklenmesi üzerine Zafer Partisi şu açıklamayı yaptı: -Bu süreç ikinci bir Ergenekon olarak değerlendirilebilir! Ümit Özdağ ise sosyal medya hesabından verdiği mesajda söz konusu açıklamayı Antalya’da yaptığını, hem kendisinin kem de hakaret iddiasına konu olan Cumhurbaşkanı’nın Ankara’da ikamet etiğini, her iki kentin savcılarının soruşturma başlatmadığını, ancak İstanbul Başsavcılığı’nın devreye girdiğini belirttikten sonra şu cümleyi kurdu: -Bu sözleri bin defa daha söylerim. İster öldürün ister kurşuna dizin… Beni öldürmeden susturamazsınız! Özdağ, “Cumhuriyet değerlerini” savunmaya devam edeceğini de üstüne basa basa paylaştı. Bu yazı yazılırken Özdağ saatler önce getirildiği Çağlayan Adliyesi’nde hala ifade için bekletiliyordu. Adliyenin önünde biriken kalabalığa gönderdiği mesajda ise şöyle diyordu: -Çağlayan Adliyesi’nde devlet aklı değil, milletin vicdanı olacak! Nitekim öyle de oldu… Sabahın erken saatlerinden itibaren adliyenin önünde toplanan binlerce kişi liderlerini bekliyor… Önceki gün Türkiye tarihine kazınacak bir gün oldu… Önce, CHP Gençlik Kolları Başkanı Cem Aydın sosyal medyada paylaştığı bir mesaj nedeniyle sabahın köründe 8 polis tarafından baba evinden alındı. Gözaltı yok denilmesine karşın tüm gözaltı prosedürü uygulandı. Hastaneye sağlık kontrolüne götürülen Aydın, daha sonra adliyede savcıya ifade verdi, ardından çıkarıldığı mahkeme tarafından yurt dışına çıkış yasağı ve haftada üç gün karakolda imza verme kararı ile serbest bırakıldı. Bu durum tepkilere yol açtı doğal olarak. Bir panelde konuşma yapan İBB Başkanı Ekrem İmamoğlu, bu duruma tepki göstererek İstanbul Başsavcısı Akın Gürlek’e şöyle seslendi: -Biz senin evlatlarını bile bu muamelelerden kurtarmak için, seni yöneten bu aklı bu milletin zihninden söküp atacağız… Bu konuşmadan tam 87 dakika sonra, İmamoğlu daha salondan ayrılmadan başsavcılığın hakkında “jet soruşturma” açtığı bilgisi geldi! Herakleitos’u bilir misiniz? İyonya’nın sonuncu ve en büyük filozofudur. MÖ 540 yılında Efes’te doğduğu söylenir. “Aynı suda (nehirde) iki kez yıkanılmaz” sözleri de ona aittir… Bu sözleri bilmeyebilirsiniz ancak aynı suda yıkanılmayacağını pekâlâ bilirsiniz! Maalesef bizim en büyük Türk büyükleri ya bu deyişin anlamını bilmiyor ya da umursamıyor! Neresinden baksanız 10-15 yıl arayla aynı şeyleri yapmaktan ne sakınıyorlar ne de sıkılıyorlar. Uzatmadan noktayı koyayım: -Yapmayın, etmeyin, bari halkın bunu yemeyeceğini anlayın!",https://www.nefes.com.tr/yazarlar/umit-zileli/ikinci-ergenekon-9914
Ümit Zileli,Bindik bir alamete…,13 Şubat 2025 06:00,"Geçtiğimiz pazar günü CHP’de çok önemli bir toplantı vardı… Genel Başkan Özgür Özel, Ankara’da Mansur Yavaş ve Ekrem İmamoğlu ile bir araya geldi Gelelim görüşmeye; neler konuşulduğunu biz söylendiği kadar biliyoruz! Ancak servis edilen fotoğrafta toplantıya katılanların gülümseyen yüzlerini gördük. Pazartesi günü de CHP’nin Cumhurbaşkanı adayı seçiminin günü 23 Mart olarak ilan edildi… Ancak o seçime Mansur Yavaş’ın katılmayacağını Bizzat Genel Başkan Özgür özel açıkladı. Niçin katılmayacaktı Yavaş peki? Özel’in sözleriyle anlatayım: -Türkiye’ye umut olmuş iki ismin ön seçim yarışına girerek birbirini yıpratmaması konusunda talep ve öneriyi konuştuk, fikir birliğine vardık. Yavaş ön seçime girmeyeceğini bildirdi. CHP’de bu gelişmeler yaşanırken, CHP’ye yönelik “ağır operasyonlar” arka arkaya geliverdi! İki gelişmeyi art arda gördüğümde ise aklıma yalnızca iki sözcük takıldı: -Nereye savruluyoruz? Kılıçdaroğlu’nun nafile yürüyüşü! İlk hamle epey acıklıydı… Kemal Kılıçdaroğlu’nun kaybettiği, üzerinden 15 ay geçmiş kurultayın şaibeli olduğuna yönelik Bursa’da yapılan bir ihbar sonucu CHP hakkında soruşturma başlatıldı… Adalet Bakanı Yılmaz Tunç, eski Genel Başkan Kemal Kılıçdaroğlu ve Akif Hamzaçebi’yi işaret ederek, bu ithamın bizzat CHP içinden yapıldığını, suç unsuru bulunursa gerekenin yapılacağını açıkladı. Kılıçdaroğlu ise tanık olarak ifadeye gitmeyeceğini söyledi, keza Hamzaçebi’de aynı yönde açıklama yaptı… Aylardır o cenahtan gelen “arkadan hançerlendim”, “delegeler ayarlandı” türü boş ithamları çokça duyduğumdan olsa gerek, acı acı güldüm! Sonra da düşündüm: -Be birader, yaşın dayanmış 80’e, hala partinin içini karıştırmak, genel başkanlık koltuğunu dayanılmaz bir şehvetle istemek hiç yakışıyor mu? Bu yaptıklarının nerelere yaradığını hiç mi görmüyorsun? Ya da görüyorsun da bilerek mi yapıyorsun? İkincisi ise tam bir kara komedi tadındaydı… İstanbul’daki 10 CHP’li belediyeden iki başkan yardımcısı ile sekiz belediye meclisi üyesi gözaltına alındı… Operasyonun adı pek ilginçti doğrusu: -Kent Uzlaşısı operasyonu! Neydi Kent Uzlaşısı? 2023 Yerel seçimlerinde CHP’nin Dem Parti ile üzerinde anlaştığı söylenen formülün adıydı. Bir nevi yerel ittifaktı anlayacağınız. Savcılık neredeyse iki yıl sonra yerel seçimlerde uygulanan “Kent uzlaşısı” sebebiyle açmıştı soruşturmayı… Savcılık açıklamasında bu formülün terör yönetimi tarafından yapıldığını, metropol illerde etkinliğini artırma amacını haiz olduğunu iddia ediyordu! Kısacası, eğer iktidar “demlenirse”, Terörist başını dilediğince kullanır, hapisten çıkabileceğini dahi ilan ederse normal, muhalefet bir yerel ittifaka dahi soyunsa terörist işbirlikçisi!Son olarak, bu yazıyı kaleme alırken haber önüme düştü: Ekrem İmamoğlu’nun 7 yıl 4 ay hapsi ve tabii siyasi yasağı istenen iddianame kabul edildi! Bir dostun acı ve akıl dolu mesajı Gördüğünüz üzere bir “akıl tutulması” sürecinde debeleniyoruz! Bu debelenmenin içinde boğuşurken Fransa’da yaşayan ancak Türkiye’yi çok yakından izleyen, keder duyan değerli dostum Ali Erten’den bir mesaj aldım. CHP’nin Cumhurbaşkanlığı ön seçimine değiniyordu. Bakın ne diyordu: “Başkan adayı belirlenmesi için önseçim gerekli mi? Gerekli. Peki,” ülkenin başka sorunları varken önseçim zamanı değil “demek ne demek? Ben ön secim istemiyorum demek! Adayı “vatandaş belirlesin” deniyor Vatandaş kim? Anketçiler mi? Peki anketçiler kime çalışır? Parasını verene. Parti üyesi eğer kendi adayını belirleyemeyecekse neden partiye üyedir? Vatandaş ne zaman belirleyici olur? Şimdi Mansur Yavaş’ın tavrını değerlendirelim. Cumhurbaşkanı adaylığı belirlenecek, PM bir karar alıyor ki aslında hep böyle olması, adayların üyelerin oylarıyla belirlenmesi lazım. Buna neden karşı çıkıyor? Çünkü kazanamamaktan korkuyor onun için de suni nedenler uyduruyor. Neden açıkça konuşmuyor, mertçe, “Ben başkan adayıyım ama CHP üyeleri benim adaylığıma karar veremez” demiyor? Mansur Yavaş’ın bu açıklamasına karşın Özgür Özel’in yaklaşımı bir liderden beklenir bir yaklaşım değildir. Özel şunu açıkça sormalıdır: “ön secime katılmayacağım demeniz cumhurbaşkanlığına aday olma niyetinde değilim anlamına mı geliyor yoksa partinin vereceği kararı tanımayacağım anlamına mı? Eğer bu yapılmazsa yarın olası bir seçim yenilgisinin altında kalınır. Çünkü AKP iktidarının devam edebilmesi için ana muhalefet elinden geleni yine yapmış olacaktır. Türkiye, olmak ya da olmamak ikilemiyle karşı karşıyayken küçük politik çıkarcı oyunlara tahammülümüz kalmamıştır.” Dost acı söyler lafını çok sever ve inanırım! Kalemine sağlık değerli dostum…",https://www.nefes.com.tr/yazarlar/umit-zileli/bindik-bir-alamete-15003
Ümit Zileli,Allah vermiş!,15 Şubat 2025 06:00,"Adı İrfan Çelikaslan, AKP Gaziantep Milletvekili… Tanıdığınızı, adını bile duyduğunuzu sanmıyorum… Ancak yöresinde iyi bilinen bir kişilik… Üstelik bir özelliği ve büyük bir ayrıcalığı var; bu muhterem aynı zamanda fabrikatör… Dört fabrikanın sahibi! Tekstil ürünleri üretiyor. Üretiyor diyorsam çalıştırdığı emekçiler üretiyor, o da günden güne zenginleşiyor! Maalesef son günlerde canı epey sıkkın sayın vekilin; nasıl olmasın, Gaziantep Başpınar Sanayi Bölgesi’nde, aralık ayında belirlenen yüzde 30 zamma itiraz eden tekstil işçileri Birleşik Tekstil İşçileri Sendikası BİRTEK-SEN öncülüğünde greve başlamış, üstelik bazı fabrikalarda emekçiler kazanmıştı. Ancak İrfan Bey inat etmiş, yüzde 30’un üzerine çıkmamış, öyle olunca da fabrikasında çalışan işçiler grevi sürdürmüştü… Birkaç gün önce fabrikatör vekil fabrikasına geldi, işçilerden işbaşı yapmalarını istedi. İşçiler ise istedikleri zam yapılmadan işe dönmeyeceklerini söylediler. Patron, BİRTEK-SEN Genel Başkanı Mehmet Türkmen ile tartışmaya başladı. Sendika başkanı “İşçi kendi arasında özgürce konuşup karar versin. Senin karşında özgürce konuşamıyor. Bir işçi ‘dört tane fabrikan var’ dedi diye adamı pişman ettin” deyince patron “Ama edep lazım edep” dedi. Türkmen bu lafa şöyle yanıt verdi: -Sen bu kadar para kazandın, zengin oldun, bu işçinin de hakkını ver demek edepsizlik mi? Sen zengin oldun, olmadın mı abi? Fabrikatör milletvekili İrfan Bey’in yanıtı müthişti: -Allah verdi! İşçiler, bu sözlere tepki gösterip grevlerine devam ettiler… Ertesi gün, fabrikanın bahçesinde eylem yapan işçilere bu kez işletme şefi müdahale etti, bağıra çağıra Mehmet Türkmen’in karşısına geçen Ömer Karaca isimli şef şu çirkin sözlerle kovdu başkanı fabrika bahçesinden: -Sen kimsin? Çık dışarı, dışarıda temsil et işçileri. Burası özel mülk, çık dışarı… Hızını alamayan işletme şefinin sonraki sözleri ise terbiyesizliğin daniskasıydı: -Sen bir yevmiyenin peşinde koşan adamsın! Demek bu zatın yetiştiği çevrede insan olmak, hakkını aramak, konuşma hakkına sahip olmak, aldığı yevmiye oranında ölçülüyordu… -Bu kahramanlığı karşılığında yevmiyesi artmış, bir “aferin” almış mıdır acaba? Sonra ne oldu peki? Anayasal hakları kullanıp greve başlayan, yine anayasadan kaynaklanan eylem haklarını kullanan emekçilerin grev çadırlarına müdahale edildi. Bitmedi; Gaziantep Valiliği 15 gün süreyle eylem yasağı ilan etti. -İşçiler ise greve devam kararını yineledi! Gelelim dün yaşananlara… İşçiler Gaziantep Demokrasi Meydanı’nda basın açıklaması yapacaklardı. İşçi arkadaşlarıyla buluşup meydana gitmek üzere evinden çıkan BİRTEK-SEN Genel Başkanı Mehmet Türkmen kapısının önünde gözaltına alındı ve Başpınar Organize Sanayi Polis Merkezi’ne götürüldü. Gözaltı savcılık talimatıyla yapılmıştı. Sendika gözaltına tepki göstererek şu açıklamayı yaptı: -Yıldırma çabalarınıza asla teslim olmayacağız. Patronlara peşkeş çekilen bu düzene inat işçilerin haklı ve meşru eylemlerini durduramayacaksınız. Her şeye rağmen saat 11.00’de Demokrasi meydanında olacağız… O saatte işçiler yürüyüşe geçti ama karşılarına polis çıktı. İşçiler abluka altına alındı. Muhalefet partilerinin temsilcileri de Demokrasi Meydanı’ndaydı. Gerginlik ise had safhadaydı… Peki neden? Anayasal hakkını kullanan emekçiler suç mu işledi? Zaten yoksulluğun dibine vurmuş insanların hakkını aramasını engellemek nasıl bir kafanın ürünüdür? O meydanda yapılacak bir basın açıklamasından bunca endişe etmek neyin nesidir? Bu soruların yanıtlarını düşünün lütfen… -Tüm emekçilere saygıyla…",https://www.nefes.com.tr/yazarlar/umit-zileli/allah-vermis-15483
Ümit Zileli,Yurtsever ve çilekeş gazeteciler ülkesi!,30 Ocak 2025 06:00,"Üç arkadaşımız daha adliyede şu sıralar… Sevgili kardeşim Barış Pehlivan’ın, dünyanın doğru dürüst yönetilen tüm ülkelerinde, son derece doğal olan bir röportajı üzerine, önceki gün program yaptığı Halk TV önünden alınarak başlatılan “gazeteci avı” aynı programın sunucusu Seda Selek ile Sorumlu Müdür Serhan Asker’in Ankara’da gözaltına alınmasıyla devam etti… Bu yazı yazıldığı sırada Ankara ve İstanbul’da adliyeye sevk edilen 3 gazeteci, hâkim karşısına çıkmayı bekliyordu… Barış kardeşimi çok uzun yıllardır tanırım; 22 yıllık gazetecilik yaşamına o kadar çok sorgu, gözaltı, hapislik sığdırmıştır ki, ben artık bu konuda kaç tane yazı kaleme aldığımı bile unuttum! İlk kez Ergenekon-Balyoz kumpasları esnasında Barış Terkoğlu ve Soner Yalçın’la birlikte uyduruk bir düzmeceyle gözaltına alınmış, tutuklanmış 19 aylık tutsaklıktan sonra serbest kalmışlardı… Zaten epey sonraları tüm o yargılamaların kumpas olduğu devletin zirvesinden açıklanmış, kendilerini tutuklayan hâkimin yargılandığı davada müşteki olarak bulunmuştu! Daha sonra da defalarca soruşturmalara uğradı, hapis yattı ama milim geri atmadı… Hep dimdik girdiği cezaevinden dimdik çıkmayı bildi… Sürekli, yazdığı yazılar, yaptığı haber ya da programlar nedeniyle çile çekti… Ancak hiçbir zaman bırakın şikâyet etmeyi, tam tersine kalemine daha sıkı sarılmayı bildi… Bu kez de sanki aynı filmi seyrediyormuş hissine kapıldım… -Yine bir röportaj, yine jet bir soruşturma, yine gözaltı! Halk Tv program sunucusu Seda Selek de aynı gün spor yaptıktan sonra döndüğü evinin kapısında gözaltına alındı, iyi mi! Eşofmanlıydı, “üzerimi değiştireyim” diye ricada bulundu, kabul görmedi; o gün kızı Duru’nun doğum günüydü, o akşam ailece kutlayacaklardı, onunla dahi vedalaşmasına izin vermediler! Yıllardır izlerim Seda Selek’i; duruşuyla, konuya hakimiyetiyle saygın ve sevilen bir isimdir. Taviz vermez bir yurtseverdir… Serhan Asker’i ise TBMM kapısından çıkarken aldılar… yaptığı programlar çok sevilen bir isimdir Asker ama aynı zamanda sorumlu müdürüdür Halk TV’nin. Bu üç kişi de telefonla çağırsanız gelebilecek isimlerdi; demek biraz dramatize etmek istemişler! Barış’ın avukatları da adliyeye giderek eğer müvekkilleriyle ilgili bir soruşturma varsa ifadeye gelebileceklerini söylemişler, “yok öyle bir şey” yanıtı almışlardı… -45 dakika sonra polis Halk TV binasının önünde gözaltı için hazır bekliyordu! Unutmadan; bu ülkenin namuslu, saygın, yurtsever gazetecileri yazının öznesi olduğu için “çilekeş” sözcüğünü onlar için kullandım… -Yoksa bu güzel ülkede on milyonlarca özgür ve çilekeş insanın yaşadığını biliyorum! Adalet Bakanı Yılmaz Tunç dün yaptığı açıklamada konuyla ilgili ne dedi biliyor musunuz? Aynen şu cümleyi sarf etti: -Gazetecilik nedeniyle Türkiye’de tutuklu tek bir gazeteci yok. Gazetecilik faaliyetiyle kimse tutuklanmaz! Sonrasında ise yüreğimize su serpip, aba altından sopa göstermeyi de ihmal etmedi: -Ülkemizde basın hürdür. Tabi gazeteciler de dokunulmaz değildir. Suç işlediğinde savcılık devreye girer! “Oh çok şükür” diye sevindim… Nasıl da özgür bir ülkede yaşadığımız bundan daha iyi anlatılamazdı vallahi! Şimdi elimiz yüreğimizde hür ülkemizin adalet dağıtan adliyelerinde uzun saatlerdir sonuç bekliyoruz; bir papatya falı açmadığımız kaldı: -Tutuklanacaklar mı, adli kontrol mü, tutuklanacaklar mı, adli kontrol mü? Tutuklanacaklar mı… Son olarak, bir meslek ayıbından, bir gazeteci deformasyonundan söz etmek istiyorum; Fatih Portakal’ı çoğunuz tanırsınız, şu sıralar Sözcü TV’nin akşam haberlerini sunuyor… Bu zat, önceki akşam haberlerde bu konuyu anlatırken, şu anda yazmaya bile değmeyecek laflar etti Barış Pehlivan için… Uzun yıllardır tanırım bu arkadaşı; yıllar içinde enteresan bir değişim geçirdi, egosu giderek yükseldi, o kadar ki, taşıyamadı hafifleşmeye başladı…Ancak anlayamadığım bir şey var: -Hangi arada, derede duayen sıfatı kazandı, gazetecilik dersi vermeye kalkışmaya başladı? Korku ve yaranma duygusu hallerine değinmiyorum bile, verdiğim yeri de uzun tuttum hoşgörünüze dayanarak… Birkaç sözcükle bitireyim: -Yazık demeyeceğim, sözcüğe ayıp olur…",https://www.nefes.com.tr/yazarlar/umit-zileli/yurtsever-ve-cilekes-gazeteciler-ulkesi-11729
Ümit Zileli,McCarthy kumpasını hatırlayalım!,10 Şubat 2025 06:00,"Joseph Raymond McCarthy... 1946 Amerikan senato seçimlerini Wisconsin eyaletinden kazanarak Washington’a geldiğinde 38 yaşında genç bir taşra avukatıydı... Aslına bakılırsa seçimleri kazanmaya yarayacak ne bir geçmiş başarısı ne de aman aman bir özelliği vardı... Üstelik yaman bir alkolik ve daha sonra, “büyük oyunun” sonunda ortaya çıkacağı gibi düşük karakterli, habis ruhlu bir adamdı... -İşte birilerinin dikkatini çeken büyük özelliği de buydu!.. Çünkü zaman, soğuk savaş zamanıydı; Sovyetler Birliği’nin önce Atom, sonra da Hidrojen bombasını üretmeyi başardığı ortaya çıkmıştı. ABD toplumunda 1920’lerin başında ortaya çıkan “First Red Scare” denilen komünizm korkusu yeniden ve adeta histeri halinde ortaya çıkmıştı. FBI’ın acımasızlığı, zekası ve değiştirilemezliğiyle ünlü direktörü J. Edgar Hoover’ın, ülkedeki muhalefeti bastırmak, sindirmek için tam da bu türden siyasetçilere ihtiyacı vardı... McCarthy, Hoover’ın desteğinde işe başladı ve 7 yıl sürecek “Cadı avı” dönemi başlatıldı. Bu dönem hem bu isimle hem de 1920’lere atıfla şu şekilde anılacaktı: -Second Red Scare (ikinci kırmızı korku!) 1940 yılında, 2. Dünya Savaşı’nın başlarında ABD’de çıkartılmış olan Alien Registration Act (Yabancılar Kayıt Kanunu) ile zaten ülkedeki yaklaşık 8 milyon yabancı fişlenmiş ve siyasi görüşlerine göre tasnif edilmişti. Şimdi ise sıra ABD vatandaşlarına gelmişti. 1938’de kurulmuş olan o ünlü komitenin çalışmalarına hız verilecekti: -Amerika Karşıtı Faaliyetleri Soruşturma Komitesi! İşte McCarthy tam da bu noktada devreye girdi. Antikomünizmin en ateşli, en yılmaz savaşçısı kostümünü üstüne geçirmiş olarak meydana çıktı. İlk eylemi, herkesi hayrete ve dehşete düşürecek bir listeyle ortaya çıkmasıydı: -Elinde Dışişleri Bakanlığında yuvalanmış 205 komünist vardı! Ortalık birbirine girdi. Herkes bu kişilerin kimliğini merak ediyordu. Kısa bir süre sonra McCarthy sayıyı 57’ye indirdi. Yine olmadı. Daha sonra elinde en ufak bir bilgi ya da belge olmadığı ortaya çıktı!.. Ama onun için hiç sorun değildi; önüne geleni, soru soranı, karşı çıkanı ezmek için en ufak duraksama göstermiyordu... Sanatçılar, aydınlar, gazeteciler, kamu görevlileri... On binlerce kişi koyu bir baskı altında hapishanelere tıkılıyor, görevlerinden istifa ediyor, hatta ülkeyi terk ediyordu... Ülkenin önde gelen ama Cumhuriyetçi Parti’ye muhalif isimleri de suçlamalardan nasibini alacaktı: -Charlie Chaplin, Edward G. Robinson, Orson Welles, Jules Dassin, Arthur Miller, Lilian Hellmann, Howard Fast... Ve daha niceleri... Chaplin, komünist olmadığı halde komisyonda bunu söylemeyi gururuna yediremeyecek ve “Komünist olmak en doğal hakkımdır” diyecek, sonra da ABD’yi terk ederek İsviçre’ye yerleşecekti. Döneme adını veren “Cadı Avı” ise Arthur Miller’in 1952’de yazdığı ölümsüz “Cadı Kazanı” oyunundan esinlenerek konulmuştu. Oyun sözde 1600’lerin sonunda Engizisyon Mahkemesi’nin yargıladığı insanları anlatıyordu. Ama herkes biliyordu ki, anlatılan 50’leri ABD’siydi! Miller bu nedenle Soruşturma Komitesi’ne ifade de verecekti! Tabii, bir de bu dönemde arkadaşlarını, halkını satarak, suçsuz insanların adını vererek, özür dileyerek paçasını kurtaranlar da vardı! Kayserili bir Rum ailenin çocuğu olarak İstanbul’da doğan, ABD’de yönetmen olarak büyük şöhret kazanan Elia Kazan, sekiz arkadaşının adını vererek, özür dileyerek baskıdan kurtuldu. Ama artık onu ömrü boyunca izleyecek bir sıfatı vardı: -Hain! Uzun yıllar sonra 1999’da Oscar Ödülü’nü kazandığında, Susan Sarandon, Nick Nolte, Ed Haris, Tim Robins gibi pek çok ünlü oyuncu protesto için salonu terk etti. Elia Kazan, Oscar heykelciğini kaldırırken dudaklarından bir tek sözcük çıkabildi: -Utanıyorum!.. Her dönemin McCarthy’leri!.. Joseph Raymond MacCarthy, 7 yıl boyunca pek çok insanın canını yaktı... Sayesinde toplum müthiş bir paranoyanın içinde kavruldu... Çok sayıda insan ülkesini terk etti. Kalanlar, hapishanelerle, intiharla tanıştı! Sonunda, 1954’te bu senatör müsveddesinin nasıl bir yalancı, ne tür bir alçak olduğu ortaya çıktı ve silindi gitti. Ancak toplum mühendisleri istediklerini almış, halkı istedikleri şekilde biçimlendirmede büyük başarı kazanmışlardı! Daha sonraları başka ülkelerdeki başka mühendisler “Algı Operasyonu” denilen psikolojik baskının, yalan ve aldatmacanın nasıl bir “değeri” olduğunu kavradılar. Dünyanın dört bir yanında irili ufaklı McCarthy’ler ve onları dilediği gibi kullanan muktedirler ortaya çıktı! Günümüz Amerika’sı 75 yıl sonra yine aynı anafora kapılmanın ön hazırlıklarını yapıyor. Yeni McCarthy’ler tetikte! Tabii, “Kabile Devleti” kıvamındaki ülkelerde de bu tür operasyonlar daha bir kaba, daha bir “gözünüze sokarak”, daha bir gaddarca yapılır oldu. Vee tabii bu durumda çok daha fazla “Elia Kazan”ın ortaya çıkması da kaçınılmaz… -İçinizdeki McCarthylere ve onları parmağında oynatanlara dikkat!",https://www.nefes.com.tr/yazarlar/umit-zileli/mccarthy-kumpasini-hatirlayalim-14236
Ümit Zileli,Yerli misyonerler!,23 Şubat 2025 04:00,"Uzun yıllar önce Avrupa Konseyi Parlamenterler Meclisi üyesi Rumen Vadim Tudor ve 27 milletvekilinin imzasıyla verilen karar önergesinde İstanbul şöyle tarif ediliyordu: -Constantinopole, işgal altındaki görkemli Hıristiyan kenti! Haberi okuyunca, Japon tarihçi Yuzo Nagata’nın, hiç unutmadığım, özlemle andığım sevgili Hasan Pulur’un köşesinde kendi ağzından yer alan anısı aklıma gelivermişti: -Amerikalı bir Türkolog’la Galata Köprüsü’nden geçiyorduk. Durdum ve “İstanbul’a bak, ne kadar güzel” dedim. Amerikalı da “Evet, bir de Türklerin olmasa” karşılığını verdi! İnsan aklı en gelişmiş bilgisayarları bile geride bırakan müthiş bir makine; önüme yakın ve çok yakın geçmişten iki ayrı belgeyi daha koyuvermişti… İki Türk köşe yazarının ayrı tarihlerde söylediği aynı cümleyi: -Türkiye, yalnızca Türklere bırakılamayacak kadar önemli bir ülkedir! Batı’nın ve “her ne pahasına olursa olsun AB’ye girelim” görüşünü savunan teslimiyetçilerin Türkiye hakkında ortak görüşleri buydu... -Gerçekten kıskanılacak bir uyumdu! Avrupa Birliği’nin müritleri! Batı ile göz yaşartan bir uyum içindeki AB müritleri özellikle iki konu üzerinde yoğunlaşıyordu... 1) AB’ye karşı çıkmak demokrasiye karşı çıkmak demektir. 2) AB karşıtları ekonomide tam teslimiyeti, siyasette ise şahinliği oynuyor. Bu iki maddeyi biraz açarsak şöyleydi... Öncelikle, Avrupa Birliği’nin dayatmalarına karşı çıkanları topyekûn Avrupa düşmanı olarak göstermek, “demokrasiye karşı çıkanlar” şeklinde lanse etmek, işbirlikçi çevrelerin sürekli oynamaya çalıştıkları bir oyundu! Hatta daha da ileri giderek, Mustafa Kemal ve Kemalizm’i de teslimiyetçi politikalarına alet etmeye çalışıyorlardı. Mesela, liberal paydaşların muhasarası altındaki Radikal gazetesinde Neşe Düzel’in soru şeklindeki şahane pası ve Prof. Ahmet İnsel’in yanıtı aynen şöyleydi: -Siz İran’la iş birliği önerisinin Türkiye’nin batılılaşma projesini de sorgulamaya yol açtığını söylüyorsunuz. Sizce devletin bir kesimi ya da Orgeneral Kılınç gibi düşünenler Batılılaşma projesinden vazgeçmeyi mi öneriyorlar? -Bunu öneremezler. Çünkü Cumhuriyet’in kurucu ideolojisi olan Kemalizm’in merkezinde Türkiye’yi muasır medeniyet seviyesine getirmek vardır... Bu da Avrupa’dır... Doğru, Mustafa Kemal, hemen her konuşmasında Türk ulusunun önüne “çağdaş uygarlık” hedefini koymuştur. “Hem de Batı’ya rağmen Batılılaşma” diyerek koymuştur. Aynı Mustafa Kemal, üzerine titrenmesi asla vazgeçilmemesi gereken bir hedef daha belirlemiştir: -Bağımsızlık! Mustafa Kemal, siyasi, iktisadi, kültürel bağımsızlığı olmayan bir ülkenin asla çağdaş dünyada yerini alamayacağını da söylemiştir! Kemalizm’in hedefi, çağdaş, refaha ulaşmış, demokratik bir ulus devlettir, Avrupa’nın kapısında her türlü ödünü veren üçüncü sınıf bir sömürge değil. AB ile diğer ülkeler gibi uygar ve eşit ilişki kurulmasını istemek; Kıbrıs, Ege, Ermeni, azınlık gibi meselelerde tek yanlı dayatmalara karşı çıkmak demokrasi düşmanlığı yapmak değil, Türkiye’nin ulusal çıkarlarını korumak demektir. AB’ye tek yanlı bağlanmaya karşı çıkanları MHP ile aynı kefeye koyarak “AB karşıtları” şeklinde karalama ucuzluğuna gelince... Yalnızca bu köşede yazılan onlarca yazıda Hükümetin teslimiyetçi politikaları en ağır şekilde eleştirildi. Ülkenin zenginliklerini yabancılara peşkeş çeken, üçüncü sınıf IMF ve AB memurlarının önünde hazır ola geçenlerin er geç hesap verecekleri yazıldı. Tahkim, tütün, şeker, petrol yasalarının altına imza atanların Türk halkına ihanet ettiği altı çizilerek vurgulandı. -Milliyetçilerin(!) altına imza attığı yasaların en büyük destekçisi ise yine AB müritleriydi! 100 küsur yıl öncesinin işbirlikçileri! Yukarıda da söz etmiştim; insan aklı müthiş, beni yine aldı 100 küsur yıl öncesine, Osmanlı’dan alacağı olan devletlerin hesap Komisyonları Başkanı Daniel Ducoste’nin 1889 yılında Avrupa’ya yaptığı tarihi öneriye götürdü: -Osmanlı maliyesi, ekonomisi ve servetleri hakkındaki kararlılığımızı müdafaa edebilecek Türk yöneticilere ihtiyacımız olacaktır. Ben bu ‘Yerli Misyonerlerin, bizlerden ve siyasi ve benzeri baskılardan çok daha müspet sonuçlar vereceği kanaatindeyim! Bunlar, onlara (Osmanlılara) kendi dilleri, kendi ikna metotları ile hitap etmek imkanı bulacaklardır ki, hiç değilse alacaklarımızın bir veya iki yüzyıllık teminat unsurlarından birisi meydana gelebilmiş olsun... (Daniel Ducoste, Reforme Prakticable en Turquie – Türkiye için Uygulanabilir reform, sayfa 141) İşte görüyorsunuz; aradan 100 yıl da geçse, Batı’nın ihtirası ve ederini ödediği yerli misyonerlerin çirkin yüzü hiç mi hiç değişmiyor!..",https://www.nefes.com.tr/yazarlar/umit-zileli/yerli-misyonerler-17328
Ümit Zileli,Dünyada yeni orta çağ!,24 Şubat 2025 06:00,"Almanya’da dün seçim vardı… Avrupa’nın anlı şanlı lideri ülkenin sosyal demokrat partisi SPD’nin lideri Başbakan Olaf Sholz, bu seçimlerde koltuğundan inecek gibi görünüyor. Partisi ise bırakın birinci parti olmayı, anketler tarafından en fazla üçüncülüğe layık görünüyor! Anket sonuçları, ana muhalefetteki Hristiyan Birlik partilerini (CDU/CSU) birinci olarak ilan etti bile! Bu durumda birliğin lideri Friedrich Merz, başbakanlık koltuğunun en şanslı adayı gibi görünüyor… -Acaba öyle mi? Hristiyan Birlik partilerinin anketlerdeki oy oranı yüzde 28-32 olarak ölçüldü. Bu oran birinci parti olmaya yetiyor ancak hükümet kurmaya yetmiyor! Burada da ortaya aşırı sağcı Almanya için Alternatif Partisi (AfD) çıkıyor. Oy oranı da 20-21 olarak yansıyor anketlere! Kısacası Mertz, başbakan olmak için AfD Başkanı Alice Weldel ile ortak hükümet kurması gerekiyor… AfD, yalnızca aşırı sağcı değil, aşırı ırkçı bir parti! Sol cenahın dergilerinde ya da duvarlarda “Nazi-Hitler” çizgileriyle tanımlanıyor! Kısacası daha aradan yüz yıl bile geçmeden “Almanya aynı kapana mı sıkışıyor?” soruları epey revaçta Avrupa’da… Eğer sonuç bu şekilde tecelli ederse, Avrupa’nın epey ülkesinde faşizmin iktidara gelmesi korkusu büyük tedirginlik yaratıyor! Tabii bunun değişik bir tanımlaması da var: -Yeni orta çağ! Uzun yıllar önce tam da bu konuda yazdığım bir yazıyı anımsadım. Bugünü olanca çıplaklığı ile anlatıyordu. Onu paylaşmak istiyorum sizlerle… Fransa utanıyor! Çok değil, yalnızca 60 küsur yıl önce Alman Nazilerinin tecavüzünü en ağır şekilde yaşayan Fransızlar, bir faşiste oy vermenin derin şokuyla ve de üzerinde “utanıyorum” yazılı tişörtlerle sokağa dökülüyor... -Fransa ile birlikte ben de utanıyorum! Tıpkı, faşist Jörg Haider’i yüzde 27 oy oranıyla iktidara getiren Avusturya ile birlikte utandığım gibi... Tıpkı, Batı dışındaki dünyayı “fethedilmesi, Batılılaştırılması gereken köleler” olarak gören, Kuzeyli faşist Umberto Bossi ve Mussolini yandaşlarının desteğini alan Silvio Berlusconi’ye iktidarı altın tepsi içinde sunan İtalya için utandığım gibi... (Değişen bir şey yok İtalya’da yine ve bu kez bir kadın faşist lider iktidarda!) Tıpkı, kendi geçmişini unutup, Arap göçmene duyduğu nefret nedeniyle bir ırkçıya oy veren Yahudi azınlık adına utandığım gibi... Tıpkı, “Hitler haklıymış”, “Revivo defol” yazılı pankart taşıyan türbanlı zavallı için utandığım gibi. -Zavallı insanlık! Göz göre göre intihar eden insanlık... Kendi kuyusunu kazan insanlık... Geçmişte yaşadığı, 60 milyon kere öldüğü, geleceğini, çocuklarını, kavrulmuş derisini bile gömdüğü cehennemi kendi elleriyle davet eden insanlık... -Kör ve sefil insanlık! Ama gerçek bu!.. Dünyanın en gelişmiş ülkesi ABD’den uygarlığın beşiği Avrupa’ya, diktatörlükler altında ezilen, dinci rejimlerin kıskacında bunalan ülkelere kadar her yerde halkların ortak özelliği bu: -Tutucu, korkak, unutkan ve doğal olarak duyarsız! Tarih, en ağır baskılara, işkencelere, insan onuruna aykırı rejimlere hep bir avuç insanın başkaldırdığını, toplumların o insanların açtığı yolda ilerlediğini ama en büyük ihanetleri de yine uğruna ölümü göze aldıkları kendi toplumlarından gördüklerini yazar! En büyük acıları yaşamış toplumların tarihi hep aynı acıların belirli aralıklarla yinelendiğini, insanların kendi geçmişlerinden bile ders almadığını anlatır!.. Öyle olmasaydı, topraklarını işgal eden Nazilere karşı destansı bir savaş veren Fransız direnişçilerinin torunları 60 yıl sonra Nazi artığı bir ırkçıya oy verirler miydi? Öyle olmasaydı, 2. Dünya Savaşı’nın ortak utancını paylaşan Avusturya ve İtalya’da faşist kafalara iktidar yolu açılabilir miydi? Öyle olmasaydı, İsviçre’de, Norveç’te, Danimarka’da yabancı düşmanı kafatasçılar oy oranlarını böylesine artırabilir miydi? İnsanlığın bu unutkanlığı, korkaklığı, tutuculuğu ve duyarsızlığı gerçek olmasaydı, ABD kan ve ateş pahasına yeni bir “küresel imparatorluğu” böylesine açık seçik dünyaya dayatabilir miydi?!.. -Acı, dehşet verici ama maalesef gerçek bu! En çarpıcı örnek ise Yahudiler... Musevi asıllı Fransız yazar Marek Halter seçimlerden hemen sonra açıklamıştı: -Arap göçmenlerin eylemlerinden korkan Yahudiler, oylarını güvenlikten en çok söz eden ırkçı lider Le Pen’e vermişlerdi! Yahudiler, bir başka azınlığın saldırı olasılığına karşı, ırkını fırınlarda yakıp sabun haline getiren, gaz odalarında çoluk çocuk katleden faşizmin bugünkü temsilcisine oy veriyor... -Burası sözün bittiği yer!",https://www.nefes.com.tr/yazarlar/umit-zileli/dunyada-yeni-orta-cag-17487
Ümit Zileli,Hain!,27 Ocak 2025 06:00,"Yıllar önce, zamanın AKP’li Esenyurt Belediye Başkanı Necmi Kadıoğlu bilmem kaçıncı kez inciler saçmıştı!.. Önce Cumhuriyetin nasıl kurulduğunu o müthiş zekasıyla şöyle anlatmıştı: -10 yılda Osmanlı’yı tarumar ettiler, yıktılar. 1923’te de koskoca 650 yıllık çınara darbe yaptılar, Cumhuriyet kuruldu!.. Sonra da ihanet edenleri, ecdada hayınlık yapanları, değerlere saldıranları filan diline dolamıştı: -İçinden ihanet edenler, ecdada ihanet edenler olunca hayır gelmiyor. Bu milleti millet yapan değerlere saldırmaya başladılar; Kuran’a, ezana... Okuyucularım bilirler, tarihi tahrif eden, Cumhuriyete ve Büyük Devrimciye aşağılık saldırılarda bulunanları teşhir etmek, hadlerini bildirmek bu köşenin öncelikli görevidir... Ancak sevgili Yılmaz Özdil yine benden erken davranmış Uğur Dündar’ın Arena’sında bir güzel baştan aşağı sıvamıştı bu muhteremi... Sıvamanın bir konuşmayla kalmasına gönlüm razı olmamış, yazıya dökelim ki arşivlerde sağlamca yerini alsın diye düşünmüştüm... -Bakalım ihanet nereden gelmiş, hayınlık kimlerin şeceresinde yazılıymış görelim demiştim! 29 Ekim 1923 sabahı Türkiye Cumhuriyeti Devleti’nin genel görünümü şöyleydi: -Nüfusu 13 milyon. 40 bin köy var; 37 bin köyde okul yok, dükkân yok, postane hak getire... 30 bin köyde cami yok, traktör sayısı sıfır, biçerdöver sayısı sıfır... 5 bin köyde sığır vebası var. 1 milyon kişi frengi, 2 milyon kişi sıtmadan kırılıyor... Verem, tifo, tifüs salgını cabası. Bitle başa çıkmak imkânsız. Dünyaya gelen her iki bebekten biri, doğum esnasında her 5 anneden biri ölüyor... Ortalama ömür 40 yıl. Memlekette sadece 337 doktor var. 60 eczacı var, yalnızca 8’i Türk! Tüm memlekette sadece 4 hemşire var. 40 bin köye karşın yalnızca 136 ebe var. Limanlar, madenler yabancıya ait. Demiryollarının bir metresi bile bize ait değil. Osmanlı’dan ayakta kalan sadece 4 fabrika var. Sanayi denilen işletmelerin yüzde 96’sında motor yok! 10’dan fazla işçi çalıştıran sadece 280 kişi mevcut. Bunların 250’si de yabancıların. Kişi başına milli gelir 45 dolar! Elektrik sadece İstanbul, İzmir ve Tarsus’ta var. Kara yolu yok. Otomobil sayısı yalnızca 1490! Cumhuriyet’ten önce eşit eğitim hakkı yok. Meslek hakkı yok, velayet hakkı yok. Kadın insan değil, kendisine miras kalan mallar üzerinde tasarruf hakkı yok… Nasıl, iç karartıcı değil mi? Devam edelim, “Cumhuriyetten önce darbe yaptılar” diyen sütü bozuklara gerçekleri bir bir sıralayalım: -Memlekette tiyatro, müzik, spor, heykel yok. Arkeolojik eserler padişahların hediyesi olarak Avrupa’ya uçurulmuş. Kimi alaturka saat kullanıyor. Güneşin battığı anı 12 kabul ediyor. Kimi zevali saati kullanıyor. Kimisi güneşin tamamen battığı ezani saati kullanıyor. “Saat kaç birader” diyorsun, herkes başka telden çalıyor... Ne ağırlığımız dünyaya ayak uydurabiliyor ne de uzunluğumuz!.. Şayet içiniz bulandıysa rica ediyorum biraz daha sabır... -600 küsur sene Türkçe’nin ırzına geçilmiş; Arapça ve Farsça harmanlanmış Osmanlıca adında melez bir dil ortaya çıkmış. Fransızca ve İtalyanca kelimeler dilimizi işgal etmiş. “Harf devrimi yapıldı bir gecede cahil kaldık” diyor bunlar, alçakça bir yalan bu; İbrahim Müteferrika’nın matbaayı getirdiği 1750’lerden o güne basılan kitap sayısı 417! Bu topraklara kitap gelene kadar Avrupa’da 2,5 milyon farklı kitap basılmış! Yaşı gelen her 4 çocuktan 3’ü okula gitmiyor. Türkiye’nin tüm liselerinde sadece 230 kız öğrenci kayıtlı. Sadece bir üniversite var. Medreselerde Türkçe yasak! Türkiye’nin 1923’teki genel durumu işte buydu! Mustafa Kemal 30 Ekim 1923 sabahı İsmet İnönü’ye yazdığı mektupta durumu şöyle özetliyordu: -Cumhuriyetin ilk gününde bize geri, borçlu, hastalıklı bir vatan miras kaldı. Yoksul ülkelere örnek olacağız. Özgür bir toplum oluşturmak, çağdaşlaşmak zorundayız. Bu görevin ağırlığını ve onurunu seninle paylaşmak istedim. Allah yardımcımız olsun... Cumhuriyete ve Mustafa Kemal’e, İsmet İnönü’ye saldıran hastalıklı orta çağ kafası, bırakın o yıllardaki Türkiye’nin genel durumunu anlamayı, Büyük Devrimcinin İsmet Paşa’ya yazdığı mektubu kavramaktan bile acizdir ne beyni ne de ruhu bu kapasiteye sahiptir! Reisinin kafasına kalpak montajlayıp altına “Arkadaşlar yarın Başkanlığı ilan ediyoruz” cinliğiyle Atatürk ve Cumhuriyetine nazire yaptığını zanneden zavallılara sevgili Yılmaz az bile söylemişti: -Mustafa Kemal’e ve o kahramanlara dil uzatanlar en haysiyetsiz vatan hainleridir, o kadar!",https://www.nefes.com.tr/yazarlar/umit-zileli/hain-10999
Ümit Zileli,Osmanoğulları ve Türkler...,16 Şubat 2025 06:00,"Bu iktidarın temel özelliklerinden biridir, Yeni Osmanlıcılık! Osmanlı “ecdadımız”, Suriye “bakiyemiz”, Araplar “kardeşlerimiz” sözleri yıllardan beri sürekli önümüze sürülür, durur… O halde şu soruyla başlamak lazım: -Hangi ecdadımız Allah aşkına? Osmanlı kimdi?.. Osmanlı, Türk’ü, Türklüğü kabul ediyor muydu? Yoksa bırakın kabul etmeyi, tam tersine derin bir tiksinti ve aşağılama ile ret mi ediyordu? -Bu soruları dürüstçe, hiç kıvırmadan ve belgelerle yanıtlamak gerek... Necip Mirkelamoğlu, “Atatürkçü Düşünce ve Uygulamada Din ve Laiklik” isimli kitabında şunları yazıyor: - Osmanlı devletini kuran, başlangıcından sonuna kadar uğrunda can verip kan akıtarak, her türlü maddi ve manevi fedakarlıklarla asırlarca onu omzunda taşıyan, zaferlerin gerçek sahibi, yenilgili ve hicranlı günlerin masum ve mazlum ‘tebaası öz be öz Türk halkıdır... Ne var ki aynı sözleri, padişahların, sadrazamların, vezir, ümera ve ulemanın, Saray ve Enderun aristokrasisinin, kapıkulu taifesinin büyük çoğunluğu için söylememiz mümkün değildir... Bu tanıma giren zümrede hiçbir gün ve zaman “Türklük” ruhu ve mensubiyet duygusu belirmemiş, ifade olunmamıştır. Özellikle Fatih’ten sonra “ben Türküm” diyen bir padişah sesi duyulmamıştır. Bu aristokrat zümre Türk halkını yalnız can, kan ve mal vergileri için hatırlamış, onun dışında Türk olmayı bir hakaret, aşağılama ve utanç vesilesi saymıştır... Acıklı değil mi?.. “Nadan Türk!” Ama bu kadarla kalmıyor… Yavuz Sultan Selim’in halifeliği devraldığı 1517’den itibaren ise Araplar Osmanlının gözbebeği konumuna yükseliyor. Hz. Muhammed’in Arap olması nedeniyle, İslam dinine derin bir saygı ve bağlılığın bir işareti olarak o tarihten sonra Arap ırkına Kavmi Necip (asil kavim), Araplara da Nesli Necip sıfatı yakıştırılıyor... Türklerin önünde kabul görüyor, askerlikten ve vergiden muaf tutuluyorlar. Hatta bir ara devletin resmi dilinin Arapçaya çevrilmesi bile gündeme geliyor, ancak büyük tepki görünce vazgeçiliyor... -Peki, ya Türkler? Onların durumu vahim, elem verici! İşte Hüsnü Merdanoğlu’nun “Atatürkçü Düşüncenin Evrenselliği” isimli kitabından bazı acı örnekler: -Bir Osmanlı şairi olan Nef’i “Tanrı, Türk’e irfan çeşmesini yasaklamıştır” demiştir... Divan-ı Hümayun yazarlarından Hafız Ahmet Çelebi 1499 yılında yazdığı şiirinde “Baban da olsa Türk’ü öldür” nakaratını kullanmakta, üstelik bu sözün Hz. Muhammed’e ait olduğunu iddia etmektedir: Osmanlı tarihçisi Naima “Tarih” kitabında Türkler için, “nadan”, yani kaba Türk, idraksiz Türk, hilekâr Türk ifadelerini kullanmaktadır. 1912 yılında Sebilülreşat dergisinde çıkan bir yazıda Türk kelimesinin kullanılması dinsizlik, kafirlik sayılıyordu... Ahmet Naim 1913 yılında yazdığı “İslam’da Dava-i Kavmiye” adlı kitabında, “Türk’ün geçmişini bilmesine ve öğrenmesine lüzum ve ihtiyaç yok, gerekli olan şeriatı öğrenmektir” diyordu... Mustafa Kemal’in bakışı! Örnek çok, örnek binlerce… Ziya Gökalp “Türkçülüğün Esasları” adlı eserinde idare edenlerle Türk halkın arasındaki derin uçurumu şöyle anlatır: -Bu milletin yakın zamana kadar kendine mahsus bir adı bile yoktu. Tanzimatçılar ona, “Sen yalnız Osmanlısın. Sakın başka milletlere bakarak sen de milli bir ad isteme, Osmanlı İmparatorluğunun yıkılmasına sebep olursun” demişlerdi. Zavallı Türk, vatanımı kaybederim korkusu ile “vallahi Türk değilim. Osmanlılıktan başka hiçbir içtimai zümreye mensup değilim” demeye mecbur edilmişti... İdare eden bütün kozmopolitler Osmanlı sınıfını, idare olunan Türkler de “Türk” sınıfını teşkil ediyorlardı. Bu iki sınıf birbirini sevmezdi. Osmanlı yönetici sınıfı kendini millet-i hâkime (egemen ulus) suretinde görür, idare ettiği Türklere millet-i mahkure (aşağı ulus) nazarıyla bakardı. Osmanlı Türk’e daima ‘Eşek Türk’ derdi... İşte bugün birtakım çevrelerin büyük bir iki yüzlülükle yüceltmeye çalıştıkları, “ecdadımız” dedikleri Osmanlının Türk’e bakışı böyle! Cumhuriyete husumetin bir araya getirdiği kozmopolit aydının her türlü aşağılanmaya karşın Osmanlı hayranlığı da ortada! Tabii, bir de büyük devrimcinin, Mustafa Kemal Atatürk’ün bakışı var. 1 Kasım 1922’de saltanatın kaldırılması tartışmaları sırasında bu bakışını tüm açıklığıyla ortaya koymuştur: -Egemenlik hiç kimsece, hiç kimseye, bilim gereğidir diye, görüşmeyle, tartışmayla verilmez. Egemenlik, güçle, erkle ve zorla alınır. Osmanoğulları, zorla Türk Ulusunun egemenliğine el koymuşlardır. Bu yolsuzluklarını altı yüzyıldan beri sürdürmüşlerdi. Şimdi de Türk Ulusu bu saldırganlara artık yeter, diyerek ve bunlara karşı ayaklanıp egemenliğini eylemli olarak kendi eline almış bulunuyor... Bizim bakış açımız da aynen budur!",https://www.nefes.com.tr/yazarlar/umit-zileli/osmanogullari-ve-turkler-15702
Ümit Zileli,Ankara’nın taşına bak…,25 Ocak 2025 05:50,"Ben gazeteciliğe Ankara’da başladım... O zamanların Ankara’sında gazeteci olmak hem keyifli hem de gurur vericiydi... - Henüz medyalaşma süreci başlamamıştı İstanbul maceram ise 1982 yılında başladı... Türkiye’nin en çalkantılı döneminde, gazeteciler arasında “suyun başı” olarak tanımlanan İstanbul’da çalışmak çok genç bir “taşralı gazeteci” için hiç de kolay değildi... Daha ilk günlerde, yıllar yılı öğrendiğim gazeteciliğin epey dışında, yeni ve sarsıcı deneyimler edindiğimi çok iyi anımsıyorum... O yıllar, müthiş bir cenderenin içinde çırpınan, en olmadık baskılarla boğuşan basının magazini keşfettiği yıllardı... Hürriyet Gazetesi’nin o meşhur sürmanşeti 20 yıl sonra bile dün gibi gözümün önünde. - JR’ı kim vurdu? Ama o yıllar, kalemini kırmaya dünden gönüllü birkaç “gazeteci” dışında yine de bir meslek ve onur mücadelesi olarak tarihe geçti... Defalarca kapatılan gazeteler... Mahkemelerde sürünen hapishanelere giren gazeteciler bunun kanıtıydı... Turgut Özal’ın iktidarı ele geçirdiği 1983 seçimleri ise basının giderek medya haline dönüşmesinin ve saygınlık bareminin dibe vurmasının başlangıcı olarak tarihe geçti!.. 80’li yılların ikinci yarısı aynı zamanda bir kısım sermayenin Özal’ın direktifleri doğrultusunda basın dünyasına cepheden taarruza geçtiği yıllardı! Özal’ın şu sözleri nasıl unutulabilir: - İki buçuk gazete kalacak! Aynen öyle oldu, ama 90’larda! 80’li yıllar her şeye karşın gazeteciliğin önde olduğu, tetikçiliğin, iş bitiriciliğin, iş takipçiliğinin, köşk yazarlığının ayıp sayıldığı yıllardı... Cerahat 90’lı yıllarda patladı! Basın medyalaştı... Krediler ve teşviklerle zenginleşen medya kartelleşti. Her alana el atmaya başladı. Sevgili Mustafa Balbay’ın şu cümlesi aslında her şeyi anlatıyordu: - Bir zamanlar dördüncü güç olan medya, giderek birilerinin elinde güç haline geldi!..” Şerefli gazeteciler hep var oldu! Doğal olarak, böyle medyaya aynı kıratta yöneticiler gerekiyordu... Patronunun her türlü karını gözetecek, gerektiğinde iş takibi yapacak, her iktidara gelenle içli dışlı olmayı becerebilecek, böylelikle ekonomik girdilerde kesinti olmamasını sağlayacak çapta yöneticiler... - Onlar da bulundu! Ve inanılmaz bir kirli bilgi ve manipülasyon dönemi açıldı!.. Öyle ki; bu sürecin sonunda insanlar verilen haberi değil, o haberin niçin, hangi menfaatler ya da şantajlar için kullanıldığını sorgulamaya başladı! 90’lı yıllar gerçekten medyanın en utanılacak ve saygınlığının en dibe vurduğu dönem olarak tarihe geçti... Şimdi ben bu yazıyı niçin yazdım?.. Öncelikle dün şerefli bir gazetecinin suikastla aramızdan koparılıp alındığı, sonsuzluğa karıştığı 24 0cak 1993’ün 32’nci yıl dönümüydü…Ve bugün 90’lı yılları bile “rahmetle” anıyoruz da ondan! Medyalaşmış sektörün en az yüzde 85-90’ının iktidarın kontrolünde olduğu, dik duran, yurtsever kalemlerin en aşağılık saldırılara maruz kaldığı, toplama kamplarına tıkıldığı, kiralık, adına gazete demeye utandığım kağıt parçaları tarafından düpedüz hedef gösterildiği kara, kapkara bir dönem yaşıyoruz… Adına da alay eder gibi “İleri Demokrasi” diyorlar... böyle bir düzeni içeren slogan ise şu: - Yeni Türkiye! Uzun yıllar öncesinden bir “gazetecilik” özeleştirisi... 1970’lerden bugünlere her meslekte olduğu gibi bizim mesleğin de nasıl çürüdüğüne, nasıl köleleştiğine, adına “gazeteci” denilen mahlukatın nasıl bir avuç kaldığına, geri kalanının nasıl “hamam böceğine” dönüştüğüne dair bir iç döküş... Ne derseniz deyin yine de bu ülkeyi omuzlayanlar arasında şerefli, haysiyetli gazetecilerin çok yaşamsal önemi olduğu da bir başka gerçek!.. Bir İlhan Selçuk, bir Uğur Mumcu, bir Abdi İpekçi, bir Hasan Pulur, bir Bekir Coşkun bir Deniz Som nasıl unutulabilir Bir Emin Çölaşan, bir Melih Aşık, bir Necati Doğru ve daha niceleri nasıl göz ardı edilebilir... Onurlu gazeteciler en ağır dönemlerde dahi kalemlerini kırmadı, satmadı... En baskıcı iktidarların bile önünde eğilmedi... Halkına bile dalkavukluk yapmadı... - Onlar Cumhuriyetin temel direkleridir... Yazının başlığı Sevgili Uğur Mumcu’nun çok sevdiği türkünün adı; sonsuzluğa uğurlanırken yüzbinler yağmur altında bu türküyü söylemişlerdi… Bu yazıyı da ona ithaf ediyorum: - Işıklar içinde uyusun…",https://www.nefes.com.tr/yazarlar/umit-zileli/ankaranin-tasina-bak-10653
Ümit Zileli,Şeriatçıların gelecek planları!,26 Ocak 2025 06:00,"Yıllar önceydi, daha ortada Başkanlık dayatmasının “B’si” bile yoktu... Ya da rafa kalkmış, uygun zaman kolluyordu diyelim! Dinci kesimin pervasız kalemlerinden, hani “Irak’ın Necef kentindeki direnişin Çanakkale Savaşı’ndan bin kez daha değerli olduğunu” söyleyen Abdurrahman Dilipak, aynen şöyle konuşmuştu: -Erdoğan Başkan olursa hilafet gelecek. İslam Birliği, Beştepe’de temsilciliklerini açacak! Beştepe dediği Saray’dı tabii... Böylece bir şeriatçının kaleminden o yapının niçin “yüzlerce odası olduğunu” anlamıştık! Sonra irili ufaklı şeriatçı muhteremler, dillerini tutamadıkları, sabredemedikleri için mi, yoksa alıştırma, kanıksatma maksatlı mı bilemiyorum, aynı yönde propagandaya başlamışlardı… Örneğin Eğitim Bir-Sen Nevşehir Şube Başkan Yardımcısı ve Yunus Emre İmam Hatip Ortaokulu Müdürü İskender Çınar, laikliğe en aşağılığından öfke kustuktan sonra hedefi şöyle işaret ediyordu. -2024’te hilafet geri gelecek. Diğerlerini söylemeye gerek bile yok!.. Söylenmeye gerek bile olmayan “diğerleri” neydi acaba, bir düşünün bakalım!.. Dedik ya, bu süreci büyük sevinç ve sabırsızlıkla izliyorlardı... Kendini tutamayıp neredeyse şıkır şıkır oynamaya gönüllü olanlardan biri bu kez 200 yıllık demokrasi birikimini hedefe oturtmuştu. İsmi hemen hatırlayacaksınız; 17 Aralık rüşvet ve yolsuzluk olaylarıyla ilgili Habertürk ekranından “Allah insana günah işleme özgürlüğü vermiştir” cümlesiyle hafızalara kazınan, AKP İstanbul eski milletvekili Metin Külünk’ten söz ediyorum! Bu hazret “Başkanlık sisteminin bürokratik oligarşinin belini kıracağını” belirterek, şu incileri döktürmüştü: -Bürokratizm 1808’deki Sened-i İttifak ile ülkeyi ele geçirmeye başladı. 1960 ihtilali ile birlikte de işgal etti. Bu 200 yılın hesabı sorulacak! Dindar kindarların hangi zaman diliminin hesabını sormaya soyunduğunu anlamak açısından gayet öğreticiydi tabii; çağdaşlığa, kul olmaktan yurttaş olmaya geçişe, cumhuriyete ait ne varsa, tüm birikimlerden hesap sorulacaktı demek ki! Bu da yetmemiş olacak ki, bu kez AKP’li Anayasa Komisyonu Üyesi İsmail Aydın almıştı sazı eline ve anayasanın “değiştirilemez, değiştirilmesi teklif dahi edilemez” ilk dört maddesinin bal gibi değiştirilebileceğini söylemişti. Muhterem şöyle diyordu: -Anayasanın değiştirilemez denilen maddelerini kabul etmek mümkün değildir. Gerekli çoğunluk sağlanırsa bütün maddeler değiştirilebilir! İşaret ettiği maddeler Türkiye Cumhuriyeti’nin temel değerlerini, bayrağımızı, başkentimizi, cumhuriyetin ilkelerini, dilini düzenleyen vazgeçilmesi olanaksız maddelerdi! Nasıl, şahane değil mi; bir taraftan “halifelik şölenleri”, diğer taraftan laikliğe karşı ağız dolusu küfürlerle, polisiye tedbirlerle yasaklama, gözaltına alma, tutuklama tedbirleri! -1979’da İran’da yapılan referandumla arasında karbon kâğıdı vardı sanki! İran Şahı ülkeden kaçıp, Humeyni 1 Şubat 1979 günü İran’a döndüğünde aralarında komünisti, sosyalisti, sosyal demokratı, şeriatçısı da bulunan 2 milyona yakın insan tarafından karşılandı… Mollalar bir yandan demokrasi çığlıkları atarken, diğer yandan ülkeyi şeriata mahkûm edecek, muhalifleri kolayca tasfiye edebilecek üç aşamalı bir referandum planını devreye soktular. Önce Şah’ın diktatörlüğüne son verecek, halkın desteğini sağlayacak referandum 1 Nisan 1979’da gerçekleşti. Halka demokratik bir sistem kurulacağı, özgürlüklerin sağlanacağı propagandası yapıldı. Ve büyük çoğunlukla “evet” çıktı... Ardından Humeyni, halktan “tüm yargının atamalarını yapma” yetkisini istedi. Halk buna da “evet” dedi… Asıl istek bunun ardından geldi; “İslam Kültür Devrimi” paketi oya sunuldu. İşte bu paketin de kabulünden sonra İran solu uyandı... Uyandı ama atı alan Üsküdar’ı geçmişti! Humeyni’nin ülkeyi şeriata ve dikta rejimine götürdüğünü anlayan kesimler harekete geçti, Üniversitelerde gösteriler yapıldı. Yönetim ne yaptı peki?.. -Üniversiteleri iki yıllığına kapattı! Olaylar 1982’ye dek sürdü ve o tarihte, tabii Irak savaşının da yardımıyla diktatörlük sağlama bağlandı; bu süreçte ne oldu biliyor musunuz?.. -Yaklaşık 2 milyon muhalif, solcu katledildi!.. İran’a demokrasiyi getirmek için Humeyni’ye destek veren kadınlar en büyük darbeyi yedi; taşlanarak recm edildiler saçlarından sürüklenerek infaz edildiler... Evlerinden alınanlar bir daha geri dönmediler! -Mollaların ve Devrim Muhafızları’nın vahşeti, İran’ın kara tarihine kazındı! “Bizimle ne ilgisi var?”, “bizim aydınlanma devrimimiz var”, “Cumhuriyet ilkelerimiz var” diyenler çıkabilir… Bu yönde düşünenlere ya da “üç maymunu” oynayanlara Google amcaya tıklayıp, 1979 İran’ına bir göz atmayı, sonra dönüp yaşadıklarımızla karşılaştırmayı önermekten başka çarem yok... -Bakın bakalım, ne kadar benzeteceksiniz?",https://www.nefes.com.tr/yazarlar/umit-zileli/seriatcilarin-gelecek-planlari-10827
Ümit Zileli,Sefiller!,06 Şubat 2025 06:00,"Victor Hugo’nun 5 ciltlik büyük eseridir… Fransız edebiyatının dünyaca ünlü başyapıtlarından biri olarak kabul edilir… Ailesine ekmek götürebilmek için hırsızlık yapan ve bu yüzden kürek mahkumiyetine çarptırılan Jean Valjean’ın ömür boyu çektiği çileyi anlatan roman yoksulluk, toplumsal adalet ve dayanışma üzerine odaklanır. Çok yaşamsal bir noktası daha vardır: -Hayatımızda yaşadığımız olayların bizi değiştirdiği, kötü insanların da zamanla iyi olabileceği düşüncesi… Büyük düşünür ve yazar Victor Hugo’ya atfedilen ancak çok sonraları üzerinde tartışmalar yapılan ünlü bir özdeyişi de buraya alayım: -Fikirlerinize katılmıyorum ama fikirlerinizi ifade edebilmeniz için canımı bile veririm! Bu sözleri Hugo’ya yakıştıran kişinin 1906 yılında onun biyografisini yazan Evelyn Beatrice Hall olduğu söylenir. Ancak Hugo’nun bu anlama yakın söylediği sözler olduğu da bir gerçektir… -Öyle ya da böyle; bu müthiş sözler tüm dünyada halen Hugo’yla birlikte anılır! Büyük düşünürden neredeyse 250 yıl sonra… Ne Hugo’nun varlığından, ne “Sefiller” romanından haberi olan, seviyesizliğin en alt sınırlarında debelenen, yaşamayı yalnızca nefes alıp vermek, küfür, hakaret olarak algılayan bir takım sefil yaratıklar türedi tüm dünyada olduğu gibi ülkemizde de… Bunlarda biri de Manisa’nın Turgutlu ilçesinde yaşıyor; adı Hamza Coşkun, AKP Gençlik Kolları Başkanı unvanına sahip… Bu zat, geçtiğimiz günlerde sosyal medya hesabından ordudan ihraç edilen teğmenler ile ilgili bir mesaj paylaştı. Kelimesi kelimesine alıntılıyorum: -Recep Tayyip Erdoğan en kudretli paşalarınızın hapiste altını bezletti, siz kimsiniz de ona kafa tutuyosunuz? Türkçesi yerlerde sürünüyordu ama üzerinde çok kafa patlattığı hatta yaptığıyla gurur duyduğu belli oluyordu… Ancak, o da ne; yaptığı pespayeliğe çığ gibi tepki yükselince o çok gurur duyarak yaptığı paylaşımı siliverdi, o denli de yürekliydi yani! Aynı kalemden çıkma, seviyesi yerlerde sürünen trol artığı mesajlar, hakaretler de vardı ama “başkan” sıfatına haiz bu “delikanlının” mesajı açık ara ilk sıradaydı… -Pespayelikte tabii! Diğer tarafta “stratejist” sıfatlı bir muhteremden pek parlak bir teklif geldi… Adını anmaya hiç gerek olmayan bir mevkutede kalem oynatan Galip İlhaner isimli şahıs... Zannımca üzerinde epey kafa patlattığı şu teklifi paylaştı sosyal medya hesabından; aynen, kelimesine bile dokunmadan alıntılıyorum: -Mustafa Kemal’e verilen Atatürk soyadı her 100 yılda devredilmeli. Atatürk soyadı Recep Tayyip Erdoğan’a verilmelidir… 1. Yüzyılın lideri: Gazi Mustafa Kemal Atatürk, 2. Yüzyılın lideri: Recep Tayyip Atatürk… Nasıl, beğendiniz mi? Mesajın altındaki yorumlara baktım “Elifi görse mertek sanacak” cehalette trol artıkları ciddi ciddi paylaşmış sevinç çığlıkları atmışlar! En azından enteresan tabii de bazı sorunlar var: -Gazi unvanı nasıl verilecek? Kolay! ‘15 Temmuz kalkışması örnek gösterilerek halledilir’ diyenler çıkacaktır, diyelim ki oldu… -Mareşal unvanı ne olacak? Mustafa Kemal üç büyük meydan savaşı kazanmış birçok savaşı üstün başarıyla yönetmiş ve galip gelmiş, yönettiği savaşların planları hâlâ dünyanın en önde gelen okullarında ders olarak okutulan bir asker! Tayyip Bey nasıl mareşal olabilecek? Buna yanıtım yok! -Kurucu meselesi nasıl hallolacak? Dünyada asla düşünülmemiş, gerçekten tasavvur dahi edilmemiş bir durum! Mesela alın George Washington’u, İngilizlere karşı verilen bağımsızlık savaşının muzaffer komutanı. Adı ABD Başkentine ve bir başka eyalete verilmiş. Her neresinden baksanız 250 seneye yakın bir geçmiş var ortada; kimse de çıkıp her yüzyılda başka bir “Washington” dememiş, akıllarına bile gelmemiş! Mesela Fransa’nın 2. Dünya Savaşı sırasında NAZİ’lere büyük direnişini yöneten, sonrasında cumhurbaşkanı olan Charles De Gaulle, “Napolyon olsun” Fransız Devrimi’nin simgesi Robespierre’in adını alsın diyen çıkmadı! İngilizleri 2. Dünya Savaşı’nda yöneten Winston Churchill örneğin; bırakın adına methiyeler düzülmesini, savaşın bitmesinin ardından seçimleri kaybetti… Yani bu iş yaş arkadaşlar! Bir an durdum tam bu noktada; “ne yapıyorsun Ümit, böyle bir saçmalığa oturmuş ciddi ciddi kafa patlatıp yanıt yazıyorsun” diye kahkahalarla güldüm bile… Sonra düşündüm, saçmalık, kepazelik, pespayelik her neyse ney… -Meydan boş değil, yukarıdaki sıfatlara uygun olanlara duyurulur!",https://www.nefes.com.tr/yazarlar/umit-zileli/sefiller-13390
Ümit Zileli,Travma ve hezeyan!,08 Şubat 2025 05:30,"Adamın TV programında söyledikleri dil sürçmesi değildi, cehalet hiç değildi! Bu düpedüz hınçtı! Bir diğer deyişle, neresinden baksanız bir asırlık geçmişe uzanan ağır bir hazımsızlıktı! Üstelik, tamamen yalandı! Şu sözlerin neresini düzeltecektiniz: -Türk toplumuna travma yaşatıldı. Bir gece içinde kıyafetlerini ve dillerini değiştirmeleri istendi. Dini yaşama yolları değiştirildi... Adam, Türkiye’nin Batılılaşma, modernleşme çabalarının en az 200 senedir sürdüğünü bilmez miydi?.. II. Mahmut’un sarık yerine fesi getirmesi üzerine, “gavur icadı” sloganlarıyla çıkan isyanları bilmez miydi?.. Pek sevdikleri II. Abdülhamit’in Latin harflerine geçme çalışmaları yaptığını bilmez miydi?.. H.C. Armstrong’un, Mustafa Kemal’i kıyasıya eleştirdiği için pek bir bayıldıkları “Bozkurt” isimli kitabında, “Milletin yüzde onu bile okuma bilmiyordu. Karmaşık Arap yazısı öylesine zordu ki, okuma yazma din adamlarıyla birkaç entelektüelin tekelinde kalmıştı... Mustafa Kemal’in büyük bir hayali vardı, bütün halkın okuma-yazma öğrenmesini istiyordu” diye yazdığını bilmez miydi?.. Adam, bunların hepsini bildiği gibi, devrimlerin de bir gecede yapılmadığını da gayet iyi bilirdi.. Büyük devrimcinin, her devrim öncesi uzun yurt gezilerine çıktığını, yerli ve yabancı bilim insanlarıyla uzun tartışmalar yaptığını, devrimlerin yerleşmesi için süreçler yaşandığını da çok iyi bilirdi... Örneğin, dil devrimi esnasında, uzun süre gazetelerin eski ve yeni Türkçe’yi yan yana kullandığını, yurdun her yerinde halk okulları açıldığını bildiği gibi! Türk Dil Kurumu sözlüğünde travma sözcüğünün karşılığında, “canlı üzerinde beden ve ruh açısından önemli ve etkili yaralanma belirtileri bırakan yaşam” yazar... Adam, işte bu noktada çok haklı; Aydınlanma Devrimi, gerçekten de bir takım karanlık ruhlu yobazlar ile istikbalini ve ikbalini emperyalistlerin inayetine bağlamış işbirlikçi uşaklar üzerinde müthiş bir travma yarattı.. Günümüzde yaşananlar, bu travmaya uğrayanların “artık tamam, rövanşı alma zamanı geldi” hezeyanlarından başka bir şey değildi... - Ama o rövanş, bu denli kolay ve ucuz da değildi! Gelelim işbirlikçilere... Tarih bilgisinden fena halde yoksun oldukları için, adamı destekleyelim derken içine düştükleri durum, kahkahalarla gülünecek kadar acıydı! Hiç mi okumazlar, okuduklarını hiç mi anlamazlardı, inanın işin içinden çıkamamıştım! FETÖ desteğinde kurulmuş olan “The Taraf” gazetesinde Genel yayın Yönetmeni olan Ahmet Altan, “Travma” başlıklı yazısına “entelektüel düzeyin çok düşük” olduğu yakınmasıyla giriş yaptıktan sonra bunun nedeni olarak sistemimizin neredeyse tümünün “yalana” dayalı olmasını gösteriyordu. Sadece cumhuriyetin değil ittihatçıların yaptıklarının bile sorgulanmasının yasak olduğunu iddia ettikten sonra aynen şöyle bir cümle kurmuştu: “... koskoca bir imparatorluğu yabancı bir ülkeyle iş birliği yaparak yıkan bu adamları biz neden hiç olmazsa entelektüel düzeyde yargılayamıyoruz...” İnsaf! Yalnızca ittihatçıları değil, cumhuriyeti ve kurucusunu bile yıllardır en ağır hakaretlerle yerden yere vurdukları yetmiyordu demek ki? Şu yukarıdaki sefil cümleye bakın; neredeyse 150 yıldır neredeyse sömürge olarak yaşamını sürdürebilen, yabancı elçilerin sadrazam atadığı, emperyalistlerin zorla kurduğu Düyun-u Umumiye’nin gümrüklerine varıncaya kadar el koyduğu, yalnızca paylaşım kavgası nedeniyle ayakta duran Osmanlı, “koskocaman imparatorluktu” öyle mi? İnsan biraz olsun sıkılır, utanırdı... Birini savunma duygusunu anlayabilirdim, ancak bunu yalanla, çarpıtmayla yapmak en hafif deyimle ahlak yoksunluğuydu! Ama, sömürge olmayı “alkışlanacak bir erdem” olarak yansıtan kalemlerden de ancak böylesine “zavallı” yazılar beklenirdi doğal olarak... Ayrıca hiç kuşkunuz olmasın, bu işbirlikçi cenahın neredeyse tümü aynı kırattaydı. Son olarak; tam da kendisinden beklediğim gibi, adam yoğun tepkiler gelince önce “sosyolojiye sarılmış. Olmayınca, “çeviri hatası” yalanını ortaya atmıştı. O da tutmayınca her zaman kullandığı o pek seviyeli üsluba sığınmış, “beni eleştirenler devrim kanunlarını okudularsa Meclis’in ortasında eşek gibi anırırım” demişti... -Ben okumuştum!",https://www.nefes.com.tr/yazarlar/umit-zileli/travma-ve-hezeyan-13862
Ümit Zileli,Biz demokrasiye layık mıyız?,03 Şubat 2025 06:00,"-Sana üçüncü bir eş alırız! Bu lafı kim söylüyordu? Zamanın Bayındırlık ve İskân Bakanı! Kime söylüyordu peki? İlk eşini kanserden kaybeden, bir süre önce ikinci evliliğini yapan ve yörede kansere karşı ıslah çalışmalarının bir an önce başlatılmasını isteyen bir yurttaşa söylüyordu! Aynı bakan, gezdiği bir ilköğretim okulunda da öğretmenden şöyle bir istekte bulunmuştu: -Çocuklarımıza biraz da Allah korkusu aşılayın! Allah sevgisi değil, korkusu! Kafa “o kafa” olunca bu söylem son derece doğaldı tabii! Gelin, şu iki soruyu açık yüreklilikle yanıtlayalım: - Biz, demokrasinin ne olduğunu biliyor muyuz? - Biz, demokrasiye layık mıyız? Elinizi vicdanınıza koyarak yanıtlayın; bu sorulara “evet” diyebilir misiniz? Yıllar önce üst üste yazdığım “Zübük demokrasisi” başlıklı yazılarımda, Türkiye’de son 75 yıldır oynanan “demokrasi oyununu” enine boyuna anlatmıştım. Bir kez daha özetlemek de büyük yarar var! Demokrasi bu halka zamanı geldiğinde egemenlerin gösterdiği partilere ve yine onların seçtiği kişilere oy vermek olarak öğretildi. Hırsızlık, yolsuzluk, oy avcılığı, ranttan pay kapmak demokrasinin gerekleri olarak sunuldu. Ve ne yazık ki, halkımızın bir kesimi bu oyunu kabul etti. Çünkü işin içinde menfaat, çünkü işin içinde maddiyat, çünkü işin içinde genel, bölgesel ya da yerel güç vardı! Herkes başbakan, bakan ya da milletvekili olamazdı elbette ama belediye başkanı, olmazsa il genel meclisi üyesi, il başkanı, ilçe başkanı hatta muhtar olabilir, bunlar da olmazsa arpalıklardan birinde parti kontenjanından dolgun maaşlı bir iş kapabilirdi! Tüm çirkinliklerin üzerini bir şal gibi örten “memlekette demokrasi var efendim” koskoslanması da bu süreçte üretildi. Memlekette demokrasi olduğu için hazinenin arazisini gasp edebilir, üzerine gecekondu adı altında apartmanlar dikebilirdiniz. Nasıl olsa demokrasinin vazgeçilmez unsuru olan belediyeler oy uğruna oraya yol, su, elektrik gibi temel altyapıyı “eli mahkûm” getirecekti. Nasıl olsa siyasetçi, oy kapmak için oraya dahiyane bir buluşla önce “tapu tahsis belgesi” türünden ne idüğü belirsiz bir belge verecek, sonunda da trilyonluk rant ananızın ak sütü gibi helal olacaktı! Demokrasimiz geliştikçe, halkımızla siyasetçi arasında seçimden seçime oy karşılığı cumhuriyet altını, yarıdan kesilmiş banknot, tek tek verilen bir çift ayakkabı gibi dünya demokrasi tarihine geçecek buluşlar da üretildi tabii! Asıl vurgunu yapan küçük zümrenin dışında kalan çoğunluk, üç kuruşluk menfaat uğruna, Türkiye’nin geleceğini karartan, ülkeyi sömürgeleştiren işbirlikçi zihniyete omuz verdi. Öyle ki; hırsızlık ve yolsuzluklar tüm açıklığıyla ortaya konduğunda bile ahlaki değerlere sırtını dönmüş yığınlar, şu slogana sarıldı: -Tamam, adam hırsız ama işini yapıyor! Ama Türkiye’nin bugünlere ulaşmasında aslan payı 12 Eylül darbecileriyle, kimilerinin “büyük devrimcisi” Turgut Özal’a ait! Darbecilerin dayattığı “Türk-İslam sentezi” ve Özal “liberalizmi” Batı’nın kucağında sömürgeleşmiş siyasi yapısıyla “Ilımlı İslam Demokrasisini” Türk halkına armağan etti! Şimdi, yukarıdaki iki can alıcı soruya mertçe yanıt verin: - Evet mi, hayır mı? Tıpkı bugün yazılmış gibi değil mi? Halbuki çok uzun yıllar önce, 2004’te kaleme alındı!.. Türkiye gibi “kıskaç içine” alınmış, aynı oyunun değişik biçimlerde defalarca “Karagöz-Hacivat” oyunu tadında oynatıldığı ülkelerde ahalinin kaderi maalesef hep aynı, yaşadıkları hep aynı, çektiği zulüm hep aynı, kandırılmışlıkları hep aynı oluyor! Candan Erçetin’in o güzelim şarkısında söylediği üzere: -Yumruk yine o yumruk, bir varsa el değişiyor!.. Bu güzelim ülkeyi bize armağan edebilmek için can verenlere, bu güzelim topraklarda insan gibi yaşayabilmemiz için her türlü ikbali elinin tersiyle itip, Cumhuriyeti adeta altın bir tepsi içinde bize, özellikle kadınlara sunan Büyük Devrimci Atatürk ve arkadaşlarına, o Cumhuriyet yaşasın diye suikastlara kurban giden, hapishanelerde çürütülen, yokluğa, hiçliğe mahkûm edilen o yiğit yurtseverlere borcumuzdur... Önümüzde yaşadığımız sürecin yakıcı sorusu duruyor; özgür bir yurttaş olarak yaşayacağımız bir Cumhuriyet mi?.. Yoksa orta çağ karanlığına, despotluğa teslimiyet mi?.. Benim seçeneğim tek: -Karanlığa, despotluğa, sultanlığa hayır! Önümüzdeki süren ve sonuç olarak seçimde “demokrasi mi tek adam rejimi mi” sorusuna yanıt vereceksiniz…",https://www.nefes.com.tr/yazarlar/umit-zileli/biz-demokrasiye-layik-miyiz-12647
Ümit Zileli,Zafer ekonomisi!,27 Şubat 2025 05:00,"Başlık, değerli dostum Bartu Soral’ın son kitabının adı… Üst başlığı da var: -Küreselleşme ve Zafer Ekonomisi… Son günlerde okuduğum, başvurduğum, Türkiye’yi özellikle son 23 yılda ekonomik yıkıma uğratan, deyim yerindeyse “talan ekonomisinden” kurtarmayı hedefleyen, ayağı yere son derece sağlam basan bir reçeteden söz ediyorum… Bartu, yıllarca Birleşmiş Milletler Kalkınma Programı (UNDP) bünyesinde çalıştı. Yıllarını Türkiye Masası bölümünde kalkınma ekonomisi, küresel finans piyasaları ve özellikle “Tarımsal Kalkınma” konusunda ülkesi için projeler tasarlayarak geçirdi… Bartu’nun Türkçe ve İngilizce 6 kitabı bulunuyor… Hepsi dönüp dolaşıp Türkiye’nin hangi kumpaslara çekildiğine, ekonomisinin nasıl bitmek bilmeyen krizlerle yerle bir edildiğine, malvarlıklarının, hazinesinin ve halkının nasıl sömürüldüğüne odaklanıyor… Elimdeki yeni kitabında ise Türkiye’nin bu kumpaslar dizisinden nasıl kurtulacağını, bu güzelim ve aslında çok zengin ülkenin kısa sürede nasıl bir atak yapabileceğini herkesin rahatça anlayabileceği bir dille ve de belgelerle ortaya koyuyor! -Okurken, niçin bugüne değin yapılmadığını, yapılamadığını da büyük bir hüzün ve öfke içinde duyumsuyorsunuz! Zavallı ülkem! Bartu, önce küreselleşme, dayanılmaz sömürü ve ülkelerin niçin geri kaldığını veriler ve örneklerle anlatıyor… Türkiye’nin 1923’ten 1938’e kadar, üstelik 1929 büyük dünya bunalımını da içine alan 15 senelik süreçte yaratılan akıl almaz mucizeyi veriler ve grafiklerle anlattıktan sonra örneklere geçiyor… Mesela Güney Kore’yi anlatıyor; 1960’larda dünyanın en fakir ülkelerinden biri olan Güney Kore’nin yanında Türkiye’nin verilerinin çok daha umut verici olduğunu söyledikten sonra iki ülkenin milli gelirini karşılaştırıyor… Okurken içiniz acıyor: -1960 yılında Türkiye’de kişi başına düşen milli gelir 509 dolarken, Güney Kore’de ne kadardı biliyor musunuz? 158 dolar! O tarihlerde, 1960-1980 arası teoride aynı sanayileşme modeli olduğu halde, Güney Kore 1980 yılında Türkiye’yi geçiyor! Sonrası daha büyük bir felaket; sanayileşme, teknoloji ve markalaşma Güney Kore’yi uçururken Türkiye nal topluyor, işte 2022 karşılaştırması: -Güney Kore kişi başına milli gelirde 32 bin 394 dolar, Türkiye ise 10 bin 621 dolar! Üstelik, Türkiye çok daha avantajlı bir jeopolitiğe ve kalkınma zeminine sahip olmasına rağmen… Kısacası, Türkiye birilerinin elinde heder olur, açlıkla imtihan edilirken, bir zamanlar en az iki, üç kat fark attığımız ülkeler birer birer bizi geçip yollarına devam ediyorlar… Yaşam kalitesi yüksek mutlu toplum! Şimdi, gelelim Zafer Ekonomisi stratejisine… Bartu, bu stratejiyi, “Türkiye’yi kısa zamanda dönüştürerek dünyanın lider ülkelerinden biri haline getirme hedefi” olarak tanımlıyor… Diğer bir deyişle, ortaya konulan ekonomik kalkınma programı hedefinin yalnızca büyüme oranını yükseltmek değil, yaşam kalitesi yüksek, mutlu bir toplum yaratmak olduğunu altını çizerek vurguluyor! Tüm kitabı anlatmam olanaksız olduğu için, başlıklardan faydalanarak anlatmaya çalışacağım, ana hedeflere bakalım: -Küresel rekabete girebilen, istihdam yaratan, geliri adil dağıtan bir sistem… -Bilgi toplumuna geçmiş, üretimi yurt sathına yaymış bir Türkiye… -Eğitim ve sağlıkta kaliteli kamu hizmeti ile fırsat eşitliği sağlayan ülke… Kulağa çok hoş geliyor, değil mi? Peki bu hedeflerin temel ilkesi ne? Birinci ilke ne biliyor musunuz? -Yerli üretim! Yani ithalat yerine, yapılabilecek her alanda yerli üretimi teşvik eden makroekonomik politikalar devletin değişmez ekonomik politikası haline getirilecek… -Küreselleşmeye ve neoliberalizme teslim olan değil, ondan faydalanan rekabetçi, yenilikçi, üretici bir ekonomi… Diğer bir deyişle sömürge olmaya kapı açan, sıcak para dışında hiçbir planı programı olamayan bir ülke ancak sürekli kriz yaşayan geniş halk kitlelerinin hayal dahi kuramadığı bir üçüncü dünya ülkesi haline gelir! -Güçlendirilmiş piyasa ekonomisinin yanında planlı ve karma ekonomik modelle kalkınma… Bu sistem Atatürk’ün sistemiydi. Batı ülkeleri bu yöntemi 2008 krizi esnasında öğrendi! -Kaçakçının, bebek katilinin, uyuşturucu kartelinin olmadığı bir Türkiye için herkesin “nereden buldun yasası” ile gelirinin hesabını vermesi, vergisini ödemesi… Bu temel ilkelere “hukukun üstünlüğü”, “her alanda hesap verme zorunluluğu”, “kuvvetler ayrılığı”, “siyasetin kamu çıkarına politika üretmesi” ve “planlı ekonomi” maddelerini de ekleyelim lütfen! Bartu Soral, bu kitabı Zafer Partisi’nin iktidarı için kaleme aldı… Önsözünü de şu sıralarda Silivri’de tutsak bulunan Zafer Partisi lideri değerli kardeşim, dostum Ümit Özdağ yazdı ve son satırlarında şöyle dedi: -Türkiye iktidarımızda bu modeli uygulayacak! Kalemine, beynine sağlık Bartu kardeşim…",https://www.nefes.com.tr/yazarlar/umit-zileli/zafer-ekonomisi-18244
Ümit Zileli,45 yıl sonra geldiğimiz hale bakar mısınız?,29 Ocak 2025 06:00,"12 Eylül 1980, saat 05.30… Askeri darbe daha iki saat önce ilan edilmiş, tüm kurumlara el konulmuştu… Yalnızca iki saat sonra ise Süleyman Demirel, Bülent Ecevit ve Necmettin Erbakan’a darbenin başı Kenan Evren tarafından birer tebliğ gönderildi. Tümünde aynı sözcükler yer alıyordu: -TSK yönetime el koymuştur. Hükümetiniz feshedilmiş, parlamento üyeliğiniz düşmüştür. Talimatı getiren subayın ikazlarına uyunuz. O tebliğde gidecekleri yer de belirtiliyordu: -Demirel ve Ecevit Gelibolu Hamzakoy’a, Erbakan ise İzmir Uzunada’ya gönderilecekti. Eşleriyle birlikte gitmelerine izin verilmişti… Evren, parti liderlerinin evlerine sadece subayların gitmemesini, yanlarında birer milletvekili veya bakanın da bulunmasını, çok kibar davranılmasını emretmişti! Evren bu emri, “liderlerin heyecanlanıp kalp krizi geçirmeleri ihtimalini düşünerek verdiğini” yıllar sonra kaleme aldığı anılarının ilk cildinde açıklayacaktı! Milliyetçi Hareket Partisi Genel Başkanı Alpaslan Türkeş, darbe günü evinde bulunamamış, 12 ve 13 Eylül günlerinde de ortaya çıkmamıştı… Bunun üzerine Evren’in emriyle 13 Eylül günü Milli Güvenlik Konseyi’nin 13 numaralı bildirisi yayımlandı. Bildirinin üçüncü maddesi şöyleydi: -MHP Genel Başkanı Alpaslan Türkeş, 14 Eylül 1980 günü saat 13.00’a kadar en yakın Garnizon Komutanlığına müracaat etmediği takdirde kendisinin Ankara Sıkıyönetim bildirilerine ve MGK emirlerine uymadığından dolayı suçlu duruma düşeceği açıklanır. Türkeş ertesi gün teslim oldu. Uzunada’ya Erbakan’ın yanına gönderildi… Askeri yönetim 3 yıl sürdü. Lağvedilen 1961 anayasası yerine 1982 yılında yeni bir anayasa hazırlandı. 7 Kasım günü halk oylamasına sunuldu ve yüzde 91,37 oy oranıyla kabul edildi… -Yıllar içinde bu anayasanın neredeyse yüzde 80’i değiştirilecekti! 45 yıl sonra… Zafer Partisi lideri Ümit Özdağ, 20 Ocak 2025 günü, Ankara’da akşam yemeği yerken polis tarafından gözaltına alınarak önce sağlık kontrolüne, ardından da İstanbul Başsavcılığı kararıyla ve de arabayla İstanbul’a götürüldü. Ne kimseyle konuşmasına ne de telefon etmesine izin verildi… Bırakın bunları, sağlığı açısından çok gerekli olan yüksek tansiyon hapını bile yanına alamadı! Vatan Emniyet Müdürlüğü’nde ifadesi alınmadan ertesi gün öğlene kadar tutuldu. Gecenin bir bölümünde kendi ifadesiyle söyleyecek olursak, polislerin verdiği battaniyeyi bir tahta parçası üzerine serip uyudu! “Cumhurbaşkanı’na hakaret” suçlamasıyla gözaltına alınmıştı ancak saatler içinde sığınmacılar hakkında son 5 yıl içinde attığı sosyal medyadan paylaştığı mesajlar gerekçe gösterilerek “halkı kin ve düşmanlığa tahrik” ile de suçlanarak tutuklama istemiyle mahkemeye sevk edildi. Hakaretten beraat etti ancak tahrik suçlamasıyla tutuklandı! Bir haftadır Silivri Cezaevi’nde (şimdilerde Marmara Cezaevi deniliyor) tek kişilik bir odada tutuluyor… Darbelerde liderlerin tutuklandığını görmüştük ancak yaklaşık yarım asır sonra bir parti liderinin tutuklandığına ilk kez tanık olduk! Yaklaşık 30 yıldır tanıdığım Ümit Hoca, bu tür şeyler karşısında korkacak, geri adım atacak bir kişiliğe sahip değildir, o küçücük odada da çalışkanlığından, enerjisinden, yurtseverliğinden asla taviz vermeyecektir. Fakat, cezaevine giderken avukatına verdiği not gerçekten sevenlerini kaygılandırıcı nitelikteydi: -Bana da Kâşif Kozinoğlu gibi suikast yapılacağı endişesi taşıyorum! Kozinoğlu, Ergenekon kumpası sırasında arandığını duyunca kendi isteğiyle yurtdışından dönmüş ve tutuklanmıştı… Yakınlarının ve hapishane arkadaşlarının söylediğine göre sağlığı gayet yerindeydi… Bir akşam vakti kalp krizi geçirdi, ambulans çok geç kaldı ve Kozinoğlu hayatını kaybetti! CHP Milletvekili Tuncay Özkan o hapishanede yaklaşık 6 yıl tutsak kalmıştı. Yemeklerine kimyasallar hatta fare zehri katılarak yaşamda koparılmak istendiği ortaya çıktı! Yıllardır tedavi görüyor ve kalıcı zararlarla boğuşuyor… Ümit Hoca’ya seslenerek şu tavsiyede bulundu: -Yemeklerinizi mutlaka kaynar suyla yıkayarak yiyin. Kuru soğandan mutlaka uzak durun, içine zerk edilen bir kimyasal madde tadını güzelleştiriyor, yedikçe yemek istiyorsunuz! Şu hale bakar mısınız? Ümit Hoca, son olarak Zafer Partisi Sözcüsü Azmi Karamahmutoğlu aracılığı ile şu mesajı verdi. -Ben Silivri’de Öcalan için rehin tutuluyorum. Benim Silivri’deki tutukluluğum, şehitlerimizin aziz anısına saygı duruşudur… Sadece o değil; partisinin giderek güçlenmesi de büyük bir rahatsızlık yaratıyordu bazı çevrelerde! Bir de Ümit Hoca’nın hapse girmesi partiler için “müthiş bir birliktelik yolunu da açtı. Hoca belki hapiste ama “zafer kazanmış” olarak! Tabii ki Zafer Partisi liderinin arkasında sonuna kadar duracak, tüm yurtta, İzmir’de yaptığı gibi mitingler düzenleyecek, bu yolda bir dakika bile durmayacaktır... Geldiğimiz, getirildiğimiz şu hale bakın; dünyanın en büyük mega kentlerinden birinin belediye başkanı, yaptığı belgelere dayalı açıklama esnasında jet soruşturmaya uğruyor… Bir önceki soruşturma, hatırlayacaksınız konuşması bittikten sonra açılmıştı, şu hıza bakar mısınız! Bu ülkenin birinci partisi CHP’nin Genel Başkanı hakkında dokunulmazlık fezlekesi Meclis Başkanlığı’nda bekliyor! Sanatçıların kafasının üzerinde 12 yıl sonra “gezi direnişi” sopası sallanıyor… Atalarımızın deyişiyle şöyle de denebilir: -Bindik bir alamete, gidiyoruz kıyamete!",https://www.nefes.com.tr/yazarlar/umit-zileli/45-yil-sonra-geldigimiz-hale-bakar-misiniz-11485
Ümit Zileli,Hayat yalnızca tanıktır!,20 Ocak 2025 05:50,"Hayat dayatmaz… Hayat yaşanır!.. Ve her hayat, yaşayanın tercihlerine, yaptığı seçimlere göre yaşanır… Bir sürüngen, bir parya gibi yaşamak da, onurlu, başı dik yaşamak da, seçimini teslim olmaktan yana yapmak da, her şeye karşın direnmek de tamamen insanın elindedir… -Hayat, bu tercih ve seçimlere hiç karışmaz! Hayat, her insanın değişik biçimlerde kullandığı ya da kullanıldığı bir süreçtir yalnızca… Korkaklığın, haysiyetsizliğin, gücün karşısında yaltaklanmanın, ruhuna varıncaya kadar her şeyini kiralamanın sonra da geçmişinden utanmanın, bu utancın yarattığı dayanılmaz hırs ve kompleksle herkesin aynı kirli hayata bulaşmasını istemenin, hayatın dayatması ile uzaktan yakından ilgisi yoktur! Kirli bir yaşamın hayatla olan ilgisi, yaşadığı hayatı kirletenlerin, her türlü servete, her türden şöhrete karşın aslında çok yoksul, çok acınacak bir hayat sürmesidir… Ve ancak bu denli yoksul hayatlar, geçmişe, yaşanılan başka hayatlara, ardında ışıldayan bir isim bırakarak hayattan ayrılanlara, hiç bitmeyecek, hep çoğalacak öfkeler besleyebilir… Hayat herkes için başlar ve biter… Aradaki boşluğu her insan kendi çapına, tıynetine göre doldurur… Kimi, insanlık tarihine bir çentik atarak, ışıl ışıl gider… Kimi ise, “kayıp bir hayat” olarak gider… -Hayat, yalnızca tanıktır!” Yukarıdaki satırlar, çok uzun yıllar önce, 2004 yılında yazdığım yazımın küçük bir bölümü... Bu güzelim ülkenin kimler tarafından “satışa çıkarıldığını” anlattığım “Aydın İhaneti” kitabımı karıştırırken rastladım; ve aslında yaşadığımız şu günleri, ülkesine, halkına iyice yabancılaşan “kayıp hayatları” ve meydan okuyan, direnen, “ışıldayan hayatları” ne denli gerçekçi bir biçimde anlattığını fark ettim... Gerçekten de 2025 yılını daha doğrusu yaşadığımız süreç bu iki hayat biçiminin kavgasıyla şekillenecek... Ruhunu yitirmiş, efendilerinin direktiflerini yoksul, bitap ve kafası fena halde karışık biçare halka dikte etmekle görevli “kayıp hayatlar” ile bu komployu ortaya koymak, bu yıkımı durdurmak için canını dişine takmış didinen “ışıldayan hayatların” belki de son kavgasıyla... -Ve bu kavgada beraberlik olmayacak! Kıyasıya sürecek bu “son kavga”da taraflardan biri mutlaka kazanacak... Ve kazanacak tarafın kimliği bu ülkenin, bu halkın geleceğini belirleyecek… -Aslına bakarsanız, nasıl bir geleceğe yürüdüğümüzü ortaya koyacak… Kayıp hayatların kazandığı, egemen olduğu bir düzen, geleceği olmayan, bir “kayıp ülke”nin kapılarını sonuna dek açmak anlamına gelecek… Kendi topraklarında kendisine bile yabancılaşmış, zavallılaşmış, köleleşmiş insanların kayıp ülkesi… Işıldayan hayatların kazanmasının, egemen olmasının biricik anahtarı, olmazsa olmazı ise sizlersiniz, -Bu ülkenin aydınlık, yurtsever, cefakar insanları… Bu güzelim ülkede başı dik, bağımsız ve özgür yaşama istencini ortaya koyacak, savunacak, yükseltecek olan yalnızca ve yalnızca sizlersiniz… Yakın bir gelecekte gidilmesi kaçınılmaz genel seçimde “son kavga” yı kazanacak olan, “Turpun büyüğü heybede” diyenlere yanıtı verecek olan, ışıldayan bir geleceği kurmak için savaş verenlere destek olacak, o kavganın en ön saflarında yer alacak olan sizlersiniz… -Yeter artık, bu ülke bizim diyecek olan sizlersiniz!",https://www.nefes.com.tr/yazarlar/umit-zileli/hayat-yalnizca-taniktir-9500
Ümit Zileli,Nefes aldıkça umut hep vardır…,19 Aralık 2024 05:01,"İşte yine buluştuk sevgili okuyucu… Köşe yazarı olarak çalıştığım gazeteden bir veda yazısıyla ayrıldığımda tarih 21 Ekim 2024 idi. Demek ki neredeyse iki ay köşemden, sizlerden ayrı kalmışım… Bu iki ay içinde o kadar çok şey oldu ki, neredeyse her an yazmamanın derin etkisini hissettim… Mesela, Devlet Bahçeli’nin İmralı’daki terör elebaşı, on binlerce insanımızın katledilmesinin başlıca sorumlusu Abdullah Öcalan’ı, Türkiye Cumhuriyeti’nin kurucusu Gazi Meclise davet edip DEM Parti Grup Toplantısında konuşmasını istediğinde isyan ettim; 10 yıl önce, “Çözüm Süreci” adı verilen kepazelik sürecinde Öcalan’ın artık terör örgütü üzerinde hiçbir etkisi olmadığını anlatmak için kaleme aldığım “Öcalan derhal serbest bırakılmalı” başlıklı alaycı yazımı anımsadım… Ancak yazacak, anlatacak bir köşem yoktu, Sosyal medyada karaladığım satırlara sığındım… Örneğin gencecik teğmenler, önceki yıllarda yasal olarak yapılan ancak bu yıl “nedensiz bir şekilde!” yasaklanması sonrası ant içme töreni sonrası yaptıkları Kılıç Çatma seremonisinin ardından disiplinsizlik gerekçesiyle üstelik ordudan atılma istemiyle disiplin kuruluna sevk edildiklerinde yüreğimin parçalandığını hissettim. Asıl gerekçenin “Mustafa Kemal’in askerleriyiz” sloganı olduğu gayet açıktı! Aynı zaman diliminde, resmi araçla tarikat evine giden, amiral üniformasının üzerine geçirdiği cübbe, kafasına giydiği sarıkla namaza duran Amiral, büyük tepkiler üzerine tüm özlük hakları verilip emekliye ayrılırken, gerici güruhun alkışları arasında pırıl pırıl teğmenlerin ordudan atılmaya çalışılması, ülkenin sürüklendiği karanlığın yadsınmaz aynasıydı! -Maalesef köşem yoktu, katıldığım TV programlarında söylediklerimle yetinmek zorunda kaldım… Bir cennet ülkede cehennemi yaşayan bir millet! Bu kepazelikler sürüp giderken milletin ezici çoğunluğu ne haldeydi peki? İktidarın algı oyunları, enflasyonun gaddar etkisi, açlık ve yoksulluğun adeta normalmişçesine dayatılması sonucunda ezim ezim eziliyorlardı! Mesela, çalışan kesim için yıllardır “ortalama ücret” haline gelmiş asgari ücret için toplanan komisyon sözde ser verip sır vermiyordu ama işveren ve hükümet saflarından hiç sıkılmadan yüzde 15-25 oranında zam artışı pompalanıyordu! Açlık sınırının neredeyse 6 bin lira altında kalmış, 17 bin liranın alım gücü 10 bin liraya gerilemişken alay eder gibi hala “milletimizi enflasyona ezdirmeyeceğiz” lakırdıları kanıma dokunuyordu. Ancak bunları anlatacak, bu riyakarlığı gözler önüne serecek bir köşeden yoksundum ne yazık ki! Bitmedi; bu haksızlıklara, yaşarken öldürülmek denilen bu ücret artışlarına karşı anayasadan kaynaklanan haklarını kullanmak, greve çıkmak, meydanlarda haykırmak, yürüyüş yapmak isteyen işçisi, memuru, emeklisi, öğrencisi ve kadını karşısında cop, tazyikli su ve gözaltı tehdidini buluyordu… İşçinin anasının ak sütü gibi hakkı olan grev, Cumhurbaşkanı tarafından yasaklanıyordu. Gerekçe neydi dersiniz? Tabii ki “Milli Güvenlik!” -Tüm bunları yazamamanın derin teessürü içindeydim… NEFES nefesiniz olacak! Yazamadığım o kadar çok şey oldu ki… Mesela Cumhurbaşkanı’nın “CHP’li belediyeleri silkelemeye devam” talimatının ardından Çalışma Bakanı sıfatlı muhteremin belediyelerin hesaplarına bloke koydurması, örneğin ABD Başkanı Trump’ın “Erdoğan çok zeki, çok akıllı, çok sert” övgüleri karşısında daha dün kadar yakın geçmişte “Aklını kullan, aptal olma” içerikli mektubundan sonra Saray’ın “Bu fakir iktidarda oldukça asla bırakılmaz” dediği Rahip Bronson’un özel uçakla ABD’ye postalanması, Suriye’de, Türkiye’nin geleceğini riske sokan ABD-İngiltere-İsrail projesinin başarıya ulaşmasının ardından AKP’li Cumhurbaşkanı’nın ne denli büyük başarı kazandıklarını anlatabilmesi ve takiben “geri dönmeyen Suriyeli kardeşlerimiz başımızın tacıdır” açıklaması… Bunun hemen sonrasında ise Avrupa Birliği Komisyonu Başkanı Leyen’in koştura koştura Ankara’ya gelip, “Suriyeli sığınmacılar için bir milyar Euro verileceği” müjdesini paylaşması…Ve daha neler neler… Ancak bugün itibarıyla her şey geride kaldı… -İşte NEFES, bu nedenlerden dolayı doğdu! Süratle örgütlendi… Bu ülkenin nefesi olmaya ant içmiş insanlar bir araya geldi ve bugün ilk sayısıyla birlikte görevini ifa etmeye başladı… Artık hiçbir şey eskisi gibi olmayacak Bu gazete, biz yazarları, teknik bölüm, kısacası en alttan en üste tüm NEFES ekibi bu zorlu ve kutsal görevin bilincinde olacak… Sözün özüne gelince: -Nefes aldıkça umut hep vardır…",https://www.nefes.com.tr/yazarlar/umit-zileli/nefes-aldikca-umut-hep-vardir-3200
Ümit Zileli,Havluya sarılı ayakların çarptığı tokat!,18 Ocak 2025 05:45,"Yıllar öncesinden yan yana üç fotoğraf karesi... İnsan olanın yüreğini parçalayan üç adet fotoğraf. Birazcık vicdanı, haysiyeti, karakteri olanın yüzüne bir şamar gibi inen üç adet hançer... Birinci fotoğraf: Kayseri’deki kahpe bombalı saldırıda şehit olan 23 yaşındaki Kenan’ın Zonguldak Ereğli’deki cenaze töreninde annesi Şehime Döngel, dondurucu soğukta üzerinde bir hırka, ayağında yazlık ayakkabı, hıçkırarak feryat ediyor, “Kenan’ım, mavişim anneni bırakıp nereye gidiyorsun” diye dövünüyordu... Soğuğun, ayaklarının su içinde morarmış olmasının hiçbir hükmü yoktu, kadıncağız hissetmiyordu bile. İkinci fotoğraf: Durumun farkına varan bir kadın astsubay, Şehime ananın ayaklarını havluyla sarıyor, onun ve eşinin sırtına battaniye konuluyordu. Üçüncü fotoğraf: Bir askerin çarşıdan satın alıp süratle tören alanına getirdiği bir çift bot acılı anneye giydiriliyordu... - Büyük bir kederle bakmıştım o acıtan, utandıran fotoğraflara... Memleketin bir başka kenti, Afyonkarahisar’ın Çay ilçesine bağlı Karacaören Beldesindeki kırık dökük evin kapısını açan Ramazan Olcay, karşısında askeri yetkilileri görünce içeri girdi ve ağlamaya başladı... Anne Emine Olcay ise “Guzum, guzum benim” diye hıçkırarak kendisini balkona attı. Askerler daha bir şey söyleyemeden acılı babanın herkesi ağlatan sorusu geldi: - Fatih mi, Ferhat mı şehit oldu? Şaşkına dönen yetkililer, acı gerçeği bu sorudan sonra öğrendiler. El-Bab’ta şehit düşen 23 yaşındaki Uzman Onbaşı Fatih Olcay’dı… Ailenin diğer oğlu Ferhat ise Silopi’de askerliğini yapıyordu... Ramazan Olcay şehit haberi getirdiklerini anlamış ama hangi oğlu olduğunu bilememişti... - Okurken gözlerimin dolmasına mâni olamamıştım... Gazetelerin, ekranların sürekli haberi haline gelen şehitlerimizin kısacık yaşam öyküleri, yaşadıkları yerler farklı da olsa, bir yönüyle çok benzeşiyorlar... - Neredeyse hepsi yoksul çocukları!.. Bakın törenlerde ya da evlerinde görüntülenen şehit ailelerine; o fakirliğin, o acımasız yoksulluğun içinde bile ağlayarak, feryat ederek olsa dahi, dudakları titrese de “vatan sağ olsun” diyebiliyorlar... Açıkça söylemek gerekirse ben henüz, “şehitlik en yüksek mertebe” diyen en büyük Türk büyüklerinin, iki de bir “şehit olmak istediğini” söyleyip bedelli askerlik yaptığı ortaya çıkan milletvekilinin, bürokratların, anlı şanlı zenginlerin herhangi bir yakınının burnunun dahi kanadığını görmedim, duymadım! Eskiden bedelli askerlik yapanlar, dostlar alışverişte görsün misali, yanılmıyorsam 20 gün kadar askerlik yapardı. Onu da kaldırdılar; son bedelli askerler, bir tek para yatırdıkları banka ya da ATM’yi gördüler! O bedelli listelerini görmeyi, incelemeyi çok isterdim doğrusu; acaba kimlerin yakınları, hangi köşeleri tutmuş olanların, şehitlik üzerine nutuklar atanların eşi, dostu, oğlu, yeğeni o yasadan yararlanmış, kabak gibi ortaya dökülür müydü acep? Ortaya çıksa birilerinin yüzü kızarır mıydı peki? - Zerre kadar ihtimal vermiyorum! Peki, ben bunu niçin anımsattım sizlere? Milli Savunma Bakanlığı’nın akıl durduracak bir eylemi nedeniyle tabii! Kısaca anlatayım, bakalım siz nasıl hissedeceksiniz kendinizi? Yeliz Koray’ın haberine göre, Müslüm Altıntaş Kuzey Irak’ta 2015 yılında terör örgütü PKK tarafından kaçırıldı ve 5,5 yıl esir tutulduktan sonra şehit edildi. Müslüm’ün ailesi Milli Savunma Bakanlığı’na dava açtı ve 2 milyon 250 bin lira tazminat kazandı. Ancak, aile parayı aldıktan sonra bakanlık karşı dava açtı. Bu kez mahkeme verilen parayı fazla bularak Altıntaş’ın ailesinden faiziyle birlikte 1 milyon 588 bin liranın iadesine karar verdi. Bakanlık ne yaptı peki? Vakit kaybetmeden aileye tebligat göndererek parayı istedi hem de şu uyarıyla birlikte: - Ödemediğiniz her gün 638 TL faiz işleyecek! Aile büyük bir şok yaşadı. Baba Şevket Altıntaş yapılanın “büyük bir aşağılama olduğunu” söyledi gözyaşları içinde… Nasıl, büyük başarı değil mi? İYİ Parti Kocaeli Milletvekili Lütfü Türkkan bu büyük başarı için bakın ne dedi: - Yandaş müteahhitlerin trilyonluk borçları siliniyor, Çinli şirketlere milyarlarca liralık vergi indirimi yapılıyor ama şehit ailelerinden faizle para isteniyor. Bu adaletsizlikle öleceksiniz. Ne namazınız ne orucunuz sizi kurtarmaz. Bu milletin vicdanında ömür boyu yargılanırsınız. Ahh, önemli bir ayrıntıyı atlıyordum neredeyse: - 2021 yılında Cumhurbaşkanı Erdoğan, Müslüm Altıntaş’ın ailesini telefonla aramış ve “Rabbim inşallah Müslüm evladımızı cennette anne babasıyla kavuştursun” demişti. Ne incelikli bir davranış…",https://www.nefes.com.tr/yazarlar/umit-zileli/havluya-sarili-ayaklarin-carptigi-tokat-9123
Ümit Zileli,Yobazın Noel cehaleti!,30 Aralık 2024 06:00,"Eskişehir Odunpazarı Belediyesi, yeni yıl öncesi ilçenin merkezinde bir “Yeni Yıl Pazarı” kurmuştu… Amaç, bu cennet vatanda cehennemi yaşayan yurttaşların biraz olsun rahatlamasını, eğlenmesini, yüzlerinin gülmesini sağlamaktı… Zaten Eskişehir, Türkiye’nin aydınlık yüzü olarak, müzeleri, parkları, heykelleri ile parlayan bir kentimizdi. Her hafta yüzlerce otobüsle kenti ziyarete gelen yerli turistler, bu kentin güzelliği, çağdaşlığı karşısında hayret ve hayranlıklarını gizleyemiyorlardı… Yeni Yıl Pazarı’nda da kafeler, etkinlikler, hediyelik satışlar güler yüzlü insanlar bu amacın ne denli doğru olduğunu hedefin ne denli bilinçli seçildiğini gösteriyordu… Geçtiğimiz pazar günü, insanlıktan yoksun, düşünme kabiliyeti sıfır cahil bir yobaz, bu güzelliği bozmak için sabah erken saatlerde Pazar yerine saldırdı… Stantları parçaladı, çadırlara, masalara, ışıklandırma sistemine zarar verdi… Alanda bulunan Atatürk ve İnönü anıtının ışıklandırmasını parçalamayı da ihmal etmedi… Bu alçakça saldırıyı gerçekleştirirken, “burası şeriat ülkesi” diye bağırıyor, Anıtın ışıklarını yere indirirken de “bunların hepsini yıkacağız bir gün” diye haykırıyordu… Güvenlik güçleri bu hadsiz herifi yakalayıp gözaltına aldı. Odunpazarı Belediye Başkanı Kazım Kurt ise bu vandallığı açıkladığı mesajında aynen şöyle dedi: -Odunpazarı’nın barışçıl, çağdaş ve aydınlık yüzünü karartmaya çalışan hiçbir girişime izin vermeyeceğiz. Tüm hemşerilerimizi ilçemizin değerlerine sahip çıkmaya davet ediyoruz. Öyle de oldu. Eskişehir’in aydınlık insanları Yeni Yıl Pazarı’na akın etti! Bu ülkenin namuslu kalemler, tarihçileri, aydınları yüzlerce, binlerce kez anlattı: -Noel ile yılbaşı kutlamaları aynı şey değildir, ilgisi yoktur! Noel, dini kavramdır, yılbaşı ise seküler kavramdır! Daha ortada Noel kutlamasının eseri bile yokken, Roma imparatoru Julius Sezar döneminde M.Ö 46 yılında kabul edilen Jülyen Takvim ile yılbaşı kutlanmaya başlanmıştı. Yani henüz İsa Peygamberin ortaya çıkmasına neredeyse yarım asır vardı! Daha da ötesi; Hristiyanların ilk üç yüzyılda kutladığı birkaç bayram arasında Hz. İsa’nın doğumu (Noel-Christmas) adında bir bayram bile yoktu! Bu cehaleti yaymaya çalışan sözde din adamları, acaba niçin Osmanlı’da devrindeki yılbaşı kutlamalarından niçin hiç söz etmezler hiç düşündünüz mü? -Paçaları sıkmaz da ondan! Peki, Noel’in yüzyıllar öncesinde Türklerle olan ilişkisinden haberiniz var mı? Dünya çocuklarının sevgilisi Noel Baba ile Bektaşiliğin büyük simgesi Sarı Saltuk arasındaki benzerlikleri bilir misiniz? Değerli gazeteci arkadaşım Soner Yalçın bu konuda defalarca yazdı, anlattı… Mesela, Gazi Üniversitesi Türk Kültürü ve Hacı Bektaş Veli Araştırma Merkezi öğretim Üyesi Prof. Dr. Belkıs Temren’in şu yazısını paylaşmıştı: -Bektaşi geleneğinde Noel Baba’nın gerçek kimliği Sarı Saltuk’tur. Giysisiyle, “Hü-hü-hü” şeklindeki üçlü niyazlamasıyla, çam ağaçlarındaki mumlarıyla, kızaklarıyla, Türk gelenekleriyle süslenmiş derin anlatıma sahiptir. Soner’in anlatımıyla devam edelim: -Gecenin kısalıp gündüzün uzamaya başlaması insanlık tarihinde aralık ayının son günlerinin bayram olarak kutlanmasına vesile oldu. Mesela Türklerin yeniden doğuş bayramı NARDUGAN” idi. Nar güneş, Dugan ise doğan anlamına gelirdi. Hayat ağacı olan Akçam altında şarkılar söyleyip kutlama yaparlardı. Akçam’ın dallarına Tanrı’ya dilekler asılır, altına da hediyeler konurdu… Hristiyanlıktan önce mesela, sadece Romalılar değil, Paganlar, Vikinglerde de 24’ü 25 Aralık’a bağlayan gece “kış gündönümü” olarak kutlanırdı. Sebebi aynıydı: -Baharla birlikte doğanın verimli hale gelmesi… Birinci Konstantin’in Hristiyanlığı seçip Doğu Katolik Kilisesini kurmasıyla, Hz. İsa’nın 25 Aralık’ta doğumu kutlanmaya başlandı! İlk Hristiyanlar Hz. İsa’nın doğumunu 14 Nisan’a denk kabul edilen günde kutlarlardı: Fısıh bayramı… Takvim hesaplamaları zamanla Hristiyanlıkta farklı kutlama zamanları ortaya çıkardı: -Gregoryen takvimi kullanan Hristiyanlar Noel’i 25 Aralık’ta kutluyor. -Jülyen Takvimi kullanan Hristiyanlar Noel’i 7 Ocak2ta kutluyor -Ermeni Apostolik Kilisesi ve Kudüs’teki Ermeni Patrikhanesi Hz. İsa’nın doğumunu değil, Vaftiz Bayramı olarak 6 Ocak’ta kutluyor. -İngiliz Püritenler veya İskoç Presbiteryenlerde Noel kutlamaları ise uzun dönem yasaktı -ACJL gibi radikal sağcılar ABD’de Noel kutlamalarını protesto ediyor. Soner’in eline, beynine sağlık… Gördüğünüz üzere yılbaşı ile Noel’in hiçbir ilgisi yok, insanlık tarihinin başlarına dek uzanan bir farklılık söz konusu… -Gerici yobazların bilgisine!",https://www.nefes.com.tr/yazarlar/umit-zileli/yobazin-noel-cehaleti-5213
Ümit Zileli,İstifanın “de” hali!,08 Ocak 2025 05:50,"1990’lı yıllardı... Tansu Çiller, Demirel’den boşalan DYP Genel Başkanlığı ve Başbakanlık koltuğuna kurulmuştu... Çalkantılı zamanlardı... Best FM’de “Sesli Gazete” programını hazırlıyor ve sunuyordum… Programın renkli köşeleri de vardı elbette; Ankara’dan Mustafa Balbay bağlanıyor, ekonomi köşesinde Ulvi Suvarioğlu yorum yapıyordu. Bir de “Şeytanın Avukatı” vardı; ruhu şad olsun sevgili Doğan Somer, memlekette meydana gelen olaylarla ilgili son derece özgün, şahane esprilerle bezediği yorumlar yaparak başta ben olmak üzere milleti kırıp geçiriyordu... Bir sabah, program esnasında, Balbay’la gündemi konuşurken hükümetten önemli bir bakanın istifa haberi geldi. Türkiye Cumhuriyeti’nde bırakın “en büyük Türk büyüklerini” herhangi bir esnaf odasından bile istifa haberine alışık olmadığımız için heyecanlandık haliyle! Hatta ben istifa eden bakanı bu “alicenap” davranışı nedeniyle kutladım, övgüler düzdüm filan... Sonra da programı bitirdim... Aynı gün istifa eden bakan “Başbakanım kabul etmedi” deyip istifasını geri almasın mı? Fena halde kızmıştım. Ertesi sabah Sesli Gazeteyi bu konuyla açtım; bakana verdim veriştirdim. O sırada Şeytanın Avukatı bağlandı programa... Sevgili Doğan aldı sazı eline: -Sevgili Ümit, boşuna kızıyorsun, boşuna nefesini harcıyorsun, Türkiye gibi Batı’ya doğru giden kayıkta, Doğu’ya doğru koşturan ülkelerde istifa olmaz kardeşim, istifanın “de” hali olur!.. Eski köye yeni adet getirme lütfen! Anlamamıştım, “o da ne demek?” diye sorunca tek sözcükle lafı gediğine oturtuverdi Şeytanın avukatı: -İstifade! Doğan Somer çok haklıydı! Bu ülkede milyonda bir rastladığımız ve pek şaşırdığımız “onurlu istifalar” dışında istifa müessesesi hiç çalışmadı, çalıştırılmadı... Çünkü istifa etmek, sorumluluğu üstlenmek hep “enayilik” olarak görüldü. En vahim olaylarda bile bırakın hükümetten bir şahsiyeti, en küçük birimin başındaki muhterem bile istifaya yanaşmadı... İstifa etmek “alıklıktı” çünkü nasıl olsa halkımız üç, beş gün bile geçmeden unutuyordu! Unutulacak, “halının altına kolaylıkla süpürülebilecek” bir durum için koltuğu bırakmak da salaklıktı elbette! Alın mesela Soma faciasını; bir tek, ilaç niyetine istifa oldu mu? Tabii ki hayır! “Ölen öldü, kalan sağlar bizimdir” sloganıyla “o yollarda yürümeye” devam! Gayet iyi hatırlıyorum, maden sahibinin oğlu, “olumsuz alt yapı faciaya neden oldu, engellenebilirdi” raporlarına rağmen cinayet gibi kazayı “PKK-DHKPC-FETÖ yaptı” diye hiç utanmadan ifade vermişti! Hızlı tren faciasını anımsıyor musunuz?.. Tüm sorumluluk treni kullanan iki zavallıya yüklenmiş, kulaklarından tutulup hapse atılmış ve eller temizlenmişti... Hiç kimse de çıkıp, “kardeşim eski, klasik rayların üstüne hızlı tren olur mu?” diye sormamıştı!.. O birimin genel müdürü de daha sonra taltif edildi, iyi mi! Pardon, ulaştırma bakanı mı dediniz... -Çok yaşayın emi, Tanrı da sizi güldürsün! Açın Google amcayı, karşılaştırın diğer adam gibi ülkelerle; evrensel demokrasi kurallarına göre, iktidarda olanların en az 10 kez istifa etmesi gerektiğini kendi gözlerinizle göreceksiniz! Bu, cennet ve cehennemi birlikte yaşadığımız ülkede örnek çok, binlerce... Siz bu ülkede, sorumluluk üstlenip istifa müessesesini çalıştıran bir siyasetçi gördünüz mü?.. Evet gördünüz; seçimlerde partisi Meclis dışında kalınca bir parti lideri istifa edip gitmiş, birkaç ay sonra “taban beni istiyor, üzerimde çok baskı var” deyip geri dönmüştü! İstifa nedir? Söz sahibi ve sorumlu olduğu makamda ve ona bağlı kurumlarda yaşanan vahim, kötü sonuçlara yol açan bir durumla karşılaşıldığında gerekeni yapmak ve o koltuktan ayrılmaktır. Üstelik istifa tek taraflı bir karardır. O istemedi, bu baskı yaptı, taban karşı çıktı, Cumhurbaşkanım “valla olmaz” dedi saçmalıklarıyla alınan karardan geri dönülmez; böyle bir hareket ayıptır, milleti “alık” yerine koymaktır! Bu arada şu 23 yıllık iktidar döneminde “istifa müessesesi” de tamamen rafa kaldırıldı; artık “affedilme” var! Asrın liderimiz affediyor, affedilen gidiyor! O nedenle bütün bu yazdıklarımın boş olduğunu biliyorum; benimki yalnızca unutulmasın diye tarihe bir küçük not! Yoksa neredeyse 70 yıldır “En büyük Türk büyüklerinin” durumu ve yaptıkları ortada: -İSTİFADE edenler ülkesinde yaşıyoruz!",https://www.nefes.com.tr/yazarlar/umit-zileli/istifanin-de-hali-6884
Ümit Zileli,Kırmızı başlıklı kızların “aldatıldığı” zamanların yazısı!,13 Ocak 2025 05:45,"2009 yılının sonuna doğru toz duman arasında yazmıştım, “CIA kontrolündeki cemaat” başlıklı yazımı... Dile kolay, neredeyse 16 yıl geçmiş üzerinden… Ergenekon tüm hızıyla, tüm hışmıyla sürüyordu... Balyoz kumpasının yurtseverlerin başına inmesine ise yalnızca bir buçuk ay kalmıştı; The Taraf’ın manşeti ve “bavulcu Baransu” marifetiyle tezgahlanan bu ikinci kumpasta da yüzlerce subay Silivri zindanına tıkılacaktı! Kısacası “genel vaziyet” tam bir felaketti... Yandaş güruh ise sürekli “delil” üretmekle, yargısız infaz manşetleri çekmekle, FETÖ’cü polis şefleri savcılar ve hakimlerle “al gülüm, ver gülüm” şeklinde mesai yapmakla meşguldü... Hoca efendiyi ne kadar özlediğini sütunlarında, ekranlarda döktüren, dayanamayıp Pensilvanyalara koşarak eteğine yüz süren “gazeteci”, “siyasetçi”, “akademisyen” sayısı akıllara seza sayılara ulaşmıştı!.. Bu isimlerin tümü, şimdilerde sabah akşam Fethullah efendiye ağız dolusu küfür, hakaret sallamakla meşgul, iyi mi! Sorduğumuz zaman yana yakıla “nasıl da kandırıldıklarını” anlatıyorlardı... Ne kadar süre kandırılmışlardı peki? En az 7-8 yıl! Bunların en ünlülerinden birine canlı yayın esnasında şöyle demiştim: -Siz Kırmızı Başlıklı Kız mısınız birader? O bile ilk seferinde yatakta yatanın babaannesi değil kurt olduğunu anlamıştı! Peki, biz ne yapıyorduk o sıralar derseniz, yalana, riyaya, karanlığa karşı savaşıyorduk! İşte o en gaddar günlerden kalma yazımdan bir bölümü sunuyorum dikkatinize, iyi okumalar... Beş kıtada 475 üniversite ve yüksekokulu, 200 koleji vardı… 604 gazete ve dergiye sahipti… 52 radyo ve televizyon kanalı aralıksız yayındaydı… Dünyayı böylesine ahtapot gibi saran bu “cemaat”in adı Opus Dei (Tanrı’nın Eseri) idi ve Madrid’de sıradan bir Katolik papazı olan Josemaria Escriva de Balaguer tarafından 2 Ekim 1928’de kuruldu. Papaz Balaguer “müritlerini” genelde Katolikliğe sıkı sıkıya bağlı, varlıklı, iyi eğitim görmüş zenginlerden oluşturmaya gayret etti. Cemaat eğitim yoluyla seçkin önder elemanlar yetiştirmeyi hedefledi. Okullar açtı ardı ardına. Cemaat için komünistlerle mücadele esastı. Bu nedenle İspanya iç savaşında Cumhuriyetçilere karşı faşist Franco’yu destekledi. Zamanla ülke dışında da “hizmete!” başladı. Çünkü soğuk savaş dönemi başlamıştı. 1947’de Balanguer Vatikan’a çağrıldı ve “Papa Hazretleri’nin Yüksek Papazı” unvanı verildi. -Opus Dei’nin iki anahtar sözcüğü vardı: “Hoşgörü!” ve “Diyalog!” Bu iki kavramı kullanarak dünyanın çeşitli ülkelerindeki insanlara yakınlaştılar, konferanslar düzenlediler, okullar açtılar, Tv-gazete satın aldılar. Adları duyulmamış aydınları şöhrete kavuşturdular. Opus Dei özellikle İspanyolca konuşulan Latin Amerika ülkelerinde solu ezmek için aktif olarak kullanıldı. Şili, Arjantin, Paraguay, Uruguay ve Peru’da Opus Dei, CIA ile hep başrolü paylaştı. Balanguer öldükten sonra azizlik mertebesine layık görüldü… - Opus Dei kamuoyunda ise hep “Kutsal Mafya” olarak bilindi! Yukarıdaki bilgileri Soner Yalçın’ın “Bu Dinciler O Müslümanlara Benzemiyor” isimli kitabından aldım. Okurken defalarca, “Yok artık, bu kadar da benzerlik olmaz” dediğimi belirtmeliyim! Soner, Opus Dei’nin ibretlik öyküsünün altına, Fethullah Gülen’in ABD’de nasıl “Green Card” yani oturma izni aldığının ilginç hikayesini de eklemişti. Buraya tümünü almam olanaksız ancak Amerikan mahkemesinde kimler Gülen’in oturma izni alması için destek olmuş bakalım: CIA ajanı Graham Fuller, mesleğe CIA’da başlayıp sonra diplomat olan ABD eski Ankara Büyükelçisi Morton Abramowitz ve CIA Balkanlar uzmanı, Yunan asıllı George Fidas! -Şu ilişkiler zincirine bakın, olağanüstü değil mi? Günlerce elimde kalem, satır satır altını çizerek, okuduğum kitapta Soner daha neler anlatıyordu neler… Fehmi Koru’nun Beykoz’da, boğazın en müstesna ancak çivi bile çakılması yasak olan yerine nasıl yalı kondurduğu, Zahit Akman, Zekeriya Karaman , Hasan Hüseyin Ceylan gibi tiplerin hangi ilişkilerin sonucu Ankara’da 350 milyon dolarlık Armada İş Merkezi’ne ortak oldukları, Deniz Feneri yolsuzluğundaki rolleri, “bir lokma bir hırka” günlerinden milyarlarca dolarlık servetlere ulaşan “Müslüman kılıklı” dincilerin akıllara seza öyküleri ve daha neler… Ve Tabii Ergenekon’un insanı dehşete düşüren öyküsü!.. Siz yalnızca Türkiye’nin “Ergenekon”u mu var zannediyordunuz? Hayır, Gürcistan’ın, Ukrayna’nın, Sırbistan’ın, Slovenya’nın da Ergenekon geçmişi vardı, hem de tıpkısının aynısı! Taraf’ıyla, Genç Sivilleriyle, iktidarıyla, yargısıyla, emniyeti ile, açık toplum enstitüsüyle, üniversiteleriyle…. Okuyun, göreceksiniz… -Ülkemizin nasıl ahtapot misali sarıp sarmalandığını anlayacaksınız! Haa, bu arada gündemi dikkatle izlemeyi de ihmal etmeyin ahtapotun bitinin yeniden kanlandığının da farkına varacaksınız!",https://www.nefes.com.tr/yazarlar/umit-zileli/kirmizi-baslikli-kizlarin-aldatildigi-zamanlarin-yazisi-7927
Ümit Zileli,Hacı yatmaz!,29 Aralık 2024 06:00,"Adı Ahmet Mahmut Ünlü... Ama siz onu Cübbeli Ahmet Hoca olarak biliyorsunuz... Pek meşhur; televizyonlarda yaptığı “fetva şovlar”, millete sattığı “dini” ürünler, satılık dairelere verdiği “caizdir” fetvalarıyla tanınıyor... -Bir de bikinili hatunlarla bindiği “jet ski” ile! Haliyle pek ünlü, bir o kadar da eğlenceli bir hoca tabii… On parmağında on marifet olan bu muhterem hoca efendinin her nedense başı dertten bir türlü kurtulmuyor; daha geçenlerde göğsünü gere gere şeriatçı olduğunu açıklayan cüppeli hazret, üç ay kadar önce de saldırıya uğramıştı… İstanbul İkitelli’deki bir dernekte katıldığı sohbet sonrasında cemaatin dua istemesi üzerine ilmini konuşturmaya hazırlanırken, bir kendini bilmez tarafından müstehcen sözlerle boğazını sıkılarak darp edilmişti… Allah’tan korumaları müdahale etmişti de bu renkli şahsiyetin hayatı kurtulmuştu… Yanmaz kefen Hz. Muhammed’in terliği! Bu “din alimi” sıfatlı muhteremin mütedeyyin vatandaşlara kakaladığı, pardon pazarladığı “çok İslami” ürünlere gelince, işte orada durun; çünkü abdestsiz ağzınıza alırsanız çarpılırsınız vesselam! -Örneğin “yanmaz kefen” Ne işe yarıyordu? Kabir azabından koruyordu! Cübbeli Ahmet Hoca Ürünleri adıyla ve muhteremin fotoğrafıyla satışa sunulan ve hediyesi 250 Törkiş lira olan bu muazzam kefenin özellikleri şöyle açıklanıyordu: -Ölünün kefenine yazıldığında ya da bir kâğıda yazılıp kefenine konulduğunda veyahut ceylan derisine yazılıp kefen içine konulduğunda meyyiti kabir azabından vesair sıkıntılardan kurtaracak ismi şerifler.” “Yuh artık bu kadar da olmaz” tepkileri üzerine “valla benim ilgim yok” diyen Cübbeli muhteremin sohbetlerinde “yanmaz kefeni” anlattığı, hatta satın almak isteyenlere adres verdiği de görüntüleriyle ortaya çıkmıştı! -Bir diğer “pek İslami” ürün, “Nal-ı Şerif!” ti yani Hz. Muhammed’in giydiği sandalet! Türkçesi, bildiğiniz terlikti! Bu müthiş ürünün seri üretimine başlayan Cübbeli, cemaatine verdiği vaazlarda, Peygamber Efendimizin, bu terliği giyenlerin rüyasına teşrif ettiğini söyledikten sonra diğer özelliklerini de şöyle anlatıyordu: -Azgınların saldırısından, düşmanların galibiyetinden, şeytanların şerrinden, sihir ve büyülerin ulaşmasından emin olur!” Nal-ı Şerif’in, maliyeti 130 Törkiş lira olarak açıklıyordu. Hediyesi ne kadara patladı derseniz bilmiyorum! Fetvayı verdi: Birkaç daireyi kaptı!.. İşte bu muhterem, 2011 yılında, “nitelikli dolandırıcılık”, yurtiçi ve dışında on binlerce kişinin parasını iç etmek suçlarından hapis yatan “Jet Fadıl” ismiyle bilinen Fadıl Akgündüz’ün Caprice Gold projesinin temel atma törenine katılmış, dualar etmiş ve fetva vermişti: -Buradan yer almak caiz midir? Ben size fetva veriyorum, caizdir. Önceden kira almanız da helaldir. Bunları internette yayınladık. Fetvanın detaylarını da anlattık. En son İsmailağa Fıkıh Heyeti ile de görüşerek, her dört mezhebe de uygun hale getirdik. Ben sana al, alma demiyorum. Emlakçılık yapmıyorum. Fetva soruyorsan, hocalık yapıyorum. Caizdir diyorum. Ehh, fetvayı da alıp “eşeği sağlam kazığa bağlayan” ahali de açtı keseyi, Jet Fadıl’a akıttı paracıkları... Sonra ne mi oldu. Her zaman olan; paralar buharlaştı, Caprice Gold yattı… Fadıl Efendi ise yakayı kurtaramadı, hapishanenin yolunu tuttu! Pekii, “Din alimi” muhterem ne yaptı dersiniz?.. Dolandırıldığını anlayan cemaat “sen vesile oldun” diye sıkıştırınca, hiç utanıp, sıkılmadan aynen şu açıklamayı yaptı: -Ben yer alın demedim ki, sadece fetva soranlara “caizdir” dedim! Dünya işinden anlamam. Adamın yanında sözüm var; sen bunları duymayıp enayilik ettiysen ben de enayilik ettim... Dünya işinden anlamadığını söyleyen muhteremin kapanış cümlesi ise herkesin, özellikle mütedeyyin yurttaşların kulağına küpe olacak cinsten: -Benim de birkaç dairem gitti! Dünya işinden anlamadığını söyleyen muhterem, demek ki, aynı projeden “birkaç” daire birden almıştı! O halde sorulması gereken soru şuydu: -Kaça aldın hoca? Ne kadar indirim aldın? Çık ortaya ya da kamera karşısına göster makbuzlarını, delillerini... Yoksa daireleri “fetva” karşılığı aldığın suçlamasından hoca efendiyi “yanmaz kefen”, “Nal-ı Şerif” dahi kurtaramaz diye düşünmüştük biz faniler ancak bu açmazdan da yırttı Cüppeli! Yıllar önce bu becerikli zat ile ilgili bir soruya iki sözcükle yanıt vermiştim: -Hacı yatmaz!",https://www.nefes.com.tr/yazarlar/umit-zileli/haci-yatmaz-5077
Ümit Zileli,Cumhuriyet ilelebet yaşayacak!,16 Ocak 2025 06:00,"Türkiye Cumhuriyeti 100 yılı geride bıraktı… Aslında insan ömrü olarak bile çok uzun bir zaman değil artık, hele bugünün dünyasında... Bir ülkenin, bir devletin yaşam süresi olarak ise hiç de abartılacak bir süre değil… Dünyanın en önemli coğrafyalarından birinde kurulu, devasa medeniyetlerin, kültürlerin harmanlandığı 86 milyonluk bir ülke... - Bugün, parçalanmasına ne kadar süre kaldığı, kaça bölüneceği üzerine açık açık tahminlerin yapıldığı Türkiye Cumhuriyeti, söz konusu olan! Ne kadar acı ne denli utanç verici değil mi? Dışardakiler malum... Bu topraklarda Türklerin yaşamasını zaten hiçbir zaman hazmedemediler... Bir asır önce tam “defterlerini dürdük” derken, “Sykes-Picot” gizli anlaşmasıyla Anadolu’nun dört bir tarafını cömertçe paylaşırken, “Wilson Prensipleri” ile “Türkler önce Küçük Asya’ya sürülecek, ardından defolup geldikleri yere gidecekler” derken, Çanakkale’de uğradıkları korkunç yenilginin intikamını Türkleri iyice aşağılayarak ve de paramparça ederek çıkarmak için Sevr Antlaşması’nı zorla dayatırken, her şey tersine dönüverdi... Bitti denilen Türkler, bir kahramanın, bir büyük devrimcinin önderliğinde ayağa kalktılar ve aklın, havsalanın alamayacağı bir Kurtuluş Savaşı’yla topraklarını, ülkelerini ve cumhuriyeti kanlarıyla, canlarıyla söke söke aldılar... - Bu, yüzyıllar içinde emperyalizmin yediği en büyük, en hazmedilmesi zor tokattı! Koşullar nedeniyle yutmak zorunda kaldılar, ama hiç unutmadılar!.. Lord Curzon’un, İsmet İnönü’ye, Lozan Antlaşması esnasında öfkeden çıldırmış şekilde söylediği, “bir gün gelecek bu aldıklarınızı tek tek geri alacağız” sözleri bu yenilmişliğin, kinin ve hıncın dışavurumuydu! Vatansızların Cumhuriyet düşmanlığı Siz bakmayın, her efendinin önünde yaltaklanan, kendi ikbalini yurdunun ve yurttaşının geleceğinden üstün gören, soysuz vatansızların söylediği “Kurtuluş Savaşı, aslında Türk-Yunan savaşıdır. İngiltere izin vermeseydi savaş kazanılamazdı” yalanına. Aynı vatansızlar, “Ayıptır ayıp; ülkenin dört bir tarafı İngiliz, Fransız, İtalyan ve Yunan işgali altındaydı. Mustafa Kemal ve arkadaşları Şeyhülislam Sabri’nin fetvasıyla ve Padişah Vahdettin’in oluruyla idama mahkûm edilmişti. İdam fermanları Anadolu halkının üzerine İngiliz uçakları tarafından atılıyordu. Daha Türklerin düzenli ordusu yokken, Yunanlılar başta İngilizler olmak üzere ‘Düvel-i Muazzama’ tarafından silah ve altına boğuluyor, ülkenin kurtuluşunda rol alacak vatansever asker ve aydınların çoğu önce tutuklanıyor, sonra Malta’ya sürülüyordu... Bu halk bu savaşı ölümü göze alarak kazandı” denildiğinde de hiç utanmadan “vatanın kurtulmasında Vahdettin’in katkılarını” anlatmaya soyunuyorlardı... Bu nedenle tarih önünde hiçbir hükümleri yoktur ve Tarih Baba’nın defterinde yalnızca tek sözcükle, “hain” olarak yer alacaklardır... Bir asır sonra, dışardakiler yeniden harekete geçtiler. 1919-20’lerde hazırlanan ve Türkler tarafından tarihin çöp sepetine atılan senaryoları işbirlikçilerin de engin yardımlarıyla yeniden milletin burnuna uzattılar. - Türkiye’nin paramparça edilme zamanının geldiğine karar vermişlerdi! Yüzyıl sonrasının “Artin Kemal”leri İçerdekiler de malum... 100 yıl önce olduğu gibi yine efendilerin yanında kendi yurttaşlarına ve yurtlarına karşı en hain saldırılarda yerlerini almış vaziyetteler... Dün isimleri “Hürriyet İtilaf Partisi”, “Kürt Teali Cemiyeti”, “İslam Teali Cemiyeti”, “Ali Kemal”, “Damat Ferit”, “Mustafa Sabri”, “Refii Cevat” idi... Bugün isimleri değişti ama “İngiliz Sevenler Cemiyeti” kuracak denli ihanete batmış geçen yüzyılın artıkları, vatansızlıktan asla ve de milim geri adım atmadılar! Bugün, kalemlerini, beyinlerini efendilerin hizmetine sunmuş olanlar 2023’ü, Cumhuriyetin 100. yılını hedef gösteriyorlardı. Bu uğurda tıpkı geçen yüzyılda olduğu gibi “Düvel-i Muazzama”nın yeni aktörleriyle kol kola çabalıyorlardı... Olmadı, yapamadılar! Beyhude çabalıyorlar; sahneye konan oyun çöküyor, Türk halkı artık burnuna uzatılan senaryonun bir felaket olacağını görmeye başladı. İçerde ve dışarda nasıl büyük bir kaosa itildiğinin ayırdına vardı. Dipten gelen dalga, bu ülkenin nitelikli yurtseverlerini birleştirmeye, bir araya getirmeye başladı... Türkiye’yi ne dışarda bir savaşa ne de bir iç savaşa piyon yapamayacaklar. Zaten başta İstanbul, Ankara ve İzmir olmak üzere tüm ülkede bu kararlılığı görmeye başladılar bile! Yazılan senaryolar hiçbir işe yaramayacak. Türkiye’nin aydınlık, yurtsever insanları yalnızca bölücü teröre, yobazlığa değil, bu belayı ülkenin başına bir çuval gibi geçiren efendilere, aydın kılıklı vatansızlara karşı haykırıyor: - Cumhuriyeti yıkamayacaksınız, siz yıkılacaksınız!",https://www.nefes.com.tr/yazarlar/umit-zileli/cumhuriyet-ilelebet-yasayacak-8679
Ümit Zileli,Alışmadık alışmayacağız!..,04 Ocak 2025 06:00,"Zaten hiç alışmamıştık ki... 12 Mart cehenneminin koyu karanlığında 6 Mayıs 1972 sabahının alacakaranlığında babamın, Buldan Kaymakamı Turgay Zileli’nin hıçkırıklarıyla uyandığımda ilkokul 4. sınıf öğrencisiydim... Benim gözümde ilçenin en kudretli, en güçlü adamı olan babam hem ağlıyor hem de öfkeyle söyleniyordu: - Allah belalarını versin, gencecik çocukları astılar, bu devletin kaymakamı olmaktan utanıyorum... Koşup sarılmış onunla birlikte ağlamıştım. Birinci Milliyetçi Cephe döneminde Elazığ’da babamın yanında lise birinci sınıfta okuyordum. 70’lerin ilk yarısındaki kavga, dövüşlerin yerini, kanlı eylemler almaya başlamıştı. Hemen her gün epey hırpalanmış bir şekilde eve döndüğümü gören babam “illallah” demiş okula polis eşliğinde göndermeye başlamıştı beni. Lise ve üniversite yıllarım Ankara’da geçti. Aynı zamanda gazeteciliğe de başlamıştım... Büyük çatışmalar, toplu kırımlar, aydınlara, akademisyenlere, sendikacılara, siyasetçilere suikastlar, üniversitelerde işgaller günlük sıradan olaylara dönüşmüştü... Gazeteler öldürülen insanları artık sayı olarak vermeye başlamıştı: - Ankara’da 3, İstanbul’da 6, Trabzon’da 2 üniversite öğrencisi silahlı çatışmada hayatını kaybetti... Piyangotepe’de kahve tarandı 5 ölü.. Sonra, Taksim, Çorum, Sivas, Kahramanmaraş katliamları geldi sırasıyla... 5 yıl içinde 5 bini aşkın genç, ülkenin geleceğinin teminatı pırıl pırıl çocuklar, aydınlar karanlık eller tarafından darbeye malzeme yapılmak için yok edildi... Ve sonunda, bilinçli bir şekilde yolu döşenen, beklenen, hatta neredeyse hasretle, yalvararak beklenen felaket kapıyı çaldı: 12 Eylül karşı devrimi!.. - Hiç alışmadığımız, hep direndiğimiz kanlar içindeki yıllardan sonra hiç alışamayacağımız, önümüzdeki on yıllara ipotek koyacak karanlık bir sürece girmiştik! Askeri darbe dolu dolu üç yıl sürdü... Sanki 3 asır gibi geçen üç koca yıl! Faşizmin nasıl bir şey olduğunu o yıllarda iyice öğrendik... “Oh darbe oldu” diye bayram eden halkımız, baskının, işkencenin ne olduğunu yaşayarak anlamış oldu! O üç yıl içinde yaklaşık 7 yüz bin kişi işkencelerden, hapishanelerden geçti... Mamak ve Diyarbakır cezaevleri üzerine yapılan ağıtlar, yazılan şiirler, romanlar filmlere, belgesellere sonsuz malzeme yarattı! Sağdan, soldan 50 kişi idam edildi. “Asmayalım da besleyelim mi?” sözü o dönemin simgesi olarak tarihe kazındı! Sayın halkımız, yüzde 92 ile bağrına bastığı 82 anayasası ile birlikte cunta lideri Kenan Evren’i de cumhurbaşkanı seçti... - Ve yukarıdan gelen emirle tekrar demokrasiye geçtik! O tarihten 1993’e kadar sürecek “Özal yılları” işte böyle başladı... “Kara para”, “piyasa”, “hayali ihracat” “devletin malı deniz” deyimleri bu dönemin ve tabii sonrasının en seçkin, en gözde deyimleri oldu! 90’lı yıllar gericilerin ayak seslerinin çok güçlü şekilde duyulmaya başladığı yıllar olarak geçti tarihimize... - Bu ülkenin yurtsever, ilerici milyonları yine alışmadı, alışmamaya yemin etti! 2002’de yüzde 34 oyla TBMM’nin yüzde 66’sını ele geçirerek tek başına iktidara geldiler... O günden bugüne yaşananları yazmama gerek var mı bilmiyorum; yazılarım, kitaplarım ortada! Önce iki ortak olarak yola çıktılar; Ergenekon, Balyoz, Casusluk davalarıyla orduyu ve muhalif saydıklarını zindanlara tıkıp, 2010 referandumunda yargıyı da iyice kuşattıktan sonra, “güç zehirlenmesi” sonucu birbirlerine düştüler. Devletin olanaklarını yüksek bir zekâ örneğiyle iyi kullanan iktidar, eski ortağını devre dışı bıraktı! O alçak, ülkeye kan kusturan yapının adı artık “Fetö” idi... Ya da “paralelci...” - Yıllarca birlikte söylenen “beraber yürüdük biz bu yollarda” şarkısının kullanım süresi sona ermişti! Artık “sivil darbe”nin sırası gelmişti... 2017’de yapılan referandumla o da kotarıldı ve “Tek adam rejimine” geçildi. Onun sonuçlarını da şu sıralarda etkin biçimde yaşıyoruz! Ülkenin neredeyse beşte dördü bu cennet ülkede cehennemi yaşamaya başladı! “Adalet” deseniz, o da artık komşu kızının adıydı! Önceki gün yazmıştım; ne diyordu AKP’li Cumhurbaşkanı: - Gerektiğinde devletin “kadife eldiven” içindeki demir yumruğunu devreye almaktan çekinmeyeceğiz! İşte orada duralım... Öncelikle, bu ülkenin yurtsever, aydınlık milyonları hiçbir baskıya alışmadığını, alışmayacağını en karanlık zamanlarda dahi gösterdi... Bu kadar eziyeti, zilleti, en az 40 bin insanın kanına girmiş bir terörist elebaşıyla “yapılan ve de yapılacak anlaşmaları” ise asla affetmeyecek… - El mi yaman, bey mi yaman sandıkta gösterecek!",https://www.nefes.com.tr/yazarlar/umit-zileli/alismadik-alismayacagiz-6154
Ümit Zileli,Kadın cinayetlerinde rekor!,06 Ocak 2025 06:00,"2024’te cinayete kurban giden kadın sayısı belli oldu, üstelik rekor kırdı: rakam şöyle: -En az 394! ‘En az’ diyorum çünkü bir de şüpheli kadın ölümleri var… Tam 259 kadından söz ediyorum! Kadın Cinayetlerini Durduracağız Platformu verilerine göre bu rakamlar 2010 yılından bu yana kayda geçen en yüksek rakamlar yani yeni bir rekor! Önce rakamları görelim: -Platformun verilerine göre 2024 yılında kadınlar en çok evlerinde ve aile içindeki erkekler tarafından öldürüldü. 394 kadından 111’i boşanmak istemek, barışmayı reddetmek, evlenmeyi reddetmek, ilişkiyi reddetmek gibi kendi hayatına dair karar almak istemesi bahanesi ile, 21’i ekonomik bahanelerle, 2’si nefret bahanesiyle, 27’si diğer bahanelerle öldürüldü. 233 kadının ise hangi bahaneyle öldürüldüğü tespit edilemedi. Kadınların 226’sı evinde, 76’sı sokakta, 13’ü ıssız bir yerde, 13’ü kamusal alanda, 13’ü arabada, 10’u iş yerinde, 6’sı su ve kenarında, 5’i arazide, 4’ü otelde, 3’ü eğlence mekânında, 5’i bunlar dışında bir yerde öldürüldü. 20 kadının öldürüldüğü yer tespit edilemedi. 394 kadının 166’sı evli olduğu erkek, 45’i birlikte olduğu erkek, 31’i babası, 30’u eskiden evli olduğu erkek, 29’u tanıdığı biri, 25’i akrabası, 23’ü eskiden birlikte olduğu erkek, 22’si oğlu, 7’si kardeşi, 7’si tanımadığı biri tarafından öldürüldü. 9 kadının ise öldürüldüğü kişiyle yakınlığı tespit edilemedi. Bu yıl 280 kadın aile içindeki erkek tarafından öldürüldü. Kadınların 222’si ateşli silahlarla, 113’ü kesici aletlerle, 33’ü boğularak, 14’ü darp edilerek, 3’ü yakılarak, 1’i yüksekten atılarak, 1’i bunlar dışında bir silahla öldürüldü… Kadının kaderi ne yazık ki aynen ara başlıkta anlattığım gibi... Cennet ülkemiz bu anlamda “muhteşem” bir örnek ne yazık ki... Kadın için, şiddetin, dayağın, ölümün her çeşidi mevcut! Yapılan araştırmalar her defasında kadının içler acısı durumunu bir tokat gibi çarpıyor yüzümüze... Örneğin, kadınların yarısı şiddet görüyor. Şiddet gören her 10 kadından 7’si ise “eşimin beni öldürmesinden korkuyorum” diyor, kepazeliğe bakar mısınız? Bir diğer deyişle toplumun neredeyse yarısı dayak ve ölüm korkusuyla yaşıyor! Bitmedi! Yaşadıkları “çekilmez” hayatın rakamlarını paylaşacağım şimdi sizlerle, en azından, biraz olsun vicdan azabı duymanız için: -Kadınların yüzde 44,7’si sürekli şiddetle iç içe yaşıyor... Yüzde 61,8’i “kocam döverse polise gitmem” diyor... Yüzde 37,2’si en az bir kez tacize uğramış. Bunların yüzde 12,8’i işyerinde... Yüzde 72,3’ü kendi kazandığı parayı kendisine harcayamıyor... Yüzde 52,5’i kocası ya da anne-babası izin vermediği için çalışamıyor... Yüzde 66,3’ü aile içinde fikirlerini açıkça söyleyemiyor... Yüzde 64,7’si yaşadığı şehrin dışına hiç çıkmamış. Evlilerin yüzde 73,5’i, bekarların yüzde 65,2’si, boşanmış olanların yüzde 77,2’si mutlu değil... Yüzde 12,6’sı okuma-yazma bilmiyor... Yüzde 17,2’si lise, yüzde 112’si üniversite mezunu. Bu tabloya bakınca, ülkenin niçin sürekli “irtifa kaybettiği”, büyük bir hızla “kabile devleti” haline dönüştüğü hiçbir kuşkuya yer bırakmayacak denli açık bir şekilde görülüyor, maalesef... Kadının içler acısı halinin tablosu böyle... Bu dehşet tablosunu yüreğim yanarak okurken yıllar önce Ankara’da, TBMM’nin burnunun dibinde yapılan “Hilafet Konferansı” haberi ve tabii fotoğrafları aklıma geldi. Yargıtay’ın “terör örgütü” olarak kabul ettiği Hizb-ut Tahrir tarafından düzenlenen, Atatürk ve Cumhuriyet kadrolarının “kafir” ilan edildiği, hilafetin ve şeriatın istendiği toplantıda epey kadın da vardı. Ellerinde terör örgütünün flama ve atkılarıyla kendilerini beşinci sınıf insan kategorisine mahkûm eden erkeklerin arkasında alkış tutup, slogan atıyorlardı!.. “Demokrasi ve laiklik yıkılacak” diye bağrışıyorlardı... Önlerindeki erkekleri de büyüten, yetiştiren sonra da onların eliyle şiddetin, aşağılanmanın en ağır biçimini yaşayanlar da yine onlardı... -Ne yaman çelişki, değil mi? Bir benzetme yapmak gerekirse, “celladının bıçağını yalayan koyun” misali, kendisini yok edecek şiddeti kendi elleriyle yaratmak, büyütmek! Bir soruyla bitireyim: -Bu ülke niçin kadın cinayetlerinde rekor üstüne rekor kırıyor, binlerce kadın bir hiç uğruna en vahşi biçimde öldürülüyor? Sorunun muhatabı İstanbul Sözleşmesi’ni sonlandıranlar, koruma altındaki kadınların bile katline engel olamayanlardır!",https://www.nefes.com.tr/yazarlar/umit-zileli/kadin-cinayetlerinde-rekor-6466
Ümit Zileli,Kavgaya dair…,15 Ocak 2025 05:45,"Kavga güzeldir... Ama, bir karanlık kuytuda, bir hiç uğruna canların yakıldığı, bir meyhane köşesinde neden çıktığı bile bilinmeyen boğazlaşmaların yaşandığı, mahalledeki kızcağızın sevdiği delikanlının mahallenin namusu adına meydan dayağına yatırıldığı ya da üç kuruşluk arazi uğruna birbirine giren aşiretlerin onlarca ölü verdiği kavgalardan söz etmiyorum... Sözünü ettiğim; uğruna en yakıcı acıları, en dayanılmaz hüzünleri, en büyük yalnızlıkları, en kahredici ihanetleri yaşamayı göze aldığın, hatta gerektiğinde gözünü kırpmadan ölümüne yürüyebildiğin kavgadır... Bedelini ağır ödediğin bu kavgada, çok uzun ve ince bir yolun sonuna ulaşana dek en fazla anlık mutluluklar, küçük sevinçler vardır, hiçbir şeye değişmeyeceğin... Böylesine bir kavgada en büyük dayanağın tarihtir. Bilirsin ki; tarihi yaratanlar hep büyük kavgaları verenlerdir. Yine bilirsin ki; o kavgaları verenlerin çok önemli bölümü kavgayı kaybetmiştir… -Ama bir sonraki kavganın da kazanım yolunu açmıştır… Kavga uzun solukludur ve ölümüne acıdır aynı zamanda... Kavganın her anında sınandığını duyumsarsın... Birlikte yola çıktıklarının, saf tuttuklarının birer birer düştüğünü, yok edildiğini görürsün... -Daha da acısı; bazıları teslim olmuş, bir bölümü ise karşı saflarda yer almıştır... Bu büyük kavgada sayısını bile unuttuğun irili ufaklı yenilgilere uğrarsın… Hiç düşmeyeceğini sandığın kalelerin işgaline tanık olursun... Hep bir kuşatılmışlık duygusuyla yaşarsın seni tüketen zamanı... Düş kırıklıklarının yüreğine acı bir bıçak gibi saplandığı çok uzun geceler yaşarsın. Öyle ki; aynaya bile bakmazsın, bakamazsın uzun zaman, gözlerinin taa derinlerine oturmuş yenilgiyi görmemek için... Sonra, tek başına kaldığın hissine kapılırsın... Dayanılmaz bir yalnızlık duygusudur bu... Ama yüreğinin derinlerinde bir ses hiç de böyle olmadığını fısıldar durmaksızın... Aslında yine o küçük yenilgilerden birini yaşadığını anlarsın... Suskun ama yürekli, bitkin ama ayağa kalkmaya hazır insanların kavgaya ortak olduğunu hissedersin... -Tüm gücünle ayağa kalkarsın... Kavga, işte o zaman çok güzeldir... Teslimiyetler, ihanetler, içten fethedilen kaleler, hepsi bir çırpıda silinmiş, geride kalmıştır. Kavgaya kaldığın yerden devam edersin. Düşenlere, uzlaşanlara, teslim olanlara, saf değiştirenlere dönüp bakmazsın bile... Hiç tanışmadığın ama çok iyi tanıdığın sıcacık insanların hiçbir karşılık beklemeksizin yolladığı sevgilerden keyif duyarsın, yenilenirsin... Artık önemli olan zaman, mekân, duygular, incinmeler, umutsuzluklar değildir. Önemli olan kavganın kendisidir, bunu yüreğinin derinliklerinde bir kez daha keşfedersin... Bir gün düşme ihtimalin olsa da yine aynı coşku, aynı hınçla sürdürürsün kavgayı... Kaybetsen de senden sonra gelecek olanların kazanacağını bilirsin... Tarih bunu sana öğretmiştir... -Gülümsersin... Bu yazının zamanı yok…Ağır, yıpratıcı bir sürecin sonunda, karışık duygular içinde başlayıp, bilenmiş, önümde uzanıp giden “zor” yolda her türlü kavgaya hazır, gülümseyerek bitirdiğim bir “manifesto” olarak hafızama kazındı… Peki, yıllar sonra neden bu yazıya başvurdum yine? -İki yiğit insanı, iki büyük yurtseveri hakkıyla anlatabilmek için… Sevgili ağabeyim Edip Akbayram’ı, sevgili dostum, kardeşim Yılmaz Özdil’i bundan daha iyi anlatabilecek bir yazı olmadığı için… Biri büyük bir sanatçı diğeri kalemiyle Atatürk Cumhuriyet ve aydınlanma devrimine ihanet edenleri titreten bir gazeteci… Yukarıdaki yazımda anlattığım tüm zorluklardan bileğinin hakkıyla geçmiş, hiçbir “kutsal kavgadan” kaçmamış, zorlu engelleri tek tek geçmiş, düşenlere, dönenlere dönüp bakmaya bile tenezzül etmemiş, ancak zeybek oynarken diz çökmüş iki yiğit adam… Şimdi ikisi de yine zorlu bir kavganın içinde… Sevgili Edip Ağabey, ikinci kez ameliyat olduktan sonra yoğun bakımda entübe edildi… Sevgili kardeşim Yılmaz Özdil ise yine bir yoğun bakım odasında kalbine yapılacak ikinci müdahaleyi bekliyor… İkisinin de bu kavgayı kazanacağına olan inancım tam… o kadar zorlu engeli ışıklı gülümsemelerle geçen iki dev adama bu engel vız gelir, tırıs geçer… İkisi de şu aşağıdaki cümleyi gayet iyi bilirler: -En büyük kavgaları, er ya da geç o kavgayı yiğitçe verebilenler kazanır!",https://www.nefes.com.tr/yazarlar/umit-zileli/kavgaya-dair-8401
Ümit Zileli,“Kadife eldiven içinde demir yumruk!”,02 Ocak 2025 06:00,"Asrın liderimiz, yılın son gününde şahane bir yeni yıl mesajı verdi… Her zamanki gibi iktidarın büyük başarılarını sıraladı, enflasyon, işsizlik, açlık ve yoksulluktan “konjonktürel sıkıntılar” olarak söz etti! Bilmiyorum kaçıncı kez, sabır, metanet ve anlayış istedi. Sorumluluğu da konut, gıda, başta olmak üzere fahiş fiyatla milletin ekmeğine göz diken fırsatçılara yükledi… Bunlar, AKP’li Cumhurbaşkanı’nın nereden baksanız sürekli söylediği şeylerdi zaten! Ancak bir cümlesi vardı ki beni bir anda yarım asır öncesine götürüverdi! Önce o sözleri paylaşayım: -Türkiye Yüzyılı’nı kardeşliğin yüzyılı yapmakta kararlıyız. Ülkemizin önünde yeni bir yol açacak sürecin suhuletle, karşılıklı iyi niyet ve anlayış içinde yürümesi için her türlü gayreti gösteriyoruz. Ama gerektiğinde devletimizin kadife eldiven içindeki demir yumruğunu devreye almaktan da çekinmeyeceğiz! Ne zaman gerekecek, nasıl işleyecek bilemem ama sarf ettiği “kadife eldiven” ve “demir yumruk” sözcükleri yeni söylenmiş değil, siyasi tarihimizin en bilinen örneklerinin başında geliyor! Bundan 54 yıl önce, Ordunun verdiği 12 Mart Muhtırası sonrasında parlamento feshedilmemiş, partiler kapatılmamış, anayasa askıya alınmamıştı. Yalnızca Süleyman Demirel’in Başbakanı olduğu hükümet istifa etmişti… Askerler tarafsız bir başbakan yönetiminde bir teknokrat hükümeti istiyordu. Arandı, tarandı ve CHP Kocaeli Milletvekili Nihat Erim üzerinde karar kılındı. Erim, partisinden istifa etti ve 26 Mart 1971’de hükümeti kurdu ve Meclisten güvenoyunu aldı… -Teknokrat ağırlıklı koalisyon hükümeti göreve başladı… Şöhretler hükümeti ve yok edilen gençler! Kimler yoktu ki, bakanlar kurulunda… Dünya Bankası eski planlamacılarından Atilla Karaosmanoğlu ile NATO Genel Sekreter Yardımcısı Osman Olcay yurda çağrıldı. Karaosmanoğlu ekonomiden sorumlu devlet bakanı ve başbakan yardımcısı olarak kabineye girdi. Olcay ise dışişleri bakanı oldu. Hükümetin 27 üyesinden 15’i parlamento dışındandı. Türkiye’nin ilk kadın bakanı Prof. Dr. Türkan Akyol sağlık bakanlığına getirildi. İlk kez kurulan kültür bakanlığı ise Talat Halman’a teslim edildi. Ancak işler hiç de umulduğu gibi gitmedi. Hükümet özellikle parlamento içinde büyük bir dirençle karşılaştı. Nihat Erim 26 Ekim 1971’de Cumhurbaşkanı Cevdet Sunay’a istifasını sundu ancak Sunay kabul etmedi, kör topal yürütülmeye çalışan hükümet 11 bakanın 3 Aralık 1971’de istifa etmesiyle sona erdi. Karaosmanoğlu istifa gerekçesini şöyle açıkladı: -Yurdumuzun muhtaç olduğu kalkınma hamlesi ve reformları Atatürkçü bir görüşle gerçekleştirme olanağı kalmadığı inancıyla görevlerimizden çekiliyoruz. -Erim, yeniden görevlendirildi ve değişik isimlerle yeni bir hükümet kurdu… Bu hükümetin topu topu 6 aylık ömrü esnasında, akıl almaz bir “cadı avı” başlatılacaktı! Demir yumruk ezdi geçti! Yeni hükümet ve ardından Ferit Melen başbakanlığında kurulan hükümet ilkinden çok daha sağ ağırlıklıydı… Devlet radyosundan sürekli aranan gençlerin isimleri okunuyor, gencecik çocuklar dağlarda, kentlerde, köylerde birer, ikişer, üçer, beşer avlanıyor, mahkemelerde idam cezasına çarptırılıyor, cezaevi avlularında asılıyor, işkencelerde can veriyorlardı… Çok değil 8 yıl kadar sonra bu kez 12 Eylül darbesi gelecek, millet çok daha ağır bir demir yumruğun altında helak olacaktı! 12 Eylül “Bayrak Harekâtı” paşalarından Orgeneral Bedrettin Cömert, anılarında şöyle diyecekti: -Biz Bayrak Harekâtını aslında 1977’de Taksim Katliamından sonra yapacaktık ama “biraz daha olgunlaşsın dediler! Kim demişti acaba? Onun yanıtı da CIA’nın Türkiye İstasyon şefi Richard Perle’ün, darbenin hemen ardından o sırada Broadway’de opera izlemekte olan zamanın ABD Başkanı Jimmy Carter’a söylediği şu cümlede gizliydi: -Our boys have done it- Bizim çocuklar yaptı! İşte “kadife eldiven içinde demir yumruk” öyküsünün trajik hikayesi böyle… -Nereden nereye…",https://www.nefes.com.tr/yazarlar/umit-zileli/kadife-eldiven-icinde-demir-yumruk-5766
Ümit Zileli,Bu kadar hırsızı uğursuzu vicdansızı nasıl ürettik?,21 Aralık 2024 06:00,"Yıllardır aklımda dönüp duran soruyu paylaşayım önce: -Bu ülke, bunca hırsızı, uğursuzu, sahtekarı, kadın katilini, çocuk istismarcısını nasıl üretti! Mesleğim gereği, her gün tüm gazeteleri, haber sitelerini, yabancı medyayı tararım. Bir zamanlar zevkle, hevesle yaptığım bu işi artık azap içinde hatta zaman zaman tiksinti duyarak yapıyorum ne yazık ki! Yukarıda saydığım kepazeliklerin en az birkaç tanesi kapsıyor gazetelerin birinci ya da üçüncü sayfalarını; aklınıza gelebilecek her türlü sapkınlık, akla hayale sığmayan dolandırıcılık öyküleri, canavarca cinayetler, intihar vakaları süslüyor manşetleri… Daha bir hafta önce İstanbul’da 37 insan sahte içki nedeniyle yaşamını yitirdi mesela… Yurtdışına ihraç ettiğimiz tarım ürünlerinin kanserojen madde içerdiği gerekçesiyle iade edildiğine tanık oluyoruz her Allah’ın günü! Diğer taraftan da ekili ürünlerin para etmediği gerekçesiyle hasadından vazgeçildiği, çürümeye terk edildiğini okuyoruz! Denetimsiz, isteyenin dilediği şekilde at oynatabildiği, parası olanın istediğince şımarabildiği hatta “Türkiye’yi satın alırım ulan” diye nara atabildiği bir ülkeden söz ediyorum! Peki ya toplum ne yapıyor, ne ediyor sorusunu sorduğumda ise karşıma ne çıkıyor biliyor musunuz? -Üç maymun! “Görmez, duymaz, konuşmaz” bir insan yığını yani… Korkak, “bana dokunmayan yılan bin yaşasın” moduna geçmiş silik, bencil, millet özelliğini unutmuş, belki yok sayan bir büyük ülke! -Bizden vazgeçtim, yazık bu ülkenin artık hayal bile kuramayan gençlerine, çocuklarına! Daha anlatacak, çirkin örneklerini sıralayacak bir yığın konu var… Ancak bugün sizlere hepimizi, dahası çoluk çocuğumuzu zehirleyen sahtekarlardan, esnaf kılığına girmiş vicdansızlardan söz etmek istiyorum… Tarım ve Orman Bakanlığı birkaç gün önce “taklit ve tağşiş” yapan firmaların listesini güncelledi. Bu ne demek? Sağlığı ciddi şekilde tehdit eden ürünleri bilinçli olarak üretmek, hiç utanıp sıkılmadan satmak demek! -Bakanlık, bu ürünleri ve satan firmaları isim isim afişe etti; çok da iyi ve hayırlı bir iş yaptı! Kıymadan bala, zeytinyağından baharata, içeceklere kadar yediklerimize ve içtiklerimize hangi iğrençlikleri karıştırdıklarını bir bir açıkladı… Neler neler yoktu ki listede; dökme hazır kıymada sakatat, kıymalı börekte tek tırnaklı (at, eşek) sözde dana sucuk ve kaburgada domuz eti, isot yani kırmızı biberde gıda kullanımında izin verilmeyen boya, gazlı içeceklerde ilaç etken maddesi… -Vicdanlarını tavan arasına saklamış alçaklar işte bu ürünlerle para kazanıyorlardı! Tarım ve Orman Bakanlığının yaptığı bu değerli afişe etme işlemine omuz vermek, yardımcı olmak, halkı bilgilendirmek görevimiz. O halde buyurun listeye: 1-Önder Sütüven-Sütüven sucukları Marka: Havranlı Kasap, Ürün : Dana sucuk, içinde domuz eti tespit edildi. 2-Zafer Söğüt- Chinese Rose Restaurant Fethiye/Muğla. Ürün: Dana kaburga içerisinde domuz eti tespit edildi. 3-Has Biber Tarım Tekstil İnşaat San. Tic. Ltd Şti. Islahiye/ Gaziantep: Ürün: İsot, gıdada kullanılmayan boya tespit edildi. 4-Burç İlaç ve Kozmetik Ticaret Ltd. Şti. Fatih/İstanbul: Ürün: Ginsengli Tutti Furitti aromalı gazlı içecek, içinde ilaç etken maddesi bulundu. 5-Caps Burger Bistro-Dağlıoğlu Bilişim Tek Rest. Tar. Tic. San. LTD. Şti Yenişehir/Mersin: Ürün: Çiğ dana Hamburger Köftesi, içinde tek tırnaklı eti (At-eşek) tespit edildi. 6-Erdinç Kasabı Buket Teldik: Ürün: Kasap sucuk ve parça et, tek tırnaklı eti(at-eşek) tespit edildi. 7- Meşhur Sarıyer Börekçisi Mehmet Nuri Koç Sultangazi/İstanbul. Ürün: Kıymalı pide, içinde sakatat tespit edildi. 8- Baranet Tekstil Gıda San. Tic Ltd Şti Fatih/İstanbul: Ürün Dökme hazır kıyma, içinde sakatat tespit edildi. 9-Kazan Köfte Em Sa Gurme Gıda San Tic Ltd Şti Karşıyaka/İzmir: Ürün: haşlanmış köfte, içinde soya tespit edildi. 10-Helvacı Sabri Mahdumları: Marka Helvacı Sabri. Ürün: Üzüm Pekmezi, içine şeker ilave edildiği tespit edildi Sevgili okuyucu, yukarıdaki örnekler yüzlerce firma arasından branşlara göre seçilmiş, yalnızca nasıl zehirlendiğinizi, kazıklandığınızı, sağlığınızı tehlikeye attığınızı göstermeye odaklı örnekler… Hepsini görmek isterseniz internette Tarım ve Orman Bakanlığı’nın sitesini tıklamanız yeterli. Benim tavsiyem de bu yönde… Sağlığınızı, özellikle de çocuğunuzun sağlığını önemsemeniz dileğiyle…",https://www.nefes.com.tr/yazarlar/umit-zileli/bu-kadar-hirsizi-ugursuzu-vicdansizi-nasil-urettik-3630
Ümit Zileli,Bunun adına resmen “dalga geçmek” denir!,26 Aralık 2024 06:00,"Asrın liderimiz, AKP’li Cumhurbaşkanı bundan yaklaşık bir yıl önce, katıldığı “Türkiye Yüzyılının Emektarları” töreninde aynen şunları söylemişti: -Emekli vatandaşlarımızın refah ve esenliklerini desteklemek, emeklilerimizin bilgi ve tecrübelerinden faydalanarak potansiyellerini kullanabilmeleri ve geliştirmelerini sağlamak üzere 2024 yılını “Emekliler Yılı” ilan ediyoruz. Güzel sözlerdi doğrusu! Hepimiz, özellikle de emekliler çok sevindiler, biraz olsun gün yüzü görecekleri umuduyla sevindiler bile… Halbuki biz bu “müsamereyi” defalarca izlemiştik! Özellikle 2018’den itibaren freni patlamış bir kamyonun yokuş aşağı savrulması misali ekonomi her yıl bir öncekine rahmet okutmaya başlamış, en yetkili muhteremler, “önümüzdeki yıl, çok daha güzel olacak”, “işçimizi, emeklimizi enflasyona ezdirmeyeceğiz” nakaratlarıyla halkın giderek sefalete, açlık ve yoksulluğa itilmesi karşısında deyim yerindeyse “üç maymun” taklidi yapmış, görmemiş, duymamış, konuşmamışlardı! 2020’den bu yana ise her yıl sonunda bir başka “müsamere” sahneye kondu… Her yılın Aralık ayında, Hükümetin hakemliğinde işveren ve işçi temsilcileri, “Asgari Ücret Tespit Komisyonu” toplanıyor ya da toplanır gibi yapıyor, her ne hikmetse her defasında işverenin gönlüne göre bir oran saptanıyor, tepkiler büyüyünce Asrın Liderimiz çıkıp “hadi yüzde 5’te benden” açıklaması yapıyor yandaşların alkışları arasında perde kapanıyordu! Cennet ülkenin yoksun yurttaşları! Komedi her yıl aynen bu minvalde sürdü gitti! Ve o yıllar içinde açlık, yoksulluk, her şeyden yoksunluk ise sürdü gitti… Niçin peki? Nas’tan anlamıyorlar, reislerinin söylediği “Faiz sebep, enflasyon sonuçtur” özdeyişini bir türlü kavrayamıyorlardı! Gerçi, bu özdeyişi bırakın bizleri, dünya da pek anlayamamıştı… Olsundu, Reis’ten daha mı iyi bileceklerdi! Ne demişti 2021 yılında AKP’li Cumhurbaşkanı: -Bir Müslüman olarak Nas ne gerektiriyorsa onu yapmaya devam edeceğim. Bu konuda nas ortada. Nas ortadayken sana, bana ne oluyor! Bu süre içinde kamyon iyice hızlanmış şekilde yokuş aşağı inmeyi sürdürüyordu; Memuru, işçisi, emeklisi her Allah’ın günü yoksullaşmaya, açlıkla, yoksunlukla terbiye edilmeye devam ediyordu! AKP’li Cumhurbaşkanı, baktı ki Nas’tan kimse anlamıyor, kamyon da duvara toslamak üzere, yıllar önce hakkında demediğini bırakmayıp, görevden affettiği Mehmet Şimşek’i tekrar göreve davet etti… Bazıları, uluslararası finans baronları öyle istedi dediler ama ne gam; Şimşek Nas’ı rafa kaldırıp faizleri yavaştan artırmaya başladı. Ancak enflasyon biraz düşer gibi olmasına rağmen özellikle gıda fiyatları bırakın yavaşlamayı, artarak devam etti. Ona da bir yol buldular, şöyle dediler: -Fırsatçıların yüzünden! Gelelim bugüne… Artan asgari ücret açlık sınırıyla başa baş! Asgari Ücreti Tespit Müsameresi, pardon Komisyonu, aslında Perşembe ya da Cuma günü toplanacaktı… Ancak “iyi saatte olsunlar” devreye girdi ve önceki akşam saatlerinde Çalışma bakanı sıfatlı muhterem tarafından komisyon toplantıya çağrıldı. Akşam saat 20.30’da! Türk-İş toplantıya katılmadı. Dün de bir açıklama yaparak bu komisyonda bir daha yer almayacağını duyurdu. Neden açama ne güzel müsamere yapıyorlardı! Sonuçta, 2025 yılı asgari ücret oranı açıklandı. Aslında “komşu ücret” demek çok daha doğru tabi; çalışanların neredeyse yüzde 70’i… -Yüzde 30 zam, net ücret 22 bin 104 TL. Hani “bozdur, bozdur harca” desem, alacağım mesajları düşünemiyorum dahi! Tepki büyüktü… İşin komik tarafı İktidar partisi yandaşları arasında bile eleştiriye uğradı bu rakam… Harikalar diyarında dolaşan TÜİK dahi yüzde 47,9 oranında enflasyon açıklamış, gıda enflasyonunu ise yüzde 70 göstermişken, ENAG, bu oranların neredeyse iki katını açıklamışken, devlet verdiği hizmet bedellerini en az yüzde 48 ve yukarısı oranlarda vermişken, iş emekçiye geldiğinde verilen bu oran “Emekli Yılı” kavramının neresine uyuyor artık siz karar verin. Bu zamdan hemen sonra yapılan şu iki açıklamayı da hiç unutmayın: -Vedat Işıkhan: Peygamber efendimizin ‘işçinin alın teri kurumadan hakkını verin’ öğüdü, medeniyetimizin de özünü yansıtan güçlü bir erdem ve adalet çağrısıdır. -Asrın liderimiz: Çalışanlarımızı enflasyona ezdirmeme sözümüzü tuttuk! Unutmayın: Türk-İş 2024 yılı açlık sınırı, 19 bin 830 TL. Disk açlık sınırı, 21 bin TL. TÜİK 2024 açlık sınırı 20 bin 562 TL. Kısacası yeni zamla birlikte asgari ücretlinin açlık sınırı ile arasında yalnızca bin, bin 500 lira fark kalmış! Hadi iyi harcamalar!",https://www.nefes.com.tr/yazarlar/umit-zileli/bunun-adina-resmen-dalga-gecmek-denir-4564
Ümit Zileli,Hesap sorma zamanıdır ey halkım!,23 Aralık 2024 06:00,"Biz Türkler ne yazık ki hep böyleydik! Bir tarafımız cengâver, merhametli, kadirşinas iken, diğer yanımız hep korkak, zavallı, değer bilmez ve cahil kaldı! Yapılan büyük haksızlıklara, zorbalıklara, gaddarlıklara karşı hep sessiz, hep suskun kaldık... Bizim için savaş veren, başkaldıran, hak arayan kahramanları çoğunlukla yalnız bıraktık. Öldürülen, sürülen, işkencelere uğrayan bilge insanların ardından ağıtlar yakmakla yetindik, o kadar! Kanımızla, canımızla kurduğumuz, imparatorluk haline getirdiğimiz Osmanlı, kurucu unsuru olan Türklere “Etrak-ı bi idrak” yani geri zekalı, idraksiz diye hakaret ederken sindik, başımızı eğdik. Bir Osmanlı şairi olan Nef’i “Tanrı, Türk’e irfan çeşmesini yasaklamıştır” diye yazdığında suskun kaldık. Divan-ı Hümayun yazarlarından Hafız Ahmet Çelebi 1499 yılında yazdığı şiirinde “Baban da olsa Türk’ü öldür” nakaratını kullanıp, üstelik bu sözün Hz. Muhammed’e ait olduğunu iddia ederken karşı çıkamadık: n Sakın Türk’ü insan sanma/ Bir an bile olsa Türk’le birlikte olma/ Türk eline şeker alsa o şeker zehir olur/ Türk’ün başını keserken sakın gam yeme/ Baban da olsa Türk’ü öldür... Osmanlı tarihçisi Naima “Tarih” isimli eserinde Türkler için, “nadan”, yani kaba Türk, idraksiz Türk, hilekâr Türk ifadelerini kullandığında ezik kaldık... Fatih Sultan Mehmet’ten sonra tek bir padişah dahi “Ben Türk’üm” demezken, Sultan Yavuz Selim, 1517’de halifeliği devraldıktan sonra Arap ırkına “Kavm-i Necip” yani asil kavim deyip, Çaldıran Savaşı öncesi Safevi Hükümdarı Şah İsmail’e yazdığı mektuba “Eşek Türk” diye başladığında dahi başımızı öne eğdik. Örnek çok, örnek binlerce, yobaz tayfasının yere göğe koyamadığı son Padişah Vahdettin’in Türklerle ilgili düşünceleri neydi biliyor musunuz? Buyurun okuyun: - Türk; dini, soyu, sopu, yurdu belirsiz, karmakarışık cahiller sürüsüdür! Hep birilerini bekledik, bulduk da... Ama bulduklarımız bizim için canını dişine takıp savaşırken, didinirken en ufak zorbalıkta yalnız bıraktık, geriye çekildik. Örneğin, 1. Meşrutiyetin mimarı, Hürriyet kahramanı Mithat Paşa, Yıldız Sarayı’nda Abdülhamit’in emriyle düzmece bir mahkemede Sultan Abdülaziz’i öldürttüğü yalanıyla yargılanıp Taif’e sürgün edildiğinde, onu götürecek gemi sultanın emriyle üç gün bekletilmişti; halk ayaklanır korkusuyla... Bir kişi bile çıkmamıştı meydanlara! Yüzyıllar sonra, Türk milleti bir büyük devrimci, eşi bulunmaz bir kahraman sayesinde benliğine tekrar kavuştu; Mustafa Kemal isimli gencecik bir Osmanlı paşası, 600 yıldır neredeyse yasaklanmış Türk sıfatını millete iade etti... 1 Kasım 1922’de saltanatın kaldırılması tartışmaları sırasında bakın ne diyordu büyük devrimci: - Egemenlik hiç kimsece, hiç kimseye, bilim gereğidir diye, görüşmeyle, tartışmayla verilmez. Egemenlik, güçle, erkle ve zorla alınır. Osmanoğulları, zorla Türk Ulusunun egemenliğine el koymuşlardır. Bu yolsuzluklarını altı yüzyıldan beri sürdürmüşlerdi. Şimdi de Türk Ulusu bu saldırganlara artık yeter diyerek ve bunlara karşı ayaklanıp egemenliğini eylemli olarak kendi eline almış bulunuyor...” Türk milleti, Mustafa Kemal Atatürk’ün önderliğinde 15 yıl gibi kısacık bir zamanda nelere kadir olduğunu, neler yapabileceğini büyük bir ışıltıyla dosta düşmana ispat etti. Ancak sonrasında duraklamalar, gerilemeler, aydın ihaneti, devleti yönetenlerin yeteneksizliği ve ihanetleri bizi 23 yıllık FETRET DEVRİ’ne mahkûm etti! Geldiğimiz noktada gazeteciler aydınlar, “ibret olsun” diye evlerinden, konuk gittikleri şehirlerde otellerinden alınıyor. Son olarak değerli gazeteci Özlem Gürses de bu kervana katıldı, hukuksuz bir şekilde elleri kelepçeli olarak mahkeme salonuna getirildi ve ev hapsi ile yurtdışına çıkma yasağına çarptırıldı! Peki neden? Çünkü bir avuç yürekli insan dışında toplum yapılanlara suskun kaldı da ondan, Türkiye Cumhuriyeti acınası bir KABİLE DEVLETİ haline dönüştü, dönüştürüldü de onun için! Neredeyse bir asır önce tüm dünyaya gösterdiğimiz asil karakterimize dönmek, yitirdiklerimizi geri almak, güneşli günlere ulaşmak, memleketi bu hale getirenlerden hesap sormak istiyorsak işte er meydanı orada: - Er geç ortaya konması mukadder seçim sandığı Türk milletinin hesap sorma günüdür!",https://www.nefes.com.tr/yazarlar/umit-zileli/hesap-sorma-zamanidir-ey-halkim-3929
Ümit Zileli,Cehalet ve kültürsüzlüğün sonu sömürge olmaktır!,09 Ocak 2025 05:30,"Büyük devrimci, Ankara’da öğretmenleri toplayıp konuştuğunda daha Kurtuluş Savaşı bile bitmemişti! Mustafa Kemal savaşın sonunu, kazanacağını görmüştü ama asıl büyük savaşın bundan sonra yaşanacağını, devasa sorunların daha ilan etmediği Cumhuriyeti fena halde zorlayacağını biliyordu... Biliyordu çünkü önce Birinci Dünya Savaşı’nda, Çanakkale’de, Yemen’de, Galiçya’da, ardından Kurtuluş Savaşı’nda ülkenin yetişmiş evlatları şehit olmuştu... Cumhuriyet ilan edildiğinde ülkenin nüfusu 11 milyon, okur yazar oranı ise yüzde 7 civarındaydı. Bu oranın yüzde 4’ü ise ekalliyete yani azınlıklara aitti!.. Düşünebiliyor musunuz; koca memlekette okur yazar oranı yüzde 3’ü zor buluyordu, Anadolu’da daha dört tekerlekli araç görmeyenlerin sayısı görenlerin çok üzerindeydi... Gayrı safi milli hasıla, yani kişi başına düşen gelir ne kadardı biliyor musunuz? * 0, yazıyla sıfır! Bu vahim durumun farkında olan Mustafa Kemal, öğretmenlere “asıl büyük savaşı sizler vereceksiniz” diyordu!.. Mustafa Necati gibi sapına kadar devrimci, Cumhuriyetçi bir milli Eğitim Bakanı’nın önderliğinde büyük bir eğitim seferberliği başlatıldı. 1928’de hiç kimsenin inanamadığı Harf Devrimi üç ay gibi akıl almaz bir sürede hayata geçirildi. İşte bu devrimden sonra müthiş bir atılım yapıldı; ülke genelinde 4 bin “Millet Mektebi” açıldı... Osmanlı’nın son 200 yılında basılan kitap sayısı 30 bin iken 1927-43 yılları arasında basılan kitap sayısı 31 bine ulaşmıştı!.. Harf Devrimi sonrasındaki 5 yıl içinde bu Milet Mekteplerine 2 milyon 300 bin kişi devam etti ve diploma aldı. Bu sayının 458 bini kadındı... 1935 istatistiklerine göre okuma yazma oranı yüzde 19,2’ye çıkmıştı. Halkevlerine 1938’de 6 milyon 642 bin yurttaş devam ediyordu... * Canını dişine takmış devrimcilerin önderliğinde sürdürülen bu müthiş atağın adı “Milli Eğitim seferberliği” idi! Günümüzün sefil tablosu! UNESCO yıllar önce, dünya çapında okuma-yazma oranlarını açıklamıştı. * Okuduğumda içim acımıştı! Dünya çapında 15 yaş üzeri 758 milyon kişi okuma yazma bilmiyordu. Bu sayının büyük oranının Afrika’da, Asya’da, egemen güçlerin ekonomik sömürgesi durumundaki ülkelerde olduğunu bilmek için uzman olmaya gerek yoktu! Aynı zaman diliminde İspanya’da yılda 10 bin çeviri yapıldığını, Arap Yarımadası’ndaki Müslüman ülkelerin toplamının ülke olarak varoluşlarından bu yana daha 10 bin sayısına ulaşamadığını okumuş, dehşete düşmüştüm! UNESCO’nun istatistikleri, bu ülkelerin petrol zengini olanları da dahil nasıl bir zavallılık içinde perişan yaşadıklarının somut kanıtıydı! Gelelim Türkiye’ye; tam anlamıyla içler acısıydı! UNESCO’nun “Okur-Yazarlık e-Atlası” verilerine göre, Türkiye’de 7 milyon kişi okuma yazma bilmiyor! Bu sayının ezici çoğunluğunu ise tabii ki kız çocukları ve kadınlar oluşturuyor! Siz buna yarım yamalak okuma yazma bilen, her nasılsa ilkokul diploması almış, en fazla yüz sözcük ile konuşan, bırakın kitabı, gazete bile okumayan, ekonomik ezilmişlik ya da kültürsüzlük, ne derseniz deyin, hayatında sinemaya, bir restorana bile gitmemiş, yalnızca televizyona bağımlı koca bir kitleyi de eklerseniz, sayının on milyonlara vardığını kolayca hesaplayabilirsiniz!.. * Şu zavallı duruma bakar mısınız? Bu tablonun sonu felaket! Görünüm gerçekten içler acısı! Tabii, ülkeyi yönettiğini zanneden iktidarın 23 yılda bu tabloya yaptığı müthiş katkıyı da anlatmam lazım... Eğitimden “Milli” sözcüğünü söküp atan, ilköğretim okullarını, liseleri imam hatip haline dönüştüren, eğitim sistemini defalarca değiştiren, eğitim birliği ilkesini rafa kaldıran bir kafadan bahsediyorum!.. İşte bu kafa hâlâ okullara imam yerleştirme, minnacık çocukları tarikatların, cemaatlerin eline terk etme faaliyetlerini aksatmadan sürdürüyor! Böylesine bir cehaletin ve kültürsüzlüğün kol gezdiği bir ülkede, ailesine ekmek götürmekten bile aciz topluluklara “üç çocuk, o da yetmez beş çocuk” propagandasını yapanlar, yıllar içinde bu yazık ötesi tabloya erişileceğini görmemiş, hesaplamamış olabilirler mi, lütfen düşünün! Bugün yaşadığımız tüm felaketlerin, Arap saçına dönmüş sorunların temelinde de bu yatıyor... Ve bu sorunu çözemeyen toplumların yaşadıkları trajediyi, sefil hayatlarını, boğazlaşmalarını her gün televizyonlarınızda izliyorsunuz... * Onlara sömürgeleşen ülkeler deniyor!",https://www.nefes.com.tr/yazarlar/umit-zileli/cehalet-ve-kultursuzlugun-sonu-somurge-olmaktir-7131
Ümit Zileli,Gerici yobazların Menemen kalkışması!,25 Aralık 2024 06:00,"23 Aralık 1930... Menemen... Sabahın erken saatleri... Altı kişiydiler... Çember sakallı, sarıklı ve cübbeliydiler. Manisa’dan geliyorlardı; Nakşibendi şeyhi Esad Erbili’nin, tarikatı o yörelerde yaymakla görevlendirdiği Laz İbrahim tarafından yollanmışlardı. Başlarında Giritli Derviş Mehmet adında bir yobaz, dördünde ise silah vardı... Sabah namazının hemen ardından camide namaz kılanlara “Mehdi” olduğunu söyleyen Derviş Mehmet, dini korumaya geldiklerini, arkalarında 70 bin kişilik Halife ordusu olduğunu, öğle saatlerine kadar şeriat bayrağı altında toplanmayanların kılıçtan geçirileceğini söyledi. Ardından camide bulunan yeşil bayrağı alıp bir sopaya taktılar, Menemen meydanına kazılan bir çukura diktiler. Bayrağın çevresinde dönmeye, tekbir getirmeye ve zikretmeye başladılar. Bir yandan da “Şapka giyen kafirdir. Şeriata dönülecektir” diye haykırıyorlardı. Kendilerini izleyen ahaliyi de bayrağın altından geçmeye zorladılar. - Kalkışma başlamıştı! Olayın duyulması üzerine, ilçedeki askeri birlikten yedek subay Mustafa Fehmi Kubilay, bir manga askerle birlikte hareketi bastırmak üzere olay yerine gönderildi. Kubilay olanları görünce askerlerinin yanından ayrılarak tek başına yobaz güruhuna yaklaştı ve teslim olmalarını istedi. Karşılık bir el ateş oldu. Asteğmenin yaralandığını gören askerler de karşı ateş açtı ancak tüfeklerde öldürücü etkisi olmayan “manevra fişekleri” vardı. Derviş Mehmet ahaliye dönerek, “Ben mehdiyim, bana kurşun işlemez” diye bağırmaya başladı ve yaralı halde cami avlusuna sığınan Kubilay’ın yanına koşarak, testere ağızlı bağ bıçağıyla başını gövdesinden ayırdı... Kubilay’ın kesik başı tekbirler eşliğinde yeşil bayraklı sopanın ucuna bağlandı... O esnada olay yerine yetişen iki bekçi, Hasan ve Şevki de yobaz güruh tarafından ateş açılarak öldürüldü. Üç şehidin ardından silah sesleri üzerine gelen askeri birliğin “teslim ol” çağrısına da ateşle karşılık veren yobazlardan Derviş Mehmet ve iki arkadaşı askerin karşılık vermesi sonucu öldürüldü, diğerleri ise derdest edildi... Bu hain kalkışma ve alçakça katliam büyük tepki çekti. Büyük Devrimci Atatürk, TSK’ya gönderdiği telgrafta şöyle diyecekti: - Mürtecilerin gösterdiği vahşet karşısında Menemen’deki ahaliden bazılarının alkışla tasvipkâr bulunmaları bütün cumhuriyetçi ve vatanperverler için utanılacak bir hadisedir. Soruşturma derinleştirildi... Eldeki bilgiler, Derviş Mehmet ve yanındaki yobazların bağlı olduğu “Manisa Halife’si” lakaplı Nakşibendi Şeyhi Esad Erbili’yi işaret ediyordu. Kubilay’ın katillerini Erenköy’deki köşkte 15 gün misafir ettiği iddiasıyla Şeyh Esad Erbili, İstanbul Erenköy Kazasker’deki evinde oğlu Mehmed Ali Efendi ile birlikte yakalanarak Menemen’e getirildi. Divan-ı Harp mahkemesinde yargılanan faillerden 28’i Kubilay’ın başının kesildiği yerde idam edildi. Aralarında Şeyh Esad’ın oğlu Mehmet Ali de bulunuyordu. Kendisi ise yaşı 84 olduğu gerekçesiyle idamdan kurtulmuş, müebbet hapse mahkûm edilmişti. 41 kişiye de çeşitli ağır hapis cezaları verilmişti. Bir başka bilgiye göre ise, Divanı Harp’ in hakkında verdiği idam kararı Türkiye Büyük Millet Meclisi’ne sevk edildiği süreçte yaşamını yitirmişti... Ancak Esad, zaten ağır hastaydı. 4 Ocak 1931 tarihli Vakit gazetesinde, ölüm döşeğindeki Esad’ın şu sözleri başlığa konulmuştu. - Fena yaptım. Böyle kanlı işlere bulaşmayacaktım! Devrim şehidi Kubilay ve iki bekçi için Menemen’e dikilen anıtın üzerinde ise şöyle yazmaktadır: - İnandılar, dövüştüler, öldüler. Bıraktıkları emanetin bekçileriyiz…",https://www.nefes.com.tr/yazarlar/umit-zileli/gerici-yobazlarin-menemen-kalkismasi-4335
Ümit Zileli,Bu yazı sana hiç yakışmadı Emin Abi!,27 Aralık 2024 06:00,"Lafı hiç dolandırmadan konuya gireyim… Sözcü gazetesi yazarı, benim neredeyse 30 yıldır “Emin Abi” diye sevgide, saygıda kusur etmediğim, hatta Korkusuz gazetesinden istifa etmeden önce aradığım birkaç kişiden biri olan Emin Çölaşan dün köşesinde NEFES’i yazdı… Gayet kibar, bir taraftan başarılar dilerken, tebrik ederken, diğer taraftan döven bir yazıydı! Üstelik gazetemizin adını bile bir kez olsun geçirmeden yazdığı yazısına şu cümleyle başlamıştı. -Sevgili okurlarım, Türkiye’de gerçekten inanılmaz işler oluyor ve olup biteni aklımız, mantığımız almıyor. Neydi peki, aklının havsalasının almadığı şey? NEFES’in sahibinin kimliği! Sözcü’nün önceki günkü manşetini kaynak göstererek büyük bir holdingi ve onun sahibini işaret ediyordu. Gayet doğal, bir gazeteci refleksiyle, merakıyla böyle bir soru tabi ki sorulabilir. Ancak yıllarca birlikte çalıştığın insanları iktidarın oyuncağı olarak lanse etmek ne ahlaka ne de izana sığar… Veda etmek için kendisini aradığımda bu soruyu sormuştu bana; ben de şu yanıtı vermiştim: -Ortalıkta bir sürü isim dolaşıyor abi, ancak bilmiyorum. Ayrıca benim patronum Metin Yılmaz, gerisi laf-ı güzaf, ben sevdiğim, yıllardır birlikte çalıştığım insanların arasına katılmak için gidiyorum… Söylediklerimde gayet samimiydim; Korkusuzda 9 yıl yazdım, patronumun yüzünü bir kez olsun görmedim! Sözcü ve Korkusuz gazetelerinin patronu zaten son 6-7 yılını talihsiz gelişmeler sonucunda yurt dışında geçirmek zorunda kalmıştı. Orada da sorumlu olduğum, patronum olarak gördüğüm kişi Metin Yılmaz’dı, yeni gazetemde de böyle… -Şimdi gelelim çirkin dokundurmalara… Çölaşan, ismini verdiği patronun nasıl zenginleştiğini, Atatürk Orman Çiftliği arazisine yapılan Beştepe Sarayı başta olmak üzere Marmaris Okluk koyundaki yazlık sarayı da onun inşa ettiğini, 9 yılda 80 milyarlık ihale aldığını, 2.6 milyarlık servetiyle Türkiye’nin en zengin 6. Kişisi olduğunu anlatıyordu yazısında… İktidar partisine yakınlığını da bir güzel saydıktan sonra sözü NEFES’e getiriyordu, şu sözcüklerle: -Yeni çıkan gazete devreye büyük reklam kampanyaları ile girdi… Kadrosunu oluşturmak için çok sayıda gazeteciyi transfer etmişti. Transfer olanların çoğu bizim arkadaşlarımızdı. Burada duralım.; Çölaşan doğru söylüyordu, çoğundan bile fazlasıyla uzun yıllar birlikte çalışmıştı. Mesela neredeyse 15 yıl süreyle birlikte çalıştığı gazetenin kurucu genel yayın yönetmeni Metin Yılmaz, yayın yönetmenleri Neşet Şenizel, Serdal Saraç, yazarları, teknik kadrosu dostları, arkadaşları, kardeşleriydi… Ama bunlar pek önemli değildi ki, ardından şu satırları yazdı: -Bu devirde gazete çıkarmak kolay iş değildir. Kendilerine hep soruyorduk “gazeteniz hayırlı olsun da bu işin arkasında hangi sermaye grubu var?” Bu soruya kimse yanıt vermiyordu! Daha doğrusu bazıları gerçekten bilemiyor, bilenler ise ağzını açıp konuşmuyordu… Neden acaba? Yıllardır içinde kavrulduğumuz “pek demokratik düzen” nedeniyle olmasın? Düşmanı bellediği gazete patronlarını boğmak için elinden geleni ardına koymayan, Cem Uzan’dan Aydın Doğan’a uzanan el koymalar, milyarlık cezalar icat eden iktidar olmasın? Bakıyorum, yıllarca birlikte çalıştığı patronunun kendisini kovmak zorunda kaldığını bile unutmuş görünüyor Emin Abi! Peki, Emin Abi patronun kimliğinden nasıl bu kadar emin olabiliyordu? Öncelikle kendi gazetesinin “çamur at izi kalsın” manşetinden! Sonra da gazetemizin internet sitesine verilen bir reklamdan, iyi mi? O patronun şirketinden verilen bir ilandı bu… Bunun üzerinden mantık yürütüyordu yılların gazetecisi! Şu sözcüklerle hem de: -Mantık yürütünce ortaya şu soru çıkıyordu: Bu gazetenin arkasında Tayyipgillerin sevgili ve güvenilir dostu, sarayını bile yapan o şirket var… Şirketin adı malum, isteyen hemen bulur, ama çok uzun meslek hayatım boyunca çirkinliklere alet olmama savaşı veren bir gazeteci olarak, bu “çamur sıvama” gayretine de meze olmak istemedim. Bizim için ise şu yargıyı sıvamaya kalkışmış değerli abim Emin Çölaşan. -Ama gelin görün ki yeni çıkan gazete Atatürkçü ve laik Cumhuriyet’ten yana! Üstelik AKP iktidarına karşı! Şimdiii, Emin Abi uzun yıllar birlikte çalıştığı (son 9 yılında ben de vardım) hatta Sözcü Gazetesi’nin FETÖCÜLÜK çamuruyla açılan davada birlikte yargılandığı arkadaşlarını, dostlarını, kardeşlerini tanıyamamışsa gerçekten çok yazık… Yok, tanıyor da patron siparişi üzerine yazıyorsa daha da yazık! Bu gazete bir ailedir ve her ferdi dürüstlüğüne, namusuna leke sürdürmeyecek, çağdaş, laik Atatürkçü bir Cumhuriyet için son nefesine kadar savaş verecek karatta insanlardır. Şayet, gerekirse kendi ipini çekecek, kimsenin önünde diz çökmeyecek, uşaklığa karşı gerekirse tüm köprüleri yakacak denli de gözü karadır… Sözün özüne gelirsek: -Bu yazı sana hiç yakışmadı be Emin Abi…",https://www.nefes.com.tr/yazarlar/umit-zileli/bu-yazi-sana-hic-yakismadi-emin-abi-4743
Ümit Zileli,Motosiklet günlüklerinden devrime uzanan yol!,11 Ocak 2025 05:50,"B u hafta sonu yazısında, size ölümünün üzerinden 58 yıl geçmesine karşın, yıldızı hâlâ pırıl pırıl ışıldayan, Google’da kendisine 16,5 milyon sayfa ayrılan bir büyük devrimcinin yaşamından bölümler anlatmak istiyorum… Arjantin’in Rosario kentinde 14 Haziran 1928’de doğduğunda, Güney Amerika neredeyse baştan başa ABD’nin arka bahçesi halindeydi... ABD’nin desteklediği faşist cuntaların egemenliğinde Güney Amerika halkları baskı, yoksulluk ve kölelik üçgeninde yaşamaya çabalıyorlardı... Ernesto Guevara, sol eğilimli üst sınıf bir ailenin çocuğuydu... Tüm yaşamında bir ağır engel olarak karşısına çıkan astım krizlerine rağmen mükemmel bir atlet, iyi bir rugby oyuncusu oldu... Babasından öğrendiği satranç onun en iyi arkadaşı olacaktı; 12 yaşında turnuvalara katılmaya başlamıştı bile... İlk gençlik yıllarında şiire merak saldı, özellikle de Pablo Neruda şiirlerine; yaşamı boyunca şiirden kopmadı, hep yazdı... Buenos Aires Üniversitesi Tıp Fakültesi’nden mezun oldu... Okul yıllarında eğitime bir yıl ara verip bir arkadaşıyla, “Poderosa II-Güçlü” adını verdikleri motosikletle Güney Amerika turuna çıktı... Guevara’nın bu uzun yolculuk sırasında tuttuğu seyahat notları, çok uzun yıllar sonra, 2004’te “Motosiklet Günlükleri” adıyla filme çekilecekti... Bu seyahat sırasında genç Ernesto, yoksulluğu, ağır baskıları, buna karşı halkın güçsüzlüğünü gözlemledi, sürekli not aldı. Marksizm’den de etkilenen bu genç adamın devrimci olmaya karar verdiği, Güney Amerika’nın “tek bir vücut” halinde kurtuluşunun ancak devrim ile olabileceğine inandığı yolculuktu bu! Guavera’nın “devrim yolu” Guatemala’da Başkan Guzman’ın toprak reformu yoluyla bir toplumsal devrim yaratma çabalarına omuz verdi... Buradan halasına yazdığı mektupta şöyle diyordu: Burada gerçek bir devrimci olabilmek için çalışacak, kendimi mükemmelleştireceğim! Ernesto, kendi ülkesi Arjantin’e has, “hey”, “dostum” anlamına gelen “Che” ünlemini o kadar çok kullanıyordu ki, bir zaman sonra onu herkes “Che” diye çağırmaya başlamıştı... Çok değil birkaç yıl sonra tüm dünya onu aynı sözcükle ebedileştirecekti: - Che Guevara! Küba devriminde Fidel Castro’nun yanında yer aldı... Devrimden sonra Merkez Bankası Başkanlığı, Ekonomi Bakanlığı gibi çok önemli görevlerde bulunmasına karşın aklında ve yüreğinde hep “bütün Güney Amerika’da devrim” ateşi yandığı için her şeyi bırakıp önce Kongo’ya, ardından kısa bir Küba dönüşü sonrası bu kez Bolivya’ya gitti... Che, Castro ile Bolivya’da “devrimin koşullarının oluştuğu” konusunda görüş birliğine varmıştı. Ancak ABD, CIA ve onların ajanlarını, paralı askerlerini hesaba katmamışlardı... Bir de muhbirleri tabii! 8 Ekim 1967’de bir muhbirin Che’nin yerini Bolivya Özel Hareket Birliği’ne bildirmesi sonun başlangıcı oldu... Kamp kuşatıldı, çıkan çatışmada Che ayaklarından yaralanıp, silahı da bir mermiyle işlemez hale gelince yakalandı... Bolivya Devlet Başkanı Barrientos, Che Guavera’nın yakalandığını öğrenince hemen öldürülmesi emrini verdi. La Hiquera köyünde köhne bir okul binasında askerler arasında çekilen kurada görev Çavuş Mario Teron’un üzerinde kaldı. Ancak çavuş o denli heyecanlanmıştı ki, elleri titredi ve Che’yi yalnızca yaraladı. Bu büyük devrimcinin son sözleri kayıtlara şöyle geçti: -Buraya beni öldürmeye geldiğini biliyorum. Vur beni korkak, yalnızca bir adam öldürmüş olacaksın! Öldürüldükten, teşhir edildikten, zafer fotoğrafları çektirildikten ve elleri bir doktor tarafından kesildikten sonra bilinmeyen bir yere gömüldü... 1997 yılında bu mezar bulundu, Küba’ya getirildi. Bugün, Küba Devrimi’nin başarısını belirleyen savaşı kazandığı Santa Clara’daki anıt mezarda yatıyor. Tüm dünya devrimcilerinin başlıca simgelerinden biri olan Che Guavera, yazdıklarıyla, söyledikleriyle ölümüne savaş verdiği sömürgeciliğe şöyle karşı çıkıyordu: -Tüm eylemlerimiz, emperyalizme karşı atılan bir savaş çığlığı ve insan soyunun büyük düşmanına karşı halkla yapılan birlik çağrısıdır. O düşman ABD’dir! Ama beni en çok bu soylu devrimcinin daha 1956 yılında annesine yazdığı mektuptaki şu cümlesi etkiler: -Mezarıma yalnızca bitmemiş bir şarkının hüznünü götüreceğim! Che’nin Castro’ya yazdığı mektuptan bir bölümle bitirelim: “...sanırım, beni Küba’nın kendi sınırları içindeki devrimine bağlayan ödevden payıma düşeni yerine getirdim. Şimdi senden, yoldaşlardan ve artık benim de halkım olan halkınızdan izin istiyorum; parti yönetimindeki görevlerimden, bakanlıktan, binbaşılıktan ve Küba yurttaşlığından resmen vaz geçiyorum... Çocuklarım ile karıma bir çöp bile bırakmıyorum; buna pişman değilim, memnunum hatta. Onlar için bir şey istemiyorum çünkü devlet yaşamaları ve adam olmaları için gerekli olanı nasıl olsa verecektir...",https://www.nefes.com.tr/yazarlar/umit-zileli/motosiklet-gunluklerinden-devrime-uzanan-yol-7580
Ümit Zileli,Ahlakın azı çoğu olmaz!,22 Aralık 2024 06:00,"Ahlak erdemdir… Türk Dil Kurumu Büyük Türkçe Sözlüğü Ahlak kavramını “Bir toplumda kişilerin uymak zorunda olduğu davranış biçimleri ve kurallar” olarak nitelendirse de pratikte akıl almaz sayıda insanın bu zorunluluğa hiç mi hiç kulak asmadığı herkesin bildiği, gördüğü, yaşadığı basit bir gerçektir… Ahlakın azı, çoğu, şekli, şemali de olmaz… Az ahlaklı insan olamayacağı gibi, “ahlakına pek düşkün ancak biraz hırsız” insan da olamaz… Mesleğine göre ahlak ise hiç olmaz. Eczacılar çok ahlaklıdır ama siyasetçiler çok ahlaksızdır şeklinde bir cümle kuramazsınız, ahlaksız mesleği ne olursa olsun ahlaksızdır. Ancak bazı meslekler vardır ki, ahlakın vazgeçilmez ilk koşul olarak bulundurulmasını gerektirir. Gazetecilik, bu tür mesleklerin ilk sırasındadır. Bir toplumun erdemli, demokratik, soylu olmasında da erdemsiz, geri, soysuzlaşmış olmasında da gazetecinin, medyanın büyük ölçüde payı ve sorumluluğu vardır. Geçmişten, yargısız infaz kumpaslarından çok çarpıcı bir köşe yazısı örneği vereyim… Bir zamanların FETÖ destekli gazetesi “The Taraf” gazetesinde Mehmet Baransu isimli bavulcu “Ergenekon’un kaçıncı basamağındayız” başlıklı yazısında bakın ne diyordu: Bu şahıs, bundan önce de bu tür yazılar yazmış, Ergenekon operasyonunda tutuklanacak kişilerin tariflerini vermişti. Hatta televizyonda marifetlerini anlatırken “Mustafa Balbay’ı da içeri aldık” demiş, sonra gafının farkına varıp, “aldılar” diyerek düzeltme yapmıştı! Sürmekte olan bir davaya böylesine cüretkâr biçimde müdahale eden, nerdeyse isim listesi yayımlayacak olan bu adama “nerden biliyorsun, sorgu odasında mıydın?” diye sormuştum o sıralar… Bu şahıs, birçok kahramanın, yurtseverin gönderilmesini sağladığı Silivri cezaevinde yatıyor şimdilerde! Her yazısını okuduğumda aynı cümle gelirdi aklıma: Pekii, ben yıllar önceki adeta “idam mangası” gibi çalışan ahlak düşkünü tetikçi gazeteciliğini niçin anımsadım dersiniz?.. Daha değişik bir şekilde anlatmak gerekirse Candan Erçetin’in o güzelim şarkısındaki şu dizeler olan biteni gayet güzel açıklıyor: O günün tetikçilerinin bir bölümü yaptıklarının hesabını vermek üzere, yurtseverleri yatırdıkları aynı zindanda gün sayıyor... Daha akıllı, daha gözde olan ahlaksız takım, soysuz savcı ve hakimler gibi yurtdışına tüymeyi becerdi; melanetlerine oradan devam ediyor! Biat eden, aman dileyen, yandaşlığını cansiperane gösteren bir diğer bölüm, kazanan tarafın kapısında kendi geçmişi de dahil, eski yol arkadaşlarının en derininden mezarını kazmakla meşgul! Eskilerin yerine yeni “tetikçiler” de türedi tabii... Onlar da aynı şekilde Yeni Türkiye’nin “ayrık otlarını”, muhaliflerini, ilericilerini bitmek tükenmek bilmeyen bir azim ve hırsla gammazlamayı, hedef göstermeyi cansiperane bir şekilde sürdürüyorlar!.. Diyeceksiniz ki, “hamile kadınların bile spor yapıyor diye tekmelendiği, cin çıkarma hastanesinin resmen kurulduğu, minnacık çocuklara tacizin, tecavüzün sıradanlaştığı, Kuran kurslarında yanarak, ezilerek can veren kız çocuklarının iki günde unutulduğu, kendisi hakkında yazılan haberi beğenmediği için gazete toplatan bakanların bulunduğu bir ülkede sen neden bahsediyorsun birader?” Yanılıyorsunuz derim; tüm bunların olmasının yolu önce medya hal edilerek açıldı, toplum böyle sindirildi, korkutuldu, susturuldu…",https://www.nefes.com.tr/yazarlar/umit-zileli/ahlakin-azi-cogu-olmaz-3772
Ümit Zileli,Temizlik çekilmez bir işkence midir?,28 Aralık 2024 06:00,"Bir zamanlar, temizliğin, yıkanmanın ayıplandığını hatta ahlaksızlıkla bir tutulduğunu biliyor muydunuz? Avrupa ve Amerika’da tarihin önemli bir bölümünde temizlik “uygunsuz” görülmüş ve dinsel açıdan yasaklanmıştı. Roma hamamlarında yaşanan o ünlü sefahat alemleri sonrası, Erken Hristiyan Kilisesi temizliği “din dışı” ilan ederek sorunu kökünden çözme yoluna gitmişti! Mesela, Kastilya Kraliçesi yaşamı boyunca yalnızca iki kez yıkanmakla övünmüştü; doğumunda ve evlenmeden önce!.. Fransa Kralı 14. Louis de ömründe yalnızca iki kez yıkanmıştı... Hatta Fransa Kralı’nı ziyarete gelen bir Rus elçi, ülkesine döndüğünde, Çar’a verdiği raporunda not olarak, “14. Louis’nin tıpkı vahşi bir hayvan gibi koktuğunu” bildirmişti! Rusların o zamanlar banyo kültürü çok daha ileriydi: ayda bir kez yıkanıyorlardı! İşin ilginç yanı; adı sanı pek bilinmeyen uygarlıklar, güçlü ve gösterişli uygarlıklardan çok daha temiz ve doğal olarak sağlıklıydı. Arkeolojik araştırmalar, Gazze’de 5 bin yıllık bir banyo geçmişi olduğunu ortaya çıkardı. Babil’de bulunan, içinde sabun benzeri bir madde çıkan kil kapların, milattan önce 2 bin 800 yıllarına ait olduğu saptandı! Mısırlılar tarihe geçen en temiz toplumlardan; tabii firavunların Mısır’ından söz ediyorum! Tabii ki, yıkanmanın zirvesinde olan toplum, Romalılardı... Roma umumi hamamları toplumsal hayatın merkeziydi ve banyo yapmak en temel sosyal görevdi. Roma’da kişi başına düşen ortalama su tüketimi bin 350 litreden fazlaydı. -Bu miktar bugün ortalama 5-6 Türk ailesine fazlasıyla yetecek miktardı! Gelelim bize, yani atalarımıza; Türklerde İslamiyet öncesi ve sonrası arasında oldukça büyük farklar var... Selçukluların atası olan Oğuzlar, suyu kutsal ve arı saydıklarından, bu kutsal suyu kirletmemek için yıkanmazlardı mesela... Orta Asya’dan Anadolu’ya gelen Selçuklular ise vücut bakımı ve dinin gereği olan temizlik için basit yapılar yaptırmışlardı. Kuran’da akmayan suyla temizlik yapmanın “caiz” olmadığı, mutlaka akan su kullanılması burulduğundan, Türkler, Bizans hamamlarını buna göre değişiklikler yaparak kullandılar. Türklerde yıkanmak o denli önem kazanmıştı ki, saray ve konaklarda bulunan özel hamamların yanı sıra, halkın ihtiyacını karşılamak için lüksten uzak ama işlevsel birçok halk hamamı yaptırılmıştı. Düşünsenize, Avrupa’nın, Amerika’nın banyo yapmayı yasakladığı, lazımlıkların pencerelerden döküldüğü, Fransızların dayanılmaz vücut kokularını bastırmak için parfümü icat ettiği, İmparator Napoleon’un bir seferinin sonuna doğru karısı Josephine’e yazdığı mektupta, “üç hafta içinde evde olacağım. Sakın yıkanma!” dediği zamanlarda, Türk ve İslam dünyası medeniyetin ve bunun doğal sonucu temizliğin doruklarında dolaşıyordu: -Sonra devran değişti, her şey tersine döndü! Şimdi, “bu temizlik konusu da nereden çıktı?” diyeceksiniz... İngiliz çevreci Donnachadh McCarthy, yememiş, içmemiş, araştırmış ve şöyle bir sonuca varmış: -Her gün duş almak israftır! McCarthy, her gün duş almanın pahalı ve gereksiz olduğunu, ayrıca çevreyi de kirlettiğini belirttikten sonra şu “ölümcül” öneriyi yapmış: -Haftada bir kez banyo yapmak sağlıklıdır!.. Bu öneriyi yüz yıllar önce yapsa, yukarıda saydığım “pislik zamanları” der geçerdim. Ancak, haftada bir yıkanmayı “zul sayan” bir toplum haline gelmemiz yetmiyormuş gibi, şimdi bu haberi okuyanların bir bölümünün yıkanma süresini en az iki haftaya çıkarmayacağı, böylelikle “ter kokusunun” adeta kutsandığı yolculuklara iyice mahkûm olmanın dayanılmaz sefaletini yaşamayacağımız ne malum? Bana kızabilirsiniz ama elinizi vicdanınıza koyun, yalan mı? Buyurun istatistiklere bakalım: -Ülkemizin kahir çoğunluğu yıkanmaktan hoşlanmıyor... Yüzde 39’u yıkanması gereken durumlarda dahi elini yıkamıyor... Toplumun dörtte 1’i diş macunu kullanmıyor. 13 milyon hanede diş fırçası yok... Günde iki kez düzenli diş fırçalayan yurttaş oranı yüzde 15... Rexona’nın yaptığı araştırmaya göre deodorant kullananların yüzde 46’sı koltukaltına sıkması gerekirken yüzüne sıkıyor...Her 100 aileden yalnızca 33’ü deodorant kullanıyor... Bir zamanlar, Batı toplumlarına “temizliği” öğreten İslam toplumlarında ise durum bizden çok daha acınacak durumda... Sanki yüzyıllar öncesine 180 derece ters bir dönüş yaşıyormuşuz gibi! Temizlikte de eğitimde, okumada, kültürde, sanatta olduğu gibi büyük bir hızla baş aşağı gidiyoruz... -Geriye ne kaldı?",https://www.nefes.com.tr/yazarlar/umit-zileli/temizlik-cekilmez-bir-iskence-midir-4958
