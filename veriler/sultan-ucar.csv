Yazar,Başlık,Tarih,Metin,URL
Sultan Uçar,Taliban’ın diploması Türkiye’ye denk oldu!,11 Ocak 2023,"AKP, 20 yıllık iktidarında kuşkusuz en başarısız eğitimde oldu. Reform adı altında sayısız değişiklikle eğitim çökertil­di. Helmand, Heard, Şibirgan, Maydan neresi? Belki de ilk kez duyuyorsunuz. Kız çocuklarının daha 20 gün önce ilkokuldan üniversiteye okula gitmesini yasaklayan Taliban’ın yönettiği Afganistan’da, Türki­ye’nin okulları olan yerler. Kız öğrenciler, ‘Kızlara okumak yasak’ diye ağır makineli silahların gölgesinde, iki gözü iki çeşme ağ­layarak evlerine yollandı. İnsani ve vicdani olarak ‘Afganistan’daki kızlardan bize ne?’ diyemeyeceğimiz gibi Hazine’den MEB’e, MEB’den Türkiye Maarif Vakfı’na ve yurt dışına giden paralarla Türkiye’nin kurduğu, Afganistan’da tam 25 okulu var. OKULLAR KAPALI ‘Açık’ gibi görünse de Kabil, Mezar-ı Şerif, Herat, Kandahar, Şibirgan ve Habibi Kız Lisesi, Taliban’ın insanlık dışı yasağıyla Türk okulları da eğitime kapandı. Kabil’den Celalabad’a, Afganistan’da 9 bölge ve 25 kampüste Türkiye’ye ait ilkokul, ortaokul ve liselere erkekler giderken kızlar gide­miyor. Türk Bayrağı dalgalanan okullarda eğitim, Taliban’ın insafına kaldı. Dışişleri Bakanlığı’nın itirazı karşılık bulmadı. Tür­kiye Maarif Vakfı (TMV) yönetimi, ‘sorun yok’ gibi davranarak 10 gün önce Afga­nistan Temsilciliği’ne Ali Karagöz’ü atadı. Afganistan eski Cumhurbaşkanı Hamid Karzai’nin giydiği renkli cübbeden giyen Karagöz, güle oynaya koltuğuna oturdu. 8.5 MİLYAR UÇTU TMV, yurt dışında okul açma yetkisi veri­len MEB’den sonra tek vakıf olma özelliği taşıyor. 15 Temmuz’dan sonra kuruldu. Burkina Faso, Burundi, Kamerun, Cibuti, Çad, Etiyopya, Gine, Bissau, Komorlar, Sao Tome, Pirincipe, Tanzanya, Togo, Fildişi Sahili, Zimbabwe gibi haritada bulamayacağımız Afrika’dan ABD’ye 69 ülkede 440 okul açıldı. MEB bütçesinden Türkiye Maarif Vakfı’na 2016’da 90 mil­yon, 2017’de 241 milyon, 2018’de 351 milyon, 2019’da 541 milyon, 2020’de 684 milyon, 2021’de 1 milyar 231 milyon, 2022’de 1 milyar 872 milyon ve 2023’te 3.5 milyar lira olmak üzere 7 yılda tam 8.5 milyar lira aktarıldı. Türk çocuklarının hakkı, 48 bin yabancı öğrenci için yurt dışına çıkarıldı. GÖLGE BAKANLIK MEB, vakıflara aktardığı kendi parasıyla eğitimde ‘Gölge Bakanlık’ yarattı. Neden mi? Yurt Dışı Eğitim Genel Müdürlüğü’nün 2023 Yılı Bütçesi 6.7 milyar lira. Yurt dı­şındaki doğrudan MEB’e bağlı okullara bu bütçeden sadece 83.7 milyon lira ödenek ayrıldı. MEB’den bütçe alan Türkiye Maarif Vakfı’na ise sadece 2023 yılı için 3.5 milyar lira ödenek çıkartıldı. Türkiye’de 19 milyon öğrencinin 1 milyon 578 bini özel okullarda yani devlete maliyeti sıfır. Geriye kalanlar için MEB, öğrenci başına Türki­ye’de yılda 23 bin 980 lira harcıyor. Bütçe­sini MEB’den alan Türkiye Maarif Vakfı ise yabancı öğrencilere yıllık 69 bin 997 lira yani Türkiye’de yaşayan bir Türk çocuğu­nun 3 katı eğitim harcaması yapıyor. TALİBAN’A DENKLİK Maddi kayıp yetmez gibi geçen hafta MEB Denklik Yönetmeliği de değiştirildi. Resmi Gazete’de yayınlanıp yürürlüğe girdi. Yeni yönetmeliğe göre Türkiye’nin yurt dışında açtığı okullardaki öğrenciler artık denklik işlemlerine tabi tutulmayacak. Yö­netmelikteki ‘Yurt dışında açılan’ ibaresine ‘Okullar’ ve ‘17.06.2016 tarih ve 6721 sayılı Türkiye Maarif Vakfı Kanunu’na göre yurt dışında faaliyet gösteren’ ifadesi eklendi. Bu yolla TMV’nin 69 ülke ve 440 okulundaki 48 bin öğrencinin diploması, bir kalemde Türkiye’deki ilk ve orta dereceli okul diplomalarına denk sayıldığı gibi yabancı öğrencilerin üniversite sınavına gir­meden üniversiteye girmesinin önü açıldı. TAHTIREVAN Türkiye’ye, kamyon kasalarında kaçak yollarla girilmesine gerek kalmadı. Türk okullarına kayıt yaptıran Afgan erkekleri ve Afrikalılar elini kolunu sallayarak girecek. Türk gençliği YKS’yi kazanmak için çalış­maktan çatlarken YÖS’de 2-3 soru çözen Afganlılar, Suriyeliler, Çadlılar, Boğaziçi’ne elini kolunu sallayarak girecek. ‘Olmaz öyle şey!’ demeyin. Oldu da bitti maşallah (!) Dokuz Eylül 10526, Dumlupınar 9802, Gaziosmanpaşa 6775, ODTÜ 300, Boğaziçi 12, İTÜ 186, Hacettepe 481, YTÜ 1200, Marmara 590 derken 306 bin yabancı üniversitelere yerleşti. 10 bini mühendis, 3534’ü doktor, 3955’i hukuk­çu, 2349’u diş hekimi, 4613’ü ilahiyatçı çıkacak. Müjdeler iktidarının MEB Mahmut Özer müjdeledi ki; Türkiye’de 5 milyon öğ­renciye ücretsiz yemek verilecekmiş. Yatılı­da 3 öğün yemek için günlük 29 lira bütçe ayrılıyor. Türkiye’deki okullarda öğrenciler açlıktan bayılırken eğitim bütçesinden 8.5 milyar lira para yurt dışına niye yollandı? Yollanıyor. Atalarımız, “Ayranı yok içmeye tahtırevanla gider...” derler. Sorumlular bu sözü tam tekmil üzerine alınabilir!",https://www.sozcu.com.tr/talibanin-diplomasi-turkiyeye-denk-oldu-wp7552081
Sultan Uçar,Atatürkçülük dersini Yeşilçam filmine çevirdiler!,18 Ocak 2023,"İktidar , bütün taşları yerinden oynattığı eğitim sistemini, Yeşilçam filmlerine çevirdi. Türkiye, dünyada ilk ve tek parlamentoda ders müfredatı belirleyen ülke oldu. ‘Din, Ahlak ve Değerler’ adıyla ‘Kuran-ı Kerim, Hz. Muhammed’in Hayatı, Temel Dini Bilgiler’ dersini Meclis’te siyasiler seçti. Gerideki 67 seçmeli dersi belirleme işi MEB’e bırakıldı. Liselere 45, ortaokullara 23 seçmeli ders konulup ilkokullar serbest bırakıldı. Öğrencinin haftada 40 saat gördüğü derslerin 20 saati seçmece oldu. Seçmeli ders sayısı artınca öğrencinin ders seçme özgürlüğü azaldı. 2023-2024 ders seçimi 20 Ocak’ta bitecek. Öğrencilere din derslerini seçtirmek için okullarda öğrenci avı başladı. TARİKAT TURLARI Türkiye’de 21 yıl önce okullarda din dersi hiç yokmuş gibi davranılıyor. MEB Din Öğretimi Genel Müdürlüğü, milli eğitim, okul idareleri yetmez gibi tarikatlar, dinci vakıflar da öğrencilere din dersi seçmesi için baskı kuruyor. Ensar, Tügva, Türgev başta olmak üzere ‘Din, Ahlak ve Değerler Dersi’ seçilsin diye tarikatlar öğrenci ikna turuna çıktı. Diyanet, “Yavrularımız, ciğer parelerimiz, rabbimizi, peygamberimizi, kitabımızı, İslam’ı öğrensin” diyerek cuma hutbesinde bu yıl da fetva verdi. Diyanet’i, ilahiyatları ve imam hatipleri 99 yıl önce Atatürk’ün kurdurduğundan, her işi vazife edinen Diyanet İşleri yine söz etmedi. UZAYA ÇIKACAKTIK İlkokul 4. sınıftan 12. sınıfa kadar 9 yıl, haftada 2 saat zorunlu din dersi varken seçmece ders sepetine, 9 yıl daha din dersi eklemek için ‘Dersimi seçiyorum. Dinimi öğreniyorum’ diye seferberlik ilan edildi. Din dersi seçilmesine hiç ama hiç itirazımız yok. Ama öğrenciye baskı yapılması anayasaya aykırıdır. Anadilimiz Türkçe, seçmeli dersler içinde hiç yok. Arapça, Kürtçe, Kırmançe, Zazaca, Adigece, Abazaca, Lazca gibi diller için de ideolojisi örtüşen siyasi partiler ve STK’lar, ‘Dersimi ve dilimi seçiyorum’ diye kampanya yapıyor. Uzaya yol yapanlar (!) Astronomi ve Uzay Bilimleri dersini haftada 1 saat seçtiriyor. KARŞI DEVRİM Türk dili ve edebiyatı, matematik, fizik, kimya, biyoloji dersleri, 9. ve 10. sınıfta seçmece dersler içinde yok. 10 öğrenci toplanıp 11. ve 12. sınıfta seçebilir. Öğrenciler istese bu kez de okul idareleri karşılarına ‘öğretmen yok’ bahanesiyle çıkıyor. İnkılap Tarihi ve Atatürkçülük dersi mi? İlkokul 1. sınıftan 8. sınıfa kadar müfredatta yok. Milyonlarca öğrencinin yarıştığı LGS ve YKS sınav senesi 8. ve 12. sınıfta zorunlu ders yapıldı. Atatürk ilkelerini 8. sınıfta kadar az çok öğrenen çocuklara, derse 12. sınıfa kadar 3 yıl ara verilerek öğrendiği de unutturuluyor. İnkılap Tarihi ve Atatürkçülük dersi, 12 yıl okula giden bir öğrenciye haftada 2 saatten, 2 yıl gösteriliyor. Seçmeli 68 ders içine hiç alınmadı. LAİKLİK ŞART İnkılap Tarihi ve Atatürkçülük dersinin mevcut içeriğiyle seçmeli dersler içine alınmasını bırakalım, 8. ve 12. sınıflara zorunlu ders olarak da okutulmasın (!) İçeriğinde ne mi var? MEB’in resmi onaylı EBA’daki 8. sınıf ve 12. sınıf ders kitaplarını tek tek inceledim. 12. sınıfın 8 ünite ve 255 sayfalık ders kitabı; Osmanlı’dan başlayıp Kurtuluş Savaşı, Atatürk derken ilk 4 ünite sorunsuz ilerliyor. “Laiklik ve dinin birbiriyle çatışması düşünülemez. Türk devlet geleneği ve kültüründen üretilen laiklik, demokrasi ve inanç özgürlüğü için şart” bile denilerek anayasadaki kırmızı çizgi dışına çıkılmıyor. Üniteler yarılanınca Atatürkçülük dersi, AKP tarihine dönüyor. İnkılap Tarihi ve Atatürkçülük dersinde ne yok ki? MİLLET AFFETMEZ CHP’nin iktidar olduğu 1940’lı yıllardaki, ‘Ekmek bugün karneyle’ başlıklı gazete manşetleri, DP’nin, ‘Yeter! Söz milletin!’ seçim afişleri derse girmiş. Çalgılı çengili derste Rock’ın Roll’den Jazz’a sıralanıp Zeki Müren’i de görmüşler. Yeşilçam’ın aşk, acı, ağalık, şiddet, cinsellik içerikli, ‘Halıcı Kız’, ‘Gelinin Muradı’, ‘Kanun Namına’ gibi filmleri ile Ayhan Işık, Belgin Doruk, Öztürk Serengil, Erol Taş gibi çok sayıda artist de var. Humeyni, Saddam, ‘diktatör’ diye sıralanırken Kenan Evren de unutulmamış. AKP tarihi, 15 Temmuz, köprüler, tanklar, toplar, bomba fotoğrafları eklenmiş. ‘FETÖ’ye esir düşen Genelkurmay Başkanı kim?’ diye sorulup Hulusi Akar’ı da eklemişler. Atatürk’ün, ‘Şerefinle ölmek’ sözlerinin, 15 Temmuz’la bağlantılı yorumu sınav sorusu olmuş. Dünya liderliği, ekonomistliği övülen Erdoğan’ın, “Millet ve tarih asla affetmez” sözü, Atatürk İlkeleri İnkılap Tarihi dersinde öğretiliyor. Atatürk ve Cumhuriyet devrimlerini öğretmemek için Yeşilçam filmleri gibi film çevirenleri Türk milleti asla affetmesin!",https://www.sozcu.com.tr/ataturkculuk-dersini-yesilcam-filmine-cevirdiler-wp7559771
Sultan Uçar,YÖK gidiyor MİT geliyor!,01 Şubat 2023,"1980 İhtilali ürünü 2547 sayılı yasanın üniversitelerin başına sardığı Yükseköğretim Kanunu yine değişiyor. AKP’nin teklifiyle hazırlanan 11 maddelik değişiklik, Meclis’teki komisyonda 1 aydır çok sert tartışmalar altında görüşülüyor. Türkiye’de 131’i devlet, 75’i vakıf, Jandarma Sahil Güvenlik Akademisi ve Polis Akademisi ile 208 üniversite, 8.5 milyon üniversite öğrencisi ve 185 bin akademisyeni ilgilendiren yasa değişikliği artık TBMM’de oylanacak. “Türkiye’de her gün yasa değişiyor. Ne var bunda?” diyecekseniz, yasa değişikliğindeki anayasa aykırılıklarını çok dikkatli incelemeliyiz. AKLAMA PAKLAMA Üniversitelerde disiplin cezaları, vakıf üniversitesi gelirinin yüzde 2’sinin bankalarda tutulması, Türk-Japon Üniversitesi’ne orman arazisi tahsisi, MİT’e Milli İstihbarat Akademisi kurma yetkisi verilmesi gibi düzenlemeler var. Alanya Hamdullah Emin Paşa, Antalya AKEV, Beykent ve Nişantaşı dahil 4 üniversitenin de adı değişiyor. AKEV’in malına mülküne kim çöktü? Bu hiç konuşulmuyor. YÖK’ün kendisinin ve savcılığın daha 5 ay önce, “Sahte diploma, rektör aracı kırmızı plakasının klonlanması, milyonluk yolsuzluk” gibi soruşturmalar açtığı bazı üniversitelerin de adı değişiyor. Üniversiteler, isim değişikliğiyle yolsuzluktan aklanıp, paklanacak mı? Göreceğiz. KELEK KARPUZ “Anayasaya aykırılık” gerekçesiyle YÖK’ün yeni yasa maddelerine, muhalefet ‘şerh’ koyacak. TBMM Milli Eğitim Kültür Gençlik Spor Komisyonu Üyesi ve CHP Ankara Milletvekili, 45 yıllık eğitimci Yıldırım Kaya’yla yeni maddeleri tek tek inceledik. Üniversitelilerde, 1980 öncesi gibi sürgünler, hapis cezaları keyfi verilebilecek. Milletvekili Kaya’nın ömrü de Artvin’den Urfa’ya sürgünlerde geçmiş. Divriği-Bahtiyar Köyü öğretmeniyken Maraş Katliamı’nı protestosu edince 12 Eylül İhtilali’nde meslekten atılıp tutuklanmış. Cezaevi çıkışı, “Bu karpuz kelek kelek. Demokrasimiz gibi” diye bağıra çağıra pazarcılık yapmış. ORMAN KANUNLARI YÖK Kanunu’na eklenen maddelerle üniversitelerden atılma, sürülme, cezaevine tıkılmayı çok kolaylaştıracak, kişiye göre yoruma açık maddeler var. Anayasaya aykırı bu maddeler, Meclis’te yasalaşacak. Örneğin; Türk Japon Üniversitesi’ne, 4 yıl önce İstanbul’da bir orman arazisi tahsis edildi. Anayasa Mahkemesi, “Orman vasıflı arazi başka amaçla kullanılamaz. Hazine’ye ait orman vasıflı araziyi, anayasanın 169. maddesine göre devlet korumak zorunda ve kimseye devredemez” kararıyla tahsisi iptal etti. Yeni düzenleme, İstanbul’daki son ormanların bu üniversiteye keyfi tahsisinin de önünü açıyor. KAYYUMU İNCİTME! Üniversitelerdeki, disiplin cezasını düzenleyen 2. madde ise anayasanın eğitim-öğretim alma hakkıyla ilgili 46. maddesine aykırılık içeriyor. “Huzur, düzen bozma, saygı dışı davranış, toplantıya katılma, şeref ve haysiyete tecavüz…” gibi çok muğlak maddeler var. ‘Şerefleri ne zaman zedelenir?’, ‘Saygı-saygısızlık sınırı ne?’, ‘Hangi toplantı suç?’ Belirsiz. BÜ Rektörü Naci İnci’nin arabasının önüne çıkan Boğaziçili 14 genç, 25 yıl hapis istemiyle yargılanıyor. Kayyum rektör yarın çıkıp, “Profesörler 2 yıldır makama popolarını dönüyor. Huzurum kalmadı. İncindim” derse profesörü, öğrencisi, ‘rektöre popo dönme’ gibi bir suçla bile üniversiteden atılabilecek! HAMİDİYE YASALARI Öğrenci, akademisyen ve özgür düşünceye karşı baskılar, bundan 1.5 asır önce II. Abdülhamit’in Hamidiye Devri’nde yaşanmıştı. ‘Hafiye Teşkilatı’ kurulup okullar, öğrenciler, öğretmenler, muhbirlerce izlenip jurnallendi. Siyasetten söz etmek bile yasak olup sansür, sürgün, hapis sıradandı. Sarayburnu, yıldız, anarşi, diktatör, millet, şüphe hatta randevu kelimesi suçtu. YÖK, yeni yasayla anayasanın 131. ve 132. maddesine aykırı olarak MİT’e, Milli İstihbarat Akademisi kurma yetkisi verdi. MİT Akademisi YÖK’e bağlı olmayacağı için diplomasının, uluslararası geçerliliği de olmayacak. Bilimsel özgürlük için 41 yıldır, “YÖK kaldırılsın” derken, YÖK yetkilerini MİT’e devrettiği için bu gidişle üniversitelerin başına MİT gelecek!..",https://www.sozcu.com.tr/yok-gidiyor-mit-geliyor-wp7575601
Sultan Uçar,Üniversiteleri kapatma kararı 8 ay önce alındı!,22 Şubat 2023,"Türkiye ’de milyonlarca öğrenci, akademisyen ve siyasetçi, “Üniversitelerin hepsi niye uzaktan eğitime geçti?” sorusunun cevabını arıyor. Bu sorunun cevabı, depremin ilk 3 günü YÖK’ün tutumunda ve İstanbul’da 8 ay önce kapalı kapılar ardındaki bir toplantıda gizli. 6 Şubat gece yarısı 04.17’de Kahramanmaraş merkezli 7.7 büyüklüğünde ilk deprem oldu. Bu depremden 9 saat sonra 13.24’te 7.6 büyüklüğünde ikinci depremle sarsıldık. İlk depremden 13 ve ikinci depremden 4 saat sonra yani depremlerin ilk 24 saati bile dolmadan Yükseköğretim Kurulu (YÖK) saat 17.33’te bir karar aldı. 24 SAATTE 3 KARAR Kahramanmaraş dahil depremden etkilenen 11 ilde üniversitelerde bahar yarıyıl dönemi açılışı ileri bir tarihe erteledi. Deprem bölgedeki 8 üniversite ve yurt binalarının hiçbiri yıkılmamış veya hasar almamış olsa da Türkiye’nin dört bir yanından ara tatilde ailesinin yanına bölgeye gelen çok sayıda öğrenci, öğretmen ve akademisyen baba ocağında enkaz altındaydı. İlk eğilim, deprem bölgesindeki üniversitelerin, 17 Ağustos depremindeki gibi en geç 1.5 ay içinde eğitime açılması yönündeydi. Siyasete boyun eğen YÖK, devreden çıkarıldı. Depremin ilk 3 gününde yükseköğretimin çatı kuruluşu YÖK, birbiriyle taban tabana zıt 3 çelişkili karara imza attı. KARARSIZLAR KURULU İlk gün bölgedeki üniversiteler geçici süre eğitime kapatıldı. 9 Şubat’ta mesai saati bittikten sonra YÖK fikir değiştirdi. Başkan Erol Özvar adına Genel Sekreter H. İbrahim Ayçiçek imzasıyla tüm üniversitelere resmi yazı gönderildi. Özetle, “Bahar dönemi derslerine başlayanlar devam etsin” denilerek karar üniversite senatolarına bırakıldı. Tıp, sağlık, diş hekimliği uygulamalı bölümlerle ilgili açık-kapalı kararını YÖK alacaktı. YÖK, 10 Şubat’ta ikinci resmi yazısında bu kez uygulamalı bölümleri açma yetkisini de üniversitelere bıraktı. 11 Şubat saat 18.50’de bu kez sadece deprem bölgesi değil tüm Türkiye’deki 208 üniversiteyi örgün eğitime toptan kapattı. ŞEREF VE HAYSİYET Yükseköğretim Kararsızlar Kurulu (YKK), depremler ardı ardına sürerken çok kararlı (!) bir adım attı. Depremin 3. günü 8 Şubat’ta imzalar atılıp 9 Şubat’ta Resmi Gazete’de yayımlandı. Yükseköğretim Kanunu’nda disiplin cezalarıyla ilgili maddeler değiştirildi. Anayasanın eğitim-öğretim alma hakkıyla ilgili 46. maddesine aykırılık içeren tartışmalı 2. madde de yeni YÖK Yasası’na eklendi. “Huzuru düzeni bozma, saygısızlık, toplantıya katılma, şeref ve haysiyete tecavüz” gibi muğlak ifadeler kaşla göz arasında o deprem telaşında yasalaştı. Üniversiteliler artık keyfi kararlarla okuldan uzaklaştırılıp atılabilecek. Öğrenci kulüpleri, rektörden izinsiz bırakın demokratik eylemi artık şiir dinletisi bile yapamaz. HÜKÜMET KIZMASIN Disiplin yönetmeliğinin apar topar değiştirilmesi ve deprem bölgesine 2-3 bin km uzaktaki üniversitelerin bile eğitime kapatılması bir tesadüf mü? Hayır. Bundan 8 ay önce 21 Haziran 2022’de Üniversitelerarası Kurul (ÜAK), 254. toplantısını İÜ’de yaptı. YÖK Başkanı Erol Özvar, dönemin ÜAK Başkanı Prof. Dr. Ahmet Ataç, 208 üniversitenin rektörü dahil, yükseköğretime yön veren 300 kişi salondaydı. YÖK Başkanı Özvar rektörlere, “Üniversitelerde, hükümet aleyhine eylem ve konuşmalara meydan verecek kalabalıklar oluşmasına izin vermeyeceksiniz. Seçime yakın öğrenci kulüp çalışmalarını azaltacaksınız” diyerek açık açık talimat verdi. DERSLER YASSAK! İlk destek ODTÜ Rektörü Prof. Dr. Verşan Kök’ten geldi. Mezuniyet töreninin yapılacağı Devrim Stadı’nın adını bile ağzına almadan ‘siyasi protesto ihtimali’ gerekçesiyle ODTÜ mezuniyet törenini yasakladı. Boğaziçi’ndeki yasakçılık zaten arşa vardı.  Tüm bu yasaklamalar AKP ve YÖK’e üniversite gençliğinin tepkisini son 1 yılda arttırdı. “Türkiye Üniversite Memnuniyet Araştırması 2022”de 47 bin üniversite öğrencisine, “YÖK’ün işleyişi, özgürlükler, eğitim-öğretimden memnun musunuz?” diye soruldu. FF notu veren gençler, tek adam rejimini sınıfta bıraktı. Uzaktan eğitim kararında da rektörlere kimse fikrini sormadı. Depremzedelere yurt açma gibi insani ve vicdani bir gerekçe ardına saklanıldı. Öğrenci yurdu olmayan Galatasaray Üniversitesi gibi sayısız üniversite niye kapatıldı? Üniversite öğrencileri şimdi kampüslere gidip yemek yiyip, çay kahve içip, hocalarıyla görüşüyor ama sınıfta yüz yüze ders yapmaları yassak! “Siz padişah değilsiniz biz de tebanız” diye pankart açan üniversitelileri, seçim sathı mahallinde susturmak için Türkiye’yi yıkan deprem ve yeni YÖK yasası yetmedi, üniversiteleri toptan kapattılar.",https://www.sozcu.com.tr/universiteleri-kapatma-karari-8-ay-once-alindi-wp7599049
Sultan Uçar,Uzaktan eğitimle can kurtaramazsınız!,15 Şubat 2023,"Kahramanmaraş merkezli depremde yaşanan organizasyonsuzluk, deprem felaketini faciaya dönüştürdü. On binlerce insanımızla birlikte liyakatsizlik, siyaset ve bilime sırt çeviren eğitim enkaz altında kaldı. “Eğer bir gün benim sözlerim bilimle ters düşerse bilimi seçin” diyen Atatürk’ün kurduğu Türkiye Cumhuriyeti’ne ne oluyor? İşte bu kritik soruya, bilimsel veriler ışığında cevap aradık. Jeoloji, jeofizik, inşaat mühendislikleriyle acil yardım ve afet yönetimi bölümlerini, Uzman Eğitimci Salim Ünsal’la birlikte tek tek inceledik. Çarpıcı sonuçlar, Türkiye’nin bilime kapılarını kapattığını kanıtladı. CEHALET CEHENNEMİ Yaşadığımız her deprem sonrası ekranlarda neden hep aynı isimleri gördüğümüzü elbette sorgulamışsınızdır. Sakın ola ki, Prof. Dr. Naci Görür, Prof. Dr. Ahmet Övgün Ercan, Prof. Dr. Celal Şengör, Prof. Dr. Şener Üşümezsoy, Prof. Dr. Okan Tüysüz, Prof. Dr. Osman Bektaş gibi bilim insanı kimlikleri, ulusal sınırlara sığmayıp uluslararası bilim dünyasında adları altın harflerle yazılan hocalarımıza dair bir yetkinlik sorgulaması hadsizliğine düşülmesin. Bilimsel gerçekler karşısında susarak başını öne eğmek, kibirden arınıp tehditkâr ağzını mühürleyebilmek, yüce bir erdemlilik gerektirir. Türkiye’nin savrulduğu cehalet cehenneminin dehlizlerine öyleyse gelin birlikte inelim. AKADEMİK YOKSULLUK Rakamlara sizleri boğmak istemesem de rakamlar asla yalan söylemez. Korkunç bir gerçek var ki; Türkiye gibi deprem kuşağı bir ülkede farklı branşlarda 24 bin 640 profesörün yüzde 1’i kadar bile depremle ilgili alanda çalışan profesörümüz yok. Kocaman Türkiye’de jeolojide 55 ve jeofizikte sadece 140 profesör, 30 doçent ve 40 doktora öğrencisi var. Bu bölümlerde doktora yapacak öğrenciyi bırakalım, mezunların işsizlik oranı yüzde 70’lere çıktığı için lisans öğrencisi bile mumla aranıyor. Ülkedeki 208 üniversiteden sadece 5’inde jeofizik ve 9’unda jeoloji mühendisliği bölümü var. Türkiye’deki 199 üniversitede jeoloji ve 203 üniversitede jeofizik mühendisliği eğitimi verilmiyor. SINIFTA TEK BAŞINA 570 yıllık İstanbul Üniversitesi’nde bile artık jeoloji mühendisliği bölümü yok. 2023 YKS verilerine göre Türkiye’de sadece 9 üniversite jeoloji mühendisi yetiştiriyor. 2023’te bu üniversitelere toplam 322 kontenjan ayrılsa da 244’ü dolarken 78’i boş kaldı. 5 üniversitedeki jeofizik mühendisliği için ayrılan toplam 136 kontenjanın da 57’si boş! Çukurova Üniversitesi, jeoloji mühendisi yetiştirmek için bu yıl 21 öğrenci kontenjanı açıp okul bitene kadar her yıl 9 ay boyunca asgari ücret kadar burs vadetse de sadece 1 öğrenci alabildi. Akdeniz Üniversitesi 3, İÜ Cerrahpaşa 15, Dokuz Eylül 6 öğrenci bulabildi. Jeolojiyi seçen 244 öğrencinin 174’ü zaten ODTÜ, İTÜ ve Hacettepe’ye gitti. KADEMELİ KAPANMA Jeofizik Mühendisliği’nde de durum farklı görünmüyor. 208 üniversiteden sadece 5’ini oluşturan Ankara, Dokuz Eylül, İTÜ, İÜ Cerrahpaşa, Kocaeli Üniversitesi’nde bu bölüm var. Bu 5 üniversite 2023’te sadece 89 yani bir amfi dolusu öğrenci bulabildi. 203 üniversitede jeofizik mühendisi hiç yetiştirilmiyor. Geçen yıla kadar öğrenci alan Süleyman Demirel, Karadeniz Teknik, Sakarya, Çanakkale 18 Mart ve Sivas Cumhuriyet Üniversitesi, bu yıl birinci sınıfa öğrenci almayarak jeofizik mühendisliğini kademeli kapatıyor. İnşaat mühendisliğine 2023’te 149 üniversitede 6 bin 458 kontenjan ayrılsa da 4 bin 240’ı dolup 2 bin 248’si boş kaldı. Hakkari, Iğdır, Kırklareli, Tunceli ve Şırnak gibi 25 üniversite 1 öğrenci bile bulamadı. AFET YÖNETİMİ AFETİ Acil Yardım ve Afet Yönetimi Bölümü’ne bu yıl 22 üniversitede yüz yüze eğitim için lisansa 2 bin 870 öğrenci alındı. 2 yıllık Acil Durum ve Afet Yönetimi Bölümü’ne ise 25 üniversitede 3 bin 989 öğrenci alındı. Atatürk ve Anadolu Üniversitesi’nde her 2 bölümün açık öğretimi için ise örgün öğretimin tam 16 katı olan 45 bin 26 öğrenciye uzaktan uzağa acil yardım ve afet yönetimi öğretiliyor (!) Bu öğrenciler 4 ay sonra daha Kahramanmaraş Depremi’nin enkazı bile kalkmadan, hiç deprem, sel gibi afetleri görmeden hatta ellerine kazma kürek bile almadan diplomalarını alacak. 2023’te jeoloji mühendisliğine 244 ve jeofizik mühendisliğine 79 öğrenci zar zor bulunan Türkiye’de, 66 İlahiyat Fakültesi’ne 14 bin 849 ve 37 İslami İlimler Fakültesi’ne 5 bin 546 öğrenci kontenjanı açıldı. Üniversitede dini eğitim alan öğrenci sayısı 114 bin 237 oldu. İmamlara iş, bilim insanlarına işsizlik garantili bu zihniyeti Türkiye hızla terk etmezse enkaz altında daha çok selalar dinleriz!",https://www.sozcu.com.tr/uzaktan-egitimle-can-kurtaramazsiniz-wp7591926
Sultan Uçar,Cumhuriyeti cesur kadınlar kurtaracak!,17 Mart 2023,"Siyasi parti (!) adı altında yıllardır örgütlenen cumhuriyet karşıtları, seçimlere 59 gün kala laik, demokratik cumhuriyet rejimine karşı yine savaş açtı. Atatürk’ün ‘en ileri iki devrim’ dediği, harf devrimi ve kadın devriminin, 100 yıllık kazanımlarını yok etmeye gözlerini diktiler. Anayasanın, “Hiçbir şartta değiştirilemez, hiçbir kişi veya zümreye devredilemez” vurgulu ilk 4 maddesini kaldırma şartıyla Cumhur İttifakı’yla seçim pazarlığına oturdular. Eğitim, ekonomi, hukuk ve kadın haklarında yıllardır anayasaya aykırı yasalar çıkıyor. 98 yıl önce kapatılan tarikatlar, en sonunda AKP’nin de karşısına siyasi bir güç olarak dikildi. FITRATLARI BOZUK “Benim başörtülü bacım” diyerek 21 yıl önce mağduriyetten beslenerek yola çıkanlar, 21 yılda örtülü-örtüsüz kadınlara neler demedi. “Kadın mıdır? Kız mıdır? Bilemem” diyerek, “Kadın sus, otur” ayarı çektiler Meclis’te. “Kadın ile erkeğin eşitliği fıtrata ters” diye kadınlarla çekişip, saraylarının penceresinden hak arayan kadınları süzüp, “Kadınlar, ahlaklı olsun, kürtaj yaptırmasın. Tecavüze uğrayan doğursun, devlet bakar. Kürtaj cinayettir” sözleriyle tecavüz mağdurlarını, katil de ilan ettiler. Yolsuzluk, yoksulluk ve hukuksuzluğu sıradanlaştıranlar, ahlak kavramını kadınların bacak arasında arıyor. ZİHİNLERİ GARABET Tarikat yurtlarında çocuklar toplu tecavüze uğradığında, “Bir kereden bir şey olmaz” diye gülenler, cinsel istismar mağduru çocuklar için Meclis’te komisyon kurulmasını reddedenlerdi. Türkiye’de son 10 yılda 440 bin çocuk doğum yaptı doğum! “Kahkaha atan kadın iffetli değil” diyerek, kadına gülmeyi bile çok gören garabet bir zihniyet ülkeyi yönetiyor. Tarikatlar istemedi. Tek adamın tek imzasıyla Türkiye, İstanbul Sözleşmesi’nden çekildi. Tepkilere, “Kadına şiddet abartılıyor” diyerek, kızdı. Türkiye, İstanbul Sözleşmesi’nden çekildikten sonraki 3 yılda 603 kadın ve AKP iktidarındaki 21 yılda tam 7 bin 990 kadın, erkek cinayeti kurbanı oldu. KADINLAR UNUTMAZ Meclis’te, ‘Anam, bacım’ dedikleri kadınlara, mitingte “Bunlar çürük, bunlar sürtük” diye bağırdılar. TDK sözlüğünde, ‘Erkeklerle düşüp kalkan, hayat kadını, fahişe’ deniliyor. Çürük siyasetin nişanı, utanç vesikası bu sözlerdir. Şimdi de Yeniden Refah Partisi, Cumhur İttifakı’na katılmak için 6284 sayılı yasayı kaldırmaları şartını masaya sürdü. İktidarın sözde ilim adamı zat, Kahramanmaraş merkezli depremleri ve Şanlıurfa’daki selleri, kadınların dövülmesi, öldürülmesini engelleme amaçlı 6284’ün kaldırılmamasının yol açtığı musibetlere bağladı iyi mi! Kadını eksik etek gören bu zihniyete göre, kadın beyanını esas alan yasa mı olurdu (!) EVDE SİZ OTURUN! Anayasaya aykırı da olsa, kadın erkek eşitliğine inanmadığını söyleyen bir cumhurbaşkanımız var. “Türk kadını evinin süsü. Kadınlar iş aradığı için işsizlik yüksek. Kadınlar çalışmayıp, evde oturup, en az 3 çocuk yapsın” diyenler, karı kocanın en mahremi yatak odasına kadar karıştı. Atatürk’ün kurduğu Türkiye’yi, Nazi Almanyası’yla eşleştiren, kadınları kara çarşafa sokup, Afganistan, İran’daki gibi peçe taktırıp, evde oturtmak isteyen, laik eğitim düşmanı Hizbullahçı Hüda Par’la seçim ittifakı için de masaya oturuldu. AKP, işte bu zihniyetlerle el sıkışırsa kim şaşırır? Hiç kimse. Türkiye, Küresel Cinsiyet Eşitliği Endeksi’nde 146 ülke içinde Nijerya, Etiyopya, Gana’nın bile gerisinde 124.  sıraya durduk yere düşmedi. ATATÜRK’ÜN KIZLARI Türkiye’de bunlar olurken; barış, insan hakları ve toplumsal cinsiyet eşitliğine hayatının 32 yılını adayan aktivist bir Türk kadını ilk kez Beyaz Saray’da ağırlanıyordu. Türkiye Kadın Dernekleri Federasyonu Başkanı Canan Güllü. “Uluslararası Cesur Kadın Ödülü” kazanan ilk Türk kadını. ABD Başkanı Joe Biden’in eşi, First Lady Jill Biden ve Dışişleri Bakanı Antony Blinken ödülünü verdi. Canan Güllü kim mi? Öğretmen Gülseli ve bürokrat Ahmet Hamdi Güllü’nün kızı. 9 yaşında çocukken ‘kızlar okusun’ diye çabalıyordu. Türkiye’nin tüm illerini 9 kez ve 650 ilçeyi tek tek dolaşıp, 89 bin mağdur kadına ulaştı. 500’den fazla genç kızı istismardan kurtardı. Atatürk Üstün Kadın Ödülü ve Uğur Mumcu Mücadele Ödülleri baş tacı. Beyaz Saray’da ayakta alkışlanan bu cesur kadın, Türkiye’ de ‘Kadınları dövmeyin’ dediği polislerce dövülüp, yerlerde sürüklendi. Müftülere resmi nikah yetkisi verilmesine karşı çıkınca, AKP, 2 yıl TBMM’ye girişini yasakladı. “Enseste karşı çalıştığım için ‘ahlaksız kadın’ unvanı verilen bir başkanım” diyerek, Türkiye’nin acınası hallerini özetliyor. Asla umudunuzu kaybetmeyin. Atatürk’ün cesur kızlarının kararlı adımları Türkiye’yi aydınlık yarınlara taşıyacak.",https://www.sozcu.com.tr/cumhuriyeti-cesur-kadinlar-kurtaracak-wp7623380
Sultan Uçar,Savaş uçaklarını şeyhler mi uçuracak?,02 Mart 2023,"İlk ve orta dereceli okullarda tarihten coğrafyaya, ders kitaplarına 15 Temmuz darbe kalkışması bir kahramanlık öyküsü olarak girdi. FETÖ kalkışmasından AKP iktidarı, payına düşen mağduriyeti aldı. Darbe girişiminin araştırılması için verilen önerge, iktidarın oyuyla TBMM’de reddedildi. Kalkışmanın faili kim? Bilmiyoruz. Bu sorunun cevabını, bu yazıda da aramıyoruz. Atatürk’ün, Türk milletiyle omuz omuza 1920’de Kurtuluş Savaşı’nda kurduğu Türk Silahlı Kuvvetleri’nin başına 15 Temmuz’dan sonra ne geldi? Üzülerek yazıyorum ki, Türk Hava Kuvvetleri savaş uçaklarını uçurabilmek için ilk kez dışarıdan pilot alımı duyurusuna çıktı. 15 Temmuz’la ilgisini inceleyelim. SİVİL VESAYET Devlet kurumlarında 15 Temmuz’da en ağır darbeyi TSK’nın asırlık eğitim sistemi aldı. Genelkurmay başkanları dahil ordunun beyin takımını yetiştiren Işıklar,  Maltepe ve Kuleli Askeri Lisesi ilk kapatılanlar oldu. Askeri disiplinle ortaokul birinci sınıfa 11 yaşında girip, çakı gibi subaylar yetiştirilmesi geleneği bitti. 15 Temmuz tutuklamaları sürerken 2 haftada kapatılan askeri liselere, harp akademileri, astsubay okulları eklendi. Cumhurbaşkanı emriyle 2 ay sonra Milli Savunma Üniversitesi (MSÜ) kuruldu. Tarihçi Prof. Dr. Erhan Afyoncu rektör atandı. Kara, Hava, Deniz Harp Okulları ile 7 enstitü kurulup, ordu sivil bir rektöre bağlandı. 1-6 Mart ARASI Askeri liseler kapalı olduğu için MSÜ, 18 yaşını çoktan geçmiş gençleri alabiliyor. 2022’deki harp ve astsubay okulları sınavına 550 bin kişi girdi. Kara Harp Okulu’na 900, Deniz Harp Okulu’na 270, Hava Harp Okulu’na 250 ve astsubay MYO’lara 2150 olmak üzere yaklaşık 3 bin 500 kontenjan açıldı. 2023 MSÜ askeri öğrenci aday belirleme sınavı başvuruları 1-6 Mart arası yapılacak. ÖSYM’yle de 29 Aralık 2022’de protokol imzaladılar. 2023-2024 askeri öğrenci sınavlarını yine ÖSYM yapacak. Sınav 2 Nisan’da. Harp okuluna girmek isteyenlerin YKS birinci aşaması olan TYT ile ikinci aşaması AYT’yi kazanması şartı var. TARİKATLARA SERBEST Harp akademilerine girmek için sınav kazanmak yetmiyor. 2023-2024 yılı başvuru şartnamesini satır satır okudum. Teröristler, vatan hainleri, casuslar, hırsızlar, rüşvetçiler, dolandırıcılar, kaçakçılar, ihale fesatçıları, sapıklar, devleti soyanlar, kumarbazlar, fahişeler, evli biriyle aşk yaşayanlar hatta evliler, hamileler, çocuklular, boşanmışlar bile kesinlikle orduya alınmıyor. Kadınların boyu 160 cm ve erkeklerin 165 cm olması gibi tüm ayrıntılar yazılmış. ‘Kendisi, annesi, babası, kardeşlerinin irticai bölücü faaliyetlere karışmamış olma’ maddesi 21 Mart 2021’de yönetmelikten çıkarıldı. ASKERİN ŞAHSİYETİ Atatürk devrimlerine, cumhuriyete, laiklik ilkesine karşı tarikatlara, harp okullarının kapısı açıldı. Yeni başvuru şartlarının 7. maddesinin ‘d’ fıkrasında, “Türk Silahlı Kuvvetleri’nin manevi şahsiyetine gölge düşürmemiş ve askerliğin şeref ve haysiyetiyle bağdaşmayan fiil ve hareketlerde bulunmamış olma” şartı aranıyor. Üniformasını çıkarıp, cübbesini giyip, sarığını takan ve anayasaya göre suç olan tarikata gidip, şeyhinin dizinin dibine çöküp, el ayak öpen bir komutan, Türk ordusunun şahsiyetiyle nasıl bağdaştırılabilir? Türk milletine, bu sorunun cevabını gözbebeğimiz harp okullarına öğrenci alanlar bile veremez. Atatürk’ü devlet nişanlarından çıkaranlar, Türk milletinin yüreğinden Başkomutan Atatürk sevgisini çıkaramaz. KANATSIZ KARTALLAR Hava Kuvvetleri’ndeki 1815 subay, 15 Temmuz’da KHK’yla atıldı. Atılanların 776’sı F16 gibi savaş uçaklarını uçuran pilottu. TSK, pilotlarının yüzde 70’ini kaybetti. Pilotların 668’i muharip yani Suriye sınır ötesi, PKK’yla mücadele gibi savaşa katılmıştı. Ordudaki 1301 pilot sayısı, 525’e kadar düştü. 287 pilot da önceden emekli olmuştu. Zorunlu geri çağrıldılar, döndüler ama yetmedi. NATO’nun 1 koltuğa 1.5 pilot sayısı şartı yakalanamadı. THK kurulduğu 1911’den 112 yıl sonra ilk kez, ‘dış kaynaktan pilot sınıfı muvazzaf subay’ alımına çıktı. ‘Dış kaynak’ diye tanımlasalar da yurt dışından savaş pilotu ithal edilmiyor. Pilotaj, havacılık, uzay, makine, uçak mühendisliği mezunları 19 Mart 2023’e kadar başvurabilir. Kazananlar, ‘Askerlik ve Subaylık Anlayışı’ eğitimine alınacak. Türk milleti 13 yıldır göklerde gezinen yerli ve milli uçağı beklerken, Türk Hava Kuvvetleri’nin, ‘Gökyüzü Kartalları’ pilotlarından da oldu. Savaş uçakları, irticacı şeyhlerinin üfürüğüyle uçurulmayacaksa kapatılan askeri liseler çok acil açılmalı!",https://www.sozcu.com.tr/savas-ucaklarini-seyhler-mi-ucuracak-wp7607920
Sultan Uçar,Adaleti yumrukladılar!,31 Mart 2023,"Atatürk ’ün yanında durup, saraya karşı başkaldırdığı için hakkında idam fermanı yayınlanan, Kurtuluş Savaşı’nda kefen parasını bağışlayan, cumhuriyetin ilk Diyanet İşleri Başkanı Mehmet Rıfat Börekçi’yi kendisine rehber aldı. Tarikat bağnazlığı, dinin siyasete alet edilmesi, haksızlık ve hırsızlıklara karşı çıktı. Dinin yegane sigortasının laiklik ve cumhuriyet olduğunu savundu. Hafızlık töreni adı altında toplaşan imamların, Atatürk’e, ‘zalim ve kafir’ diye çemkirmesine, “Atatürk’ün kurduğu devletin memurusun. O devletten maaş alıp Atatürk’e lanet okuyorsun. Çünkü sen alçaksın, namussuzsun, hainsin!” demekten korkmadı. Kim mi? AÇILIM SAÇILIM İktidarın gözünde sakıncalı bir ilahiyatçı olan Din Kültürü ve Ahlak Bilgisi Öğretmeni Cemil Kılıç. Marmara Üniversitesi İlahiyat Fakültesi’nden bir lisans ve bir de ‘Kelam ve İslam Felsefesi’ alanında yüksek lisans olmak üzere kapı gibi çift diploması olan bir ilahiyatçı, yazar. Öğretmenlikte 24. yılına girerken hakkında 25 soruşturma ve davalar açıldı. Açılım saçılım döneminde bizzat AKP’nin ders müfredatına aldığı, ‘Alevilik’ konusunu, Alevilik sanki suçmuş gibi, derste anlattığı için bile hakkında soruşturma açıldı. Suçları öyle büyüktü ki! İnanca not verilemeyeceğine inanıyordu. Din dersinde bütün öğrencilerine sınavda 100 tam not verdiği için bile cezalandırıldı. CAHİLİYE DEVRİ Mİ? MEB’in kadrosunda yer alan ve sayıları 48 bini geçen Din Kültürü ve Ahlak Bilgisi öğretmeninin çoğunluğuna hiç benzemiyor, susmuyordu. Hakkında öyle soruşturmalar açtılar ki, “Türkçe’yi yücelttin” diye bile ceza verdiler. “İslamcılar, Hz. Muhammed öncesi cahiliye devrinin temsilcileri gibi. İslamcı sapkınlığa karşı çare Muhammed-i Müslümanlık’tır” çağrısı yaptığı için bile müfettişlere ifade verdi. Sosyal medyada yaptığı paylaşımlarla Cumhurbaşkanı Erdoğan’a, Milli Eğitim Bakanı Mahmut Özer’e, AKP’ye, devlet büyüklerine hakaretle suçlanıp MEB Yüksek Disiplin Kurulu’na sevk edildi. Cemil Kılıç’ın, 13 Aralık 2022 tarihi itibarıyla 6 yaşındaki oğlu dışında ders verebileceği bir öğrencisi ve artık gideceği bir okulu yoktu, öğretmenlikten atıldı. YOBAZLAR PUSUDA Takvimler 23 Mart 2023’ü gösterirken can güvenliğini de tehdit eden bir fiziki saldırıya uğradı. O gün köyden annesinin gönderdiği bir sepet yumurtayı almak için evden çıkmıştı. Gülümseyerek yanına yaklaşan biri ne tezat ki, “Selamünaleyküm” yani “ Allah sizi her türlü kaza ve beladan korusun” diye selamladıktan sonra, “Allahu Ekber” diye tekbir getirerek, Cemil Kılıç’a öldüresiye vurmaya başladı. Ara sokakta pusuda bekleyenleri de tekbirlerle çağırdı. Ali İsmail Korkmaz’ı hatırladı. Çıkmaz bir sokakta öldürülecekti. Kadınlar, yardımına koşunca yobazlar kaçtı. Uyuşturucu ve hırsızlıktan sabıkalı 3 cani yakalansa da ilk mahkemede yine sokağa salındı. DEMOKRASİ DERSİ Toplumu öldürme güdüsüyle kutuplaştıran bu korkunç hınç, öfke ve nefretin perde arkasında ne vardı? Araştırdım. İnanmakta zorlansak da adaletin tecelli ettiği bir mahkeme kararı var. MEB Yüksek Disiplin Kurulu’nun meslekten attığı öğretmen Cemil Kılıç, Avukatı Burak Sabuncu aracılığıyla İstanbul 12. İdare Mahkemesi’ne yürütmenin durdurulması talebiyle bir dava açmıştı. Cumhurbaşkanı’nın ‘Sürtük’, Egemen Bağış’ın ‘Bakara makara’ ifadeleriyle Tuğçe Kazaz’ın “Başka dinleri de denediği için Diyanet İşleri Başkanı olması” gibi önerilerle Diyanet İşleri’nin Atatürk’e lanet okuyan illegal bir yapılanma içinde olduğu da dava dosyasına girdi. 9 Mart 2023’te yayınlanan 15 sayfalık kararında mahkeme, düşünce özgürlüğü ve demokrasi dersi verdi. KILIÇLAR ÇEKİLEMEZ Mahkeme kararında; cumhurbaşkanını eleştirse ve AKP aleyhine olumsuz görüşleri sübuta erse de Kılıç’a en fazla 1 yıl kademe durdurma cezası verilebileceği, bunun dışında idari, adli, mali ceza verilemeyeceğinin altını çizdi. 657 sayılı yasaya göre, “Atatürk’e hakaret, vatan hainliği, savaştan kaçma, tecavüz, hırsızlık” gibi suçları işleyenlerin, memuriyetten atılması gerektiği vurgulandı. “Fiil ile disiplin cezası yasa hükümleriyle örtüşmüyor, uygunluk göstermiyor. Hukuka aykırı işlemin uygulanması halinde telafisi güç zararlar doğacak” diye MEB’i uyardı. İlahiyatçı Cemil Kılıç’ın göreve iadesi için mahkemenin tanıdığı 1 aylık süre 9 Nisan 2023’te dolacak. Atatürk’ün, “Din gibi temiz bir duygu, politika gibi kirli oyunlara alet edilemez” sözünü unutmazsanız, Türkiye’yi karanlığa çekmek isteyen kirli odaklar, bir gün herkese lazım olacak adaleti yumruklama cüreti gösteremez!",https://www.sozcu.com.tr/adaleti-yumrukladilar-wp7638541
Sultan Uçar,Diploma kayalara çarpmış!,24 Mart 2023,"Türkiye , 21 yıldır kendisinden ‘şahsım’ diye söz eden bir şahsın diplomasını arıyor. Diploma nedir? Bireyin bir alanda eğitim aldığını ve yeterliliğini kanıtlayan resmi belgedir. Latince kökenli bu kelime, ‘tanıklık ediyoruz, yetkin’ anlamında kullanılır.  Arapça’da ‘icazet’, Fransızca’da ‘diplome’, Türkçe’de ‘her türlü resmi evrak, ruhsat’, Yunanca’da ‘ikiye katlanmış parşömen evrak’ anlamına gelen diploma, doğruluğu onaylanmış bilginin kanıtıdır. Kamu veya özel sektörde iş başvurusunda, beyanın ötesi ve üstünde, eğitim halinizi devletin resmi tescilidir. Diplomayı masaya koyunca, sorgulama biter, şüphe anında dağılır. YANIP KÜL OLMAZ Cumhuriyetin kurucusu Atatürk’ün hangi okulu bitirdiği veya bitirmediğine dair bir yurttaş olarak kuşkuya mı düştünüz? Cumhurbaşkanlığı Devlet Arşivleri Başkanlığı’na başvurursunuz. Arşivler açılır, diploma veya diplomaları olup olmadığını görürsünüz. İlkokulu Selanik Şemsi Efendi Mektebi’nden tutun da Selanik Mülkiye Rüştiyesi, Manastır Askeri İdadisi ve 13 Mart 1899 yani 124 yıl önce ‘Kurmay Yüzbaşı’ rütbesiyle bitirdiği İstanbul Harp Akademisi diplomasına kadar, Osmanlı mühürlü diplomaları birkaç saniyede önünüze serilir. Kimse de çıkıp, ‘Mustafa Kemal’in bitirdiği okullar Selanik’te, düşman toprağında kaldı. Diploma yandı, bitti, kül oldu, gitti’ diyemez. ÖZEL DEĞİL GENEL Hak edilmiş bir diplomanız varsa ömrünüz boyunca peşinizden gelir. Mezuna orijinal onaylı kaşeli bir nüshası verilip, orijinal diğer nüsha da arşivde tutulur. İnsanız, olur ya kaybettik. Okulunuza gidersiniz, diplomanızın eşdeğeri, ‘duplika’ denilen bir belgeyle diplomanız olduğuna dair güven tazelersiniz. Atatürk’ün bırakın diplomasını, 142 yıl önce babası Ali Rıza Efendi’nin çıkardığı 1881 tarihli nüfus cüzdanına bile ulaşırsınız. Nüfus cüzdanı her ne kadar ‘özel’ olsa da devleti yöneten bir şahsiyet için o bile ‘genel’ olur. Siyasetçinin özel hayatına dair gizli görüntüsüne, “Ne özeli bunlar genel” diye bağıran birinin, diploması mahrem olamaz. ÜNİVERSİTELERİ BELLİ Türkiye’nin 12 cumhurbaşkanının mezun oldukları okullara baktığımızda; İsmet İnönü, Mühendishane-i Berri Hümayyun’u (Kara Harp Okulu), 120 yıl önce 1903’te birincilikle bitirmiş. Celal Bayar, Bursa İpek MYO ve Fransız Koleji. Cemal Gürsel, Cevdet Sunay, Kenan Evren; Kara Harp Akademisi. Fahri Korutürk, Deniz Harp Akademisi mezunu. Turgut Özal, Süleyman Demirel, İTÜ, Ahmet Necdet Sezer, Ankara Hukuk ve Abdullah Gül, İÜ İktisat mezunu. 13. cumhurbaşkanı seçimi için 14 Mayıs’ta sandık başına gidilecek. Sandık kurulmadan 12. Cumhurbaşkanı Erdoğan’ın mahkemelere taşınmış diploması 21 yıldır olduğu gibi yine ‘var-yok’ diye tartışılıyor. LİSE DİPLOMASI ÇİFT “Üniversite diploması var mı?” sorusuna dair herkesin kendince az çok bir fikri var. Cumhurbaşkanlığındaki resmi özgeçmişinde; 1965 yılı Kasımpaşa Piyale İlkokulu mezuniyeti çok net. “1973’te İstanbul İHL’den mezun oldu. Fark dersleri sınavını vererek Eyüp Lisesi’nden de diploma aldı” ifadesi ise eğitim tarihinde ilk ve tek. Görünen o ki, 21 yıldır üniversite diploması tartışılsa da cumhurbaşkanının lise diploması çift (!) Liseden mezuniyet için tüm derslerini geçmesi gerekir. Sınıfı geçmediyse İstanbul İmam Hatip’ten nasıl mezun oldu? Mezun ise Eyüp Lisesi’nden hangi fark derslerini vererek ve niye ikinci lise diplomasını aldı? Bilinmiyor. BİR BİLEN KONUŞSUN Marmara Üniversitesi’nin kuruluşundan 2 yıl önce tarihli diplomayı ‘dekan’ olarak imzalayan ve 5 yıl önce ölen Prof. Dr. Ö. Faruk Batırel’e, defalarca diplomayı sordum, sustu. Bakanlar Kurulu kontenjanından 2003-2007 yılları arası YÖK üyeliğine atanması sus payı mıydı? Bilemeyiz. Şimdi de Gelecek Partisi Genel Başkan Yardımcısı, Eğitim Politikaları Başkanı ve YÖK eski Başkanı Yusuf Ziya Özcan, “RTE, üniversite diploması olmadığı için CB olamaz” dedi. Ona da, “AKP iktidarının atadığı YÖK eski Başkanı olarak, başkan koltuğunda otururken niye konuşmadınız?” diye sordum. “Sultan Hanım, kayalara çarptığınız ve bir sonuca ulaşamadığınız zaman genellikle söylenecek söz olmuyor” dedi. Gerçeklerin çarptığı kayalar kim? Erdoğan mı? Gül mü? Davutoğlu mu? Atatürk’ün koltuğunda 7 yıl cumhurbaşkanı olarak oturan Abdullah Gül, ‘Bir bilen’ olarak Türk Milleti’ne diploma gerçeğini açıklamakla mükellefsiniz. Sine-i millete dönmekten korkmayın!..",https://www.sozcu.com.tr/diploma-kayalara-carpmis-wp7630880
Sultan Uçar,Kadınlar noktalayacak!,29 Nisan 2023,"Siyasal iktidar, Cumhuriyet devrimlerini yıkabileceği sanısıyla 21 yıl nafile bir çaba içine girdi. Bu çabanın temelleri 1950’li yıllara dayanır. Tarihsel gerçeklikten uzak hezeyanlarla, kadınların gücünü hafife alıp, akıllarınca alay ettiler. Cumhuriyet devrimlerinin temelinde, bu topraklardaki bin yıllık kadın esaretini sonlandıran özgürlükler olduğu gerçeğini, reddettiler. Kadınların, kazanılmış özgürlük sınırlarını ihlal eden kararlar alıp, İslam devrimi yaptıklarını sandılar. Asrın dâhisi Atatürk, 100 yıl önce Cumhuriyet’i kurarken; eşitlikçi, laik, demokratik kurumlarla, Türkiye’nin kendinden sonraki yüz yıllarını sağlama aldı. Vizyonsuzluktan, göremediler. SANDIK İFFETİ Cumhuriyet devrimlerinin temeli, kadınlar ve gençlerin özgürlükleri üzerine inşa edildi. Siyasal İslamcılar, kadınların gücü ve özgürlüğüne karşı direndikçe direndi. Kadınların varlığını kabul etmedikleri gibi cinayetleri, tecavüzleri, çocuk yaşta tarikat şeyhlerinin tuzağına düşürülmelerini de görmediler. Tutturdular, “Kadın ile erkek eşitliği fıtrata aykırı”, “Kadının tek kariyeri annelik”, “Kadınlar çalıştığı için işsizlik var”, “Kadının fıtratında kölelik var”, “Kız mıdır kadın mıdır bilemem”, “Sokakta gülen kadın iffetsizdir” diye konuştukça, konuştular. AKP bir tek, “Dini siyasete alet etmek, hırsızlık, yolsuzluk, torpil asıl iffetsizliktir” diyemedi. AMPUL PATLADI Cumhuriyet ve Atatürk düşmanı tarikatlar, AKP’nin, ‘Al gülüm, ver gülüm’ tavizleri ile yer altından çıkma cüreti buldu. Cumhurbaşkanı ve İçişleri Bakanı, yasalara aykırı tarikatları kapatmak yerine, devlet malı tahsislerle maddi açıdan da palazlandırıp, oy devşirmek için icazet almaya gitti. Tarikat şeyhlerinin, çocuklara tecavüzleri bile görmezden gelindi. Tarikatlar istedi, köylerdeki 32 bin okuldan 19 bin 693’ünü kapattı. Sembolü, ‘Ampul’ olan AKP, bu hamlesiyle köylünün eğitimle kalkınma ışığını söndürdü. Öğretmeni köylerden çeken AKP, köylüyü en yobaz tarikat Diyanet, Nurcular, Menzilciler bilmem necilerin cübbeli sarıklı sözde imamlarının insafına terk etti. KÖYLÜ AFFETMEZ CHP Genel Başkanı Kemal Kılıçdaroğlu’nun Eğitim Danışmanı Uzman Eğitimci Ali Taştan tek tek raporladı. Rapora göre; Yıl 1927, nüfus 13 milyon 648 bin. 3 milyon 305 bini şehirde, 10 milyon 342 bini, yani yüzde 75.7’si köyde yaşıyor. Yıl 2007, nüfus 70 milyon 586 bin. 20 milyon 838 bini, yani yüzde 29.5’i köyde yaşıyor. Yıl 2021, nüfus 84 milyon 680 bin. 5 milyon 771 bini yani yüzde 6.8’i köyde yaşıyor. AKP’nin iktidara geldiği 2002’de Türkiye’de toplam 13 milyon 285 bin öğrenci vardı. Onların yüzde 23.9’u olan 3 milyon 275 bini köyünde okula gidiyordu. 2023’te öğrenci sayısı 19 milyon 155 bine çıksa da, sadece yüzde 3’ü olan 609 bini köyünde/beldesinde okula gidebiliyor. 2002’de geldiklerinde köy ve beldelerde 6 bin 388 okul öncesi, 25 bin 258 ilköğretim, 755 lise vardı. MÜJDELER OLSUN (!) Çarpıcı sayılar, köy okullarının kapatılmasındaki asıl hedefin, tarikatlar eliyle Cumhuriyet’i yıkmak olduğunu ortaya koyuyor. Köy okulları, kız çocuklarının eğitimli bireyler olarak yetişmesi devrimiydi, AKP karşı devrimle kapattı. Köyden, öğretmeni çekip geride bir tek imam bırakan bu zihniyet şimdi köy okullarını açmak için, ‘Yaşam Merkezi’ adı altında harekete geçti. Yıkık dökük köy okullarını sıvayıp, boyayıp kapısına yaşam merkezi yazıp, böylece köylünün ayağına eğitim götürmüş gibi bir lütufta bulunuyorlar. Cumhurbaşkanına seçim öncesi köy okullarının tamamını açacaklarına dair MEB’de şu anda harıl harıl bir müjde raporu (!) daha hazırladıklarını duydum. Anadolu köylüsü, yapılanları unutmadı. İRAN YAPAMAZSINIZ Türkiye, 15 gün sonra 28. dönem milletvekillerini ve 13. cumhurbaşkanını seçecek. Yurt içindeki 61 milyona yakın seçmenden, yüzde 50.6’sı kadınlardan oluşuyor. Kadın seçmenler 723 bin 737 farkla, erkekleri geçti. İstanbul Sözleşmesi’nden çıkılıp, 6284 sayılı yasanın Cumhur İttifakı ortaklığında pazarlık konusu yapıldığını kadınlar görüyor. Atatürk’ün kurduğu Türkiye Cumhuriyeti’ni, AKP gibi ufak tefek siyasi sarsıntıların, Humeyni’nin İran’ına dönüştürmeye gücü yetmez. Türkiye gibi laik, demokratik kökleri sağlam atılmış bir ülkede yurttaşlar, iktidar ve cemaatler lehine, cumhuriyet devrimlerinden vazgeçeceğini beklemek bir ütopyadır. Türkiye’nin, ikinci yüz yılına mührü, kadınlar vuracak. “Çürük, sürtük, çukur, illet, zillet, kanırta kanırta” diye bağırıp, “Sen kimsin ya?” diye soranlara, sandıklar açıldığında kim olduklarını gösterecekler. Atatürk devrimlerinin hayati önemini, AKP’den daha iyi hiçbir siyasi parti, millete bu netlikte anlatamazdı!",https://www.sozcu.com.tr/kadinlar-noktalayacak-wp7668630
Sultan Uçar,“Urfa Balıklıgöl’deki balıkların cinsi ne?”,14 Nisan 2023,"Torpilin adını ‘mülakat’ koyan tek adam rejimi, seçimler olmasa mülakat sınavını kaldırma sözü verir miydi? Hayır. Mülakat kelimesini TDK, “Bir işe alınacak kişiyi seçmek amacıyla adaylarla tek tek ve yüz yüze görüşme” olarak tanımlıyor. Gerçek ve adil bir sınav mı? Mülakat, Şanlıurfa Balıklıgöl’deki balık cinsinin sorulduğu, liyakat dışı siyasi kadrolaşmanın kılıfıdır. AKP’nin mülakattan anladığı ise KPSS’yi alın teriyle geçip, Türkiye birincisi bile olsanız, AKP’li değilseniz ve torpiliniz de yoksa asla devlete atanamazsınız. “Kimsesizlerin Kimsesi” sloganıyla iktidar olan AKP, mülakat sınavı adıyla 21 yıldır on binlerce gence devlet kapısını kapattı. MÜLAKAT KILICI Eğitimden, emniyete, üniversitelerden, belediyelere hatta hakim ve savcı atamalarında bile iktidar, mülakat sınavını bir kılıç gibi kuşandı. Sınav, puan tanımayan yandaş atamalarla, toplum vicdanındaki, devlet ve adalete olan güveni yıkıp geçti. Oysa işsiz güçsüz öğretmen adayları, ana babalarının gizlice cebine sıkıştırdığı üç beş kuruşla zar zor bir kat elbise, ayakkabı alıp, muhteşem mülakat jürisinin önüne çıkabiliyordu. Kamera görüntüsü alınmadan yani delil bırakmadan, yargı yolu böylece kapatılıp, gençlerin gelecek hayalleri paldır küldür çiğnendi. Şu an siz bu satırları okurken MEB, 45 bin öğretmen alımı için yüzbinlerce öğretmeni, mülakat sınavında hizaya çekip, ayrıştırıp, eliyor. ÖTEKİ MAHALLE Mülakat sınavı, devlet desteğiyle işlenen siyasi bir organize suça dönüştü. Üstelik mülakat yapan jüri öyle pervasızdı ki, ne sordukları soruların trajik komikliğinden utandı, ne de kul hakkına girmekten korktular. ‘Öteki mahalle’ gördükleri gençleri, yazılı sınav başarıları nedeniyle ayakta karşıladılar. Mülakatta yazılının yarısı not verip elediler. KPSS’de 90 puan alıp mülakatta, düşük puanla elenen 25 yaşındaki öğretmen Merve Çavdar’ı hatırladınız mı? 25 yaşındaydı. Atanamadığı için bunalıma girip, intihar etmişti. AKP şimdi seçim sürecinde CHP’den kopya çekerek, 21 yıl sonra mülakatı kaldırmayı vadediyor. Bu çarpık sınavda neler sorulmadı ki! MISIR APARTMANI Başkomutan kim? Cumhurbaşkanı. Rektörü kim atar? Cumhurbaşkanı. Devlet Denetleme Kurulu kime bağlı? Cumhurbaşkanı’na. Türk yapımı geminin adı ne? Bayraktar. Üçüncü köprünün adı? Yavuz Sultan Selim. Asya-Avrupa’yı birbirine bağlayan proje? Marmaray. Adalet Bakanı kim? Bekir Bozdağ. TL simgesini kim buldu? Tülay Lale. İHH Başkanı kim? Bülent Yıldırım. İstiklal Marşı Şairi Mehmet Akif Ersoy’un, “Arkadaş yurduma alçakları uğratma sakın” dizelerinin anlamı değil, ‘Hangi apartmanda öldü?” sorusu mülakatta soruldu. Cevap, Mısır Apartmanı. Şairin, marşı yazdığı için kazandığı 500 TL ödülünü, o tarihteki Kızılay’a bağışladığı konuşulmadı. BIYIKLI SAZANLAR Yine mülakatta soruldu: Kuran-ı Kerim’in sayfalarını toplattıran halife kim? Ebubekir. Osmanlı’nın ilk halifesi kim? Yavuz Sultan Selim. Hicret ne zamandı? 622. Bir şeyhülislam adı? Ebussuud Efendi. Ağrı Dağı kaç metre? 5137. Gayri sahih nesep ne? Soyu belli olmayan evlilik dışı doğan çocuk, piç. Şairlerin efendisi kim? Necip Fazıl. Aday, Nâzım Hikmet dediyse elendi. Sözleşmeli öğretmene mülakatta soruldu, “Urfa Balıklıgöl’deki balıkların cinsi ne?” Vallahi billahi bildim, Bıyıklı Sazan! Ama kırpık bıyıklı mı? Bilemem. “Suç ve Ceza kimin eseri?” Dostoyevski. Biz de sorsak, “Torpilin adını mülakat koymak kimin eseri?” Cevabı hepiniz biliyorsunuz. BEDDUA SERBEST Fidan Pedük, garsonluk yapıp İÜ’de okudu. Moleküler Biyoloji ve Genetik çift dal yüksek lisansı var. Doktora yapıyor. KPSS’de 87.8 puanla Türkiye birincisi oldu. Mülakatta, Hindistan’ın başkenti soruldu, bildi. Torpilin başkenti, sorulmamıştı. Jüri, 55 sözlü not verip, ‘yetersiz’ bulup, eledi. Sınıf öğretmenine, “Tahinin hammaddesi ne?” diye sordular. ‘Zıkkımın kökü’ demeyip ‘Susam” dedi, bildi, elendi.  Mağdurlar, Ankara 14. İdare Mahkemesi’nden, ‘Mülakat soruları keyfi’ kararı alsa da umursanmadı. Evlere şenlik bir başka dava İstanbul’daydı. Bakırköy Adalet Komisyonu, infaz koruma memuru alacaktı. Oğlu mülakatta elenen baba Niyazi Aykut, “Mülakatta haksızlık yapanın, Allah belasını versin.” diye, Adalet Bakanı’na mektup yazdı. Şerefleri zedelendiği gerekçesiyle dava açtılar. Yerel mahkeme babayı 7 bin 600 lira para cezasına çarptırdı. Yargıtay Ceza Davaları Genel Kurulu, “Birinin kötü duruma düşmesini gönülden isteyip, ‘Allah belanı versin’ diye beddua etmek suç değil” diyerek, kararı bozdu. İktidar, 21 yıl sonra mülakatı kaldırma müjdesiyle adaylara ‘sazan’ muamelesi yapıyor. Mağdurların dua ve bedduayı kime edeceği artık kendilerine kalmış!",https://www.sozcu.com.tr/urfa-balikligoldeki-baliklarin-cinsi-ne-wp7653453
Sultan Uçar,Namussuz namuslular!,07 Nisan 2023,"Türkiye ’de, namussuzların namuslulara ‘namus’ dersi verdiği bir dönem yaşanıyor. 40 yıl önce Ertem Eğilmez’in çektiği ve Şener Şen’in oynadığı ‘Namuslu’ filmini hatırlarsınız. Mutemet Ali Rıza Efendi, milyonlarca liranın içinde olmasına rağmen çalıp çırpmadığı için sünepelik ile suçlanıp itilip, kakılıyordu. İş yerine ait milyonlarca lirayı tam tahsil etti ki, soyuldu. Kaynanası, karısı, oğlu, müdürleri, mahallenin bakkalı, kasabı, ‘Çalmadım, soyuldum’ dese de hırsız olmadığına kimseleri inandıramıyordu. Milyonlardan pay alma açgözlülüğü ile o artık saygıdeğerdir. Hırsızlar yakalanınca mahalleli, “Namusluymuş, namussuz!’ diye bağıracaktı. ERDEM YOKSULLARI Türk Dil Kurumu, “Namus” kelimesini, “Bir toplumda onur ve ahlak kurallarına sıkı sıkıya bağlılık, iffet” ve “Dürüstlük, doğruluk, erdemlilik” diye iki şekilde açıklar. Namus kavramı, cinsiyetle eşleştirilip sadece kadına mal etme kolaylığından çok daha derin anlamlar içerir. AKP iktidarı eğitim sistemini bile isteye bozdu. Topluma, ‘Namus, erdem, liyakat’ gibi kavramları sorgulama yetisi kaybettirildi. ‘Namuslu’ filmindeki gibi, güç ve paraya biat etmiş, el avuç açan, sorgulamayan bir kitle yaratıldı. Kaynağı belirsiz zenginlikler, gösterişli hayatlar, dini kılıflara saklandı. Yoksulluk, toplumda sadece bir kesimi ilgilendiren, ahirete dair uhrevi bir imtihan gibi meşrulaştırıldı. DİPLOMA GERÇEKMİŞ Hak, hukuk, yasa tanımayanlar, namussuz namuslular yarattı. Bitip tükenmek bilmeyen bir de denk olmama halleri var. Diploma denkliğinden başlayıp, mevki makam paylaşımına kadar gidiyor. Hısım akrabayı devlet dairelerine doldurmak sıradanlaştı. Milyarlarca dolarlık ihale paylaşımı gibi yozlaşmalar, namusluluğu yukarıdan aşağıya çürüttü. Bir kesimin tek kelime etmediği sahte diploma konusunu geçelim. Biz bugün internette peynir ekmek gibi sahte diploma satan namussuzların, ‘namus dersi’ veren yüzsüzlüklerine bakalım. Öyle bir hale geldi ki, “Gerçek Diploma” diye site kurup, ‘sahte diploma yapıyoruz’ diye gururla anlatıyorlar. PRENSİPLİ DOLANDIRICILIK Sahte diploma yapmakta sıkıntı görmeyen prensip sahibi bu dolandırıcılar (!) “İç güvenlikle ilgili sorumluluğumuzu çok ciddiye alıyoruz. Bazı kişilerin diplomaları amacı dışında kullanma olasılığı nedeniyle Zimbabwe, Küba, İran, Irak, Kuzey Kore, Belarus, Myanmar, Yemen, Suriye, Afganistan için sahte diploma yapmıyoruz” diyorlar. “İlaç yazabilen, tedavi için kullanılabilecek sahte diploma basmıyoruz. Uçak uçurma, havacılık, tren, otobüs kullanma, mali müşavir, inşaat mühendisliği ve kamu çıkarlarını korumak için askeriyeyle ilgili sahte diploma da basmayacağız” diye de suç ortağı müşterilerine, ültimatom da veriyorlar. Adalet dersi veren üçkağıtçılar,  orijinaliyle birebir aynı sahte hukuk diploması basma başarılarıyla gururlanıyor. SİYASETÇİLER REVAÇTA Ana-babanızı kandırmanız için aileye ve özel sektörü dolandırmanız için iş yerine, ‘Göstermelik Diploma’ fiyatı bin lira. Sahte diplomayla devletin dolandırılması ise içlerine sinmiyormuş (!) ODTÜ, Boğaziçi, Hacettepe, İstanbul ve Marmara hariç, Edirne’den Van’a tüm devlet ve vakıf üniversitelerinin diplomalarını 2 ile 5 bin TL’ye  yapıyorlar. Sahte diploma için Recep Tayyip Erdoğan, Binali Yıldırım, Süleyman Demirel, Bülent Ecevit, Alparslan Türkeş, Abdullah Gül, Necmettin Erbakan ve Turgut Özal gibi siyasetçi adı taşıyan üniversitelere talep yoğunmuş. Sahte diplomalara; “Noter onayı, orjinal hologram, soğuk mühür, kabartma işleme, ıslak imza” garantisi de veriyorlar. “Parayı basana, Harvard Diploması yaparız” diyerek sınır tanımıyorlar. KIRMIZI ÇARPIYI ATIN Bir de sığınmacıların uyduruk ilkokul, ortaokul, lise diplomaları var ki, evlere şenlik! Suriye, İran, Irak, Afganistan, Sudan, Uganda’dan kapağı Türkiye’ye atıp, sahte belge ve yalan beyanla önce MEB’den diploma denkliği alıyorlar. Dışişleri ve elçiliklere hiç sorulmadan verilen denklikle sahteciliği devlet onaylıyor. Lise bile okumayanlar tıp, mühendislik vb fakültelere gidiyor. Yaza yaza usandırmış olmalıyım ki; Diploma Denklik Yönetmeliği önceki gün değişti. Sığınmacılar da yurt dışına hiç gitmeden yurt dışında okumuş gibi denklik alan siyaseten ayrıcalıklı Türkler de yakın takibe alınacak. Pasaportlarda, yurt dışı giriş-çıkışları gösteren her sayfa ilk kez mühürlenip denklik dosyasına konulacak. Türkiye’deki bütün lise, üniversite mezuniyetleri tek tek incelenip sahte diplomalara kırmızı çarpı atılmadan, alın teri ile hak edilmiş, gerçek diplomaların namusu korunamaz!",https://www.sozcu.com.tr/namussuz-namuslular-wp7645978
Sultan Uçar,Tarih dersini güncellemişler!,26 Mayıs 2023,"Türkiye , 100 yıllık tarihinin en önemli seçimini yapacak. Seçime saatler kala iktidar, sessiz sedasız tarih ders kitabı içeriklerini değiştirdi. Ortaöğretim 9, 10 ve 11. sınıf tarih kitapları, MEB’in resmi yazıdaki ifadesiyle “Güncellendi!” AKP, tarih dersinde 6 yıl önce yaptığı ilk güncellemede, ders konuları içinden cumhuriyet, Atatürk, Kurtuluş Savaşı’nı çıkarmıştı. “İnkılap Tarihi ve Atatürkçülük dersi var” diye itiraz edebilirsiniz. Var ama nasıl var? AKP, ortaokul ve lisede ilk 3 yıl İnkılap Tarihi ve Atatürkçülük dersini kaldırmıştı. LGS ve YKS sınav senelerinde 8. ve 12. sınıfta, haftada 2 saat ders veriliyor. Sınavlarda da 4-5 soru sorulup Atatürkçülük dersi geçiştiriliyor. ÇADIRLAR MÜFREDATA AKP, ders kitapları içerik hamlesiyle bin yıllık Türk tarihi içinden Cumhuriyet Tarihi’ni 6 yıl önce çıkardı. Bununla yetinmeyip İnkılap Tarihi ve Atatürkçülük dersine, AKP tarihi iliştirildi. Hatırlarsınız, yazmıştım. MİT TIR’ları, 15 Temmuz, DSP-MHP-ANAP koalisyonları, ekmek kuyrukları, 17 Ağustos 1999 depremi, yıkılan binalar, ağlayan insanlar ders kitabına girdi. “AKP’nin kurucu genel başkanı kim? AKP’ye karşı FETÖ/PDY terör örgütünce gerçekleştirilen darbe girişimi ne?” gibi sorular sorulup, Erdoğan’ın dünya liderleriyle fotoğraf albümü de Atatürkçülük dersine eklendi. Kahramanmaraş merkezli depremde Kızılay’ın çadır sattığı da artık ders kitaplarına girecektir! TALİMATLAR VERİLDİ Talim Terbiye Kurulu, “Tarih Dersi 9, 10 ve 11. Sınıflar Öğretim Programı, bakanlığımıza bağlı ortaöğretim kurumlarında uygulanmak üzere alınan kararla güncellendi. 2023-2024 eğitim öğretim yılından itibaren ortaöğretimde ders programının güncellenen versiyonu uygulanacak” talimatını, 2 hafta önce 81 il MEM’ne gönderdi. Soğan, patates fiyatları, doğal gaz, elektrik faturalarından sonra AKP, tarih dersi içeriğini de güncelledi. Güncellenen tarihte neler değişti? Yeni eğitim öğretim yılında okutulacak 9, 10 ve 11. sınıf tarih ders kitaplarını inceledim. İlk çağlardan, Osmanlı’ya kronolojik akış çok değiştirilmeden sıralanırken aralarına din dersi konuları eklenmiş. DERSİMİZ EMPATİ Bilim ve teknolojide yaşanan hızlı değişim gerekçe yapılmış. Problem çözen, eleştirel düşünen, girişimci, kararlı, empati yapan bireyler yetiştirmek için sarmal bir yaklaşımla, tarih kitaplarını değiştirdiklerini savunuyorlar. “Kök değerler” diyerek “Adalet, dostluk, dürüstlük, özdenetim, sabır, saygı, sevgi, sorumluluk, vatanseverlik, yardımseverlik” vurgulanıp “Tarihsel Empati, Sorgulama, Analiz” gibi konular ilk kez eklendi. M.Ö 220’lerden başlayan ders içeriğinde, İlkçağ ve Ortaçağ konularına Hz. Muhammed’in hayatı, hicreti, seferleri, hadisleri, veda haccı, vefatı eklenmiş. Göktürkler, Uygurlar, Hunlar derken öğrenciler bir anda hop Mekke-Medine’ye hicret ettirilecek! İLLE DE VAKIFLAR Talim Terbiye Kurulu, “Tarihte önemli rol oynamış Türk, İslam şahısların hayatları, eserlerini öğreteceğiz” demiş. Anadolu’da İslamlaşma başlığı altında Osmanlı padişahları başta olmak üzere Ahmet Yesevi, Mevlana, Hacı Bektaş, Hacı Bayram’dan başlayıp hilafetin güç ve nimetlerinden çıkılıyor. Liselerde 3 yıl okutulacak yeni tarih kitabında Atatürk dahil, cumhuriyeti kuranlardan tek bir isme, tek satır yer verilmemiş. Dünyanın, 20. yüzyılın eşsiz lideri kabul ettiği Atatürk’ü, belli ki AKP tarihi bir şahsiyet olarak görmüyor! Osmanlı’ya atıfla, “Vakıfların imar faaliyeti, dini ve sosyo-ekonomik rolleri” diyerek günümüzdeki vakıf uygulamalarının benimsetilmesi için hedefler sıralanmış. En iyisi, Bilal’in vakıflarını da müfredata alın, olsun bitsin (!) ELEŞTİREN NESİLLER Ders kitapları içeriğinin analiz edildiği bu yazıdan, din düşmanlığı gibi bir çıkarım, trollere özgü bir işgüzarlık olacaktır. Neden mi? İlkokul 4. ve 12. sınıf arası her öğrenci 9 yıl zorunlu din dersi alıyor. “Peygamberimizin Hayatı”, “Kuran-ı Kerim” ile “Temel Dini Bilgiler” adlı 3 seçmeli ders de var. Tarih dersine, dini içerik sıkıştırılması siyasidir. Depremi, “Bunlar kader planının içerisinde olan şeyler” diyen, yarın fizik dersine, “Göklerden gelen bir emir var” konusu ekleyip, pozitif bilimleri reddettiğinde yine mi susulacak? AKP, tarih dersi değişiklikleriyle meğer eleştirel düşünen, empati yapan, adaletli, yalansız, dolansız nesiller yetiştirmek istiyormuş. Erdoğan’ı eleştiren çoğu öğrenci, 195 bin kişiye soruşturma ve 45 bin kişiye o zaman niye davalar açtınız? AKP, eleştirel tarih dersi vermeden önce kendi antidemokratik tarihleriyle yüzleşmelidir.",https://www.sozcu.com.tr/tarih-dersini-guncellemisler-wp7695526
Sultan Uçar,Aldatılmamayı öğrettiler!,05 Mayıs 2023,"Edebiyatçılar , kadınlara şairlik payesini bahşetmekte çok cimri olsalar da şarkıcı ve söz yazarı Fatma Sezen Yıldırım, bu çağın kadın şairidir. Öğretmen bir babanın kızı olarak Denizli’de doğdu. Aslen Rizeli. Ege Üniversitesi’nde Ziraat Mühendisliği okurken bıraktı. O da mı kim? Bizim Sezen! Sanatçı-Şair Sezen Aksu. Bir başka Rizeli hemşehrisi Recep Tayyip Erdoğan’ın bugünlerde seçim meydanlarına, “Bu sevda ne yollara sığar, ne meydanlarda” coşkusuyla kürsüye çıkıp, ‘Aldatıldık, aldatıldım’ diye yılların günahını çıkarıp, af dileyip, ağlamıyor. Milletin bahşettiği koltuklarda oturup, aldatan veya aldatılan olmanın faturasını kurduğu istibdat rejimiyle millete de kesmiyor. UFALANA UFALANA Hayatın her alanında, geleceğe dair umutların un ufak edilişinin bedelini Sezen Aksu, “Aldatıldık” şiirinde nefis cümlelerle tek tek sıralıyor. “Bize neler neler öğrettiler?” diye sorup, “Sevda böyle değil, dünya böyle değil” diyerek cesur bir kadınına yakışır onurlu duruşla itiraz edip, “Ne masallar, ninniler dünya üstüne” diye hayatı sorguluyor. “Ufalana ufalana kaç kuşak, eridik bu yollarda. Kimimiz yerle yeksan, kimimiz zor ayakta” diyerek saplantılı her aşka sanatçı titizliğiyle bir hekim gibi neşter vuruyor. “Bize saadet nasip şimdi” çağrısıyla gelecek güzel günlere sahip çıkma kararlılığının ebedi reçetesini yazıyor. HEDEF ATATÜRK’TÜ Cumhuriyetin 100 yılının 22 yılında iktidar olan AKP, bu şiirdeki gibi, “Aldattı mı? Aldatıldı mı?” iyi sorgulamalıyız. “Sevda, aşk, aldatıldık” diyerek yıllardır ağlaşıp, oy devşirdiler. Fetocular, totocular derken onlar hep aldatılanları oynadı. Şimdi de derslere cübbeli sarıklıları sokup, yıllar sonra yine “Aldatıldık” derlerse hiç şaşırmayın! Milli Eğitim Bakanlığı’nı hatta cumhuriyeti bile daha kurmadan, 1921’de cepheden gelip I. Maarif Kongresi’ni toplayıp, cumhuriyetçi nesilleri yetiştirme hedefli bir eğitim sistemi kurma sorumluluğunu öğretmenlere veren Atatürk’ü kimse aldatamadı. Kurtuluş Savaşı bitince, cehalete savaş açtı. Cumhuriyetin, kalkınma ve bireylere fırsat eşitliğinin temelleri, devrimin laiklik ilkesi ile atıldı. KIRILMAZ KANATLAR Türkiye’de şu anda ilkokuldan üniversiteye 29.5 milyonu öğrenci, 1.5 milyon öğretmen-akademisyen var. Aileleriyle en az 60 milyon yurttaş eğitim çatısı altında toplanıyor. Siyasal iktidarın, 22 yıldır eğitimde attığı her adım 84 milyonluk nüfusun tamamının yaşamını etkiler. AKP, cumhuriyetçi, laik, demokrat, tarikat karşıtı öğretmenlere ipe sapa gelmez soruşturmalar açıp, Sezen’in, “Kolu kanadı kırık kuşlar” dizesindeki gibi cezalandırdı. MEB’in yönetici kadroları ve 72 bin okulda yönetici koltuklarına atanan yandaş sözde eğitimcileri (!), siyasi ajanı gibi kullandı. Atatürkçü öğretmenleri yıldırıp, sindirip, susturmayı umsalar da başaramadılar. Bize neler neler yaptılar? 500 BİN SORUŞTURMA Hayatının 45 yılını eğitime adadı. Köy okulu öğretmenliği, Eğitim Sen Genel Başkanlığı yaptı. Hâlâ TBMM Eğitim Komisyonu üyesi ve CHP Ankara Milletvekili Öğretmen Yıldırım Kaya araştırdı. İnanılması güç olsa da cumhuriyet tarihinde bir rekora (!) imza atan AKP, 22 yılda tam 500 bine yakın öğretmene soruşturma, inceleme, dava açıp, cezalandırıp, sürdü. Bu sayı halen MEB kadrosundaki 1.1 milyon öğretmenin yarıya yakını ve Türkiye’de Ağrıdan Ardahan’a 81 ilden tam 42’sinin ayrı ayrı nüfuslarını geçiyor. MEB’in 2023 bütçesinin 297 milyon lirası teftişe ayrıldı. Bugünlerde oy için kapısını çaldıkları Alevi okul müdürüne, “Bu zaten Aleviymiş” diyerek, bile soruşturma açıp, görevden aldılar. Halen 24 bin 247 dava, inceleme, soruşturma sürüyor. Bu parayla kaç okul yapılacağını varın siz hesaplayın. SİZİ GİDİ ŞİRİNLER! Eğitimdeki, aldatma ve aldatılmışlık hallerinin açtığı derin yaraları sarmaya, iktidar değişikliği yetmez. AKP’nin 22 yıldır yaptığı gibi eğitim, ithal eğitimcilere ve patronlar kulübüne teslim edilirse cumhuriyetin ikinci yüzyılında ‘Milli’ bir eğitim inşa edilemez. İşitiyorum ki; Millet İttifakı ve Cumhur İttifakı’yla iç içe geçmiş, ideoloji yoksunu eğitimci Şirinler (!), “Kim seçilirse seçilsin, Milli Eğitim Bakanı ben olacağım” diye ortalıkta dolaşıyor. Sizi gidi Şirinler sizi (!) Belçikalı Pierre Culliford’un yazdığı Şirinler’in, yerli ve milli olmadığını bilmez misiniz? Eğitime, Araplaşmayı entegre edenlerle, Amerikancılığı entegreye niyetlenen ithal bir bakanın farkı olmaz. Aldatan kadar aldatılanın da suçu yok mu? Milletin çocuklarının, ‘Kolu kanadı kırık kuşlar’ gibi eğitimsiz, işsiz güçsüz kalmaması için her şirinlik yapana aldanmayın kardeşim!",https://www.sozcu.com.tr/aldatilmamayi-ogrettiler-wp7674341
Sultan Uçar,Dindar nesil ideolojisi çöktü!,20 Mayıs 2023,"Cumhuriyetin 100. yılına girerken ilk 10 yıl ve son 10 yılın din eğitimi ve din dersi kitaplarını karşılaştırmalı inceledim. Atatürk’ün dinine, milletine, vatanına bağlı ahlaklı nesil yetiştirme hedefi karşısında, AKP’nin, ‘Din, ırz, namus davacısı olma’ iddiasıyla ortaya attığı, dindar kindar nesil yetiştirme hedefi sadece 10 yılda çöktü. İlk 10 yılda, saltanat ve hilafeti kaldırılıp, tekke ve zaviyeler, medreseler kapatılıp, yeni nesil din eğitimine hazırlanıldı. Din dersi, şeyh hurafeleri ve uyduruk mucizelerden temizlendi. 12 yazarlı, 13 ayrı din dersi kitabı basıldı. İlkokul 1. sınıfta haftada 1 saat dersle başlayan din dersleri, 6. sınıfa kadar haftada 4 saate kadar okutuluyordu. Din derslerinde bundan 100 yıl önce ne öğretiliyordu? AHİRETE HAZIRLANIN Atatürk, ders kitaplarının her sayfasını bizzat okuyup, onayladı. 1923-1933 yıllarındaki din dersleri, 1. sınıf çocuklarına dini sevdirmek amacıyla 1 saat dersle başlatıldı. İlkokul 2. sınıfta, “Allahu Teâlâ Hazretleri’ne İman”, “Cenab-ı Hakk’ı asla hatırdan çıkarma”, “Allahu Teâlâ Hazretleri’ne karşı vazifemiz”, “Peygamber Efendimiz’e karşı vazifemiz”, “Kelime-i Tevhid, Kelime-i Şehadet’in izahı”, “Kuran-ı Kerim’e, meleklere, ahirete iman” gibi birçok konu var. Sözünde durmak, asla yalan söylememek, emanete hıyanet etmemek, kibirlenmemek, israftan kaçınmak, kötü söz söylememek, merhametli olmak ve hemen ölecek gibi ahirete hazırlanmak şeklinde değerler eğitimi verildi. DERİNLİK İÇERİYOR İlkokul 2. sınıf, 3. sınıf, 4. sınıf, 5. sınıf ve 6. sınıf din eğitimi müfredatı, şu andaki lise din dersi müfredatından çok daha ciddi bir din eğitimi ve derinlik içeriyordu. İlkokul 3. sınıfta Amentü’nün tafsilen izahından girilip, Mekke-i Mükerreme, Medine-i Münevvere, Ziyaret-i Ravza-i Nebi’den çıkılmış. Müslümanlıkta cami ve cemaatin önemi anlatılıp, cemaate nifak ve siyaset sokmamak gerektiği anlatılmış. Namaz kılmak, abdest almak, sureler, dualar öğretiliyordu. “Hz.Peygamber Efendimiz’in hayatı, şefkat ve merhameti”, “Hz. Ömer’in adaleti” gibi konularla devlette adam kayırmacılığı günümüz tanımıyla ‘torpil’, hısım akraba kadrolaşmasının haram olduğu anlatılmış. SENİ DİN DÜŞMANI Atatürk’ü dinsizlikle suçlayıp, ‘Osmanlı torunuyuz’ diye ortalıkta nutuk atanlar, cumhuriyetin ilk 10 yıldaki din dersi müfredatı, Osmanlı dönemi din dersi müfredatının neredeyse birebir aynısı. Atatürk’ün emriyle kula tapınma, mucize bekleme, büyü, üfürük gibi hurafeler ders müfredatından çıkarıldı. 1950’lere kadar ki, CHP’nin tek parti iktidarı döneminde de içeriğinde ciddi bir değişiklik yapılmadı. Cumhuriyeti kuranlar, din düşmanı olmadığı gibi her çocuğa Kuran-ı Kerim ve İslamiyet’in erdemlerini öğreten nitelikli din eğitiminin öncüleridir. Milli, manevi değerlere, devletine, milletine bağlı, dini ve milli bayramları özümsemiş, vatan sevgisini içselleştirmiş nesiller yetiştirmeyi hedefleyerek başardılar. AİDİYETİ YIKTILAR AKP iktidarı, 10 yılda imam hatip sayısını 458’den 5 bin 144’e, imam hatipteki öğrenci sayısını 77 binden, 1 milyon 225 bine çıkarmakla övündü. İHL’lerde Japonca’dan Çince’ye 10 dil öğretip, Avrupa’dan Afrika’ya gezdirse de öğrenciler bu okulları istemedi. Çünkü İHL’de okuyan öğrencilerin yüzde 86’sı üniversite sınavını kazanamıyordu. İktidar, İHL müfredatını değiştirip yüzde 30 İslami ilimler ve yüzde 70 fen-sosyal dersi koydu. 2020’de 27, 2021’de 42 ve 2022 YKS’de 57 öğrenciyi ilk 100’e soktular ama liseler yine dolmadı. LGS’yi kazanamayanları İHL’ye zorla yerleştirdiler. Yerleştirildiler de ne oldu? Dünya çapında 500 bin öğrencinin katıldığı PISA’da, “Kendini okuluna ait hissediyor musun?’ diye sorusuna, İHL’li öğrenciler ‘Hayır’ dedi. ALTI OK ÇARPTI Atatürk’ün 1923’te kurduğu imam hatipleri, AKP iktidarı nitelikli din eğitimi veren okul olmaktan çıkardı. Manevi değerlerin yüksek bir sıçrama yapacağını savunan Erdoğan’ın, “Birbirini menfaat, makam, mevki için değil Allah için seven bir millet ortaya çıkacak” iddiası, dünya malına yenildi. AK çocukların, milyonlarca liralık arabalı lüks hayatı, çoğu yoksul ailelerden gelen imam hatiplerdeki aç çocukların gelecek hayallerini ezip, geçti. Atatürk’ün 100 yıl önce kınından çıkardığı cumhuriyetçilik, halkçılık, milliyetçilik, inkılapçılık, laiklikten oluşan 6 oklu Türk Devrimi’ni, dindar kindar nesil yetiştirerek eğitimle yıkacağı sanrısına kapılan AKP’nin karşı devrimciği (!) sadece 10 yılda yıkıldı. Gençliğe Hitabe’deki, “Ey Türk istikbalinin evladı! İşte, bu ahval ve şerait içinde dahi vazifen, Türk istiklal ve cumhuriyetini kurtarmaktır. Muhtaç olduğun kudret, damarlarındaki asil kanda mevcuttur” sözünü gençler, aklına çaktı. Atatürk devrimlerinin dilini, dinini asırlarca özgür yaşam sigortası olduğunu bizzat musibeti yaşayarak öğrendiler.",https://www.sozcu.com.tr/dindar-nesil-ideolojisi-coktu-wp7689351
Sultan Uçar,480 milyon liralık organize işler!,13 Mayıs 2023,"AKP , niteliksiz eğitimle sormayan, sorgulamayan bir toplum yarattı. Eğitimden ekonomiye, siyasetten sokağa her şey algıyla yönetiliyor. 21 yılda eğitimi 17 kez baştan sona ve yüzlerce kez müfredat, mevzuat, sınav sistemi değişiklikleriyle dibe çeken iktidar, sonunda devlet okullarını da ticarethaneye çevirdi. Liyakatsiz eğitim yöneticileri, düzenbaz siyasetçiler ve kurnaz tüccarlar el ele verip çocuk emeği sömürüsü ile yüzlerce milyon lira kazandı, kazanıyor. MEB’in bizzat kendisi, ‘Meslek öğreteceğiz” algısıyla meslek liselerinde halen kayıtlı 1 milyon 334 bin 195 öğrenciyi kandırıp çocuk işçi yaptı. Bu da nereden çıktı? İnceleyelim. NE İYİ ADAMLAR OECD, 6 ay önce Kasım 2022’de rapor yayınladı. Türkiye’de, 18-24 yaş arası olup ne eğitimde ne de istihdamda olmayanların oranı, 38 OECD ülkesini geçip sondan birinci olmuştu. OECD ülkeleri ortalaması yüzde 16.1 iken, Türkiye 2 katı yüzde 32.2’ydi. Kosta Rika hatta Meksika’nın bile gerisine düşmüştük. 3.5 milyon çocuk okula gitmeyen Türkiye’de, 1.2 milyon çocuğun okula hiç kaydı da yoktu. Sorun gizlenemez hale gelip uluslararası raporlara girmişti. Bu çocuklar neredeydi? Bakan Mahmut Özer, vehameti 1 yıl önce kavrayarak 3308 sayılı Mesleki Eğitim Kanunu’nu değiştirdi. Gençleri iş güç sahibi yapmak için çırpınan ne iyi adamlar var (!) 1.3 MİLYON ÇOCUK Türkiye’nin 81 vilayetindeki öğrenciler ve aileleri, Mesleki Eğitim ve Sanat Merkezleri’ne (MESEM) yönlendirildi. Örgün eğitimde okula giden, çoğu yoksul ailelerden gelen çocuklara, meslek öğretip, üste para verilecekti. Ortaokulu bitiren 14 yaşındaki öğrenciler, haftada 4 günü işe gidip çalışacak, 1 gün de MESEM’de derslere gireceklerdi. 9, 10. ve 11.  sınıflara asgari ücretin yüzde 30’u olan 2 bin 550 lira ve 12. sınıflara ise yarısı 4 bin 250 lira maaş bağlandı. Öğrenciye yatan paranın da yarısını İşsizlik Sigortası Fonu karşılıyor. 2023 Mayıs verilerine göre 18 yaş altı 1 milyon 334 bin 195 öğrenci bu sisteme zoraki dahil edildi. PATRON ÇILDIRDI “Türkiye’de genç işsizliği adım adım azaltacağız. Tüm bunları, Recep Tayyip Erdoğan liderliğinde gerçekleştirdik, minnettarız” diyen Bakan Özer’in buluşu, sermaye sahiplerini mutlu etti. Niye mutlu olmasınlar ki? Asgari ücrete göre en az 8 bin 500 lira maaş+sigorta ödemek yerine, öğrencinin sınıfına göre en fazla 2 bin 125 lira ve ortalama 1275 TL maaşlı ucuz iş gücü buldular. Öğrenci maaşlarının yarısını zaten devlet ödüyordu. Patronlara, çocuk emeğini MEB desteğiyle sömürerek, semirmek kaldı. “Çocuğum meslek öğrenip iş bulur. Evimize de üç beş kuruş para girer” diyen yoksul aileler de çaresizlikten sustu. ÇARKLAR KİRLENMİŞ Eğitim İş Genel Başkanı Kadem Özbay’la çarpık sistemi inceledik. Başkan Özbay, “Mesleki eğitime akçeli işler karışmış, okullar karanlık yeraltı ekonomi pazarına çevrildi. Okulda, eğitim yok ama organize paralı işler var. İşler çığırından çıktı. Şirketler, ‘bağış’ adı altında okullara rüşvet öneriyor. Okullar ihale kovalayıp, aldığı ihaleleri özel şirketlere satıp, komisyonculuk yapıyor. Özel sektörde MESEM protokolü pazarlanıp, ‘Protokol belgelerinde kolaylık’ diye reklama bile çıkıldı. Bu rezilliğin sorumlusu eğitimi değil, AKP ve sermayenin bekasını düşünen Mahmut Özer’dir. Okulları, İş ve İşçi Bulma Kurumu’na çevirdi” diye kızıyordu. MEB, 125 özel şirkete ayda 39 milyon 790 bin lira yani 40 milyon liradan, yılda tam 480 milyon lira para aktarıyor. KARŞILIKLI GÜZELLEŞİYORLAR Küresel ölçekli giyim, kozmetik, turizm şirketleri de mahalledeki pideci, peynirci, iç çamaşırcı da var. 3190 öğrenci çalıştıran giyim firması, ayda 13 milyon 433 bin lira, yılda 161 milyon lirayı kaptı. Öğrenciler artık kışın kot, yazın şort satıp, dünya modasını öğrenir. Mahalledeki, Kardeşler Kıraathanesi sanılmasın. Kahveleri aromalı, ahbapları havalı kahveciler de 1279 öğrenciyle ayda 5 milyon 287 bin lira kazanıyor. 1096 öğrencili kozmetik devine, ayda 4 milyon 548 bin lira yatıyor. Liste uzadıkça uzuyor. Organize sanayide, cilt bakım ve güzellik eğitimi bile var. Eğitimi kökten kurutanlar, protez tırnak takıp, ojeleyip, makyajlayıp, süsleyip, püsledikleri mesleki eğitimle, anlaşılan birileri karşılıklı güzelleşiyor!",https://www.sozcu.com.tr/480-milyon-liralik-organize-isler-wp7682446
Sultan Uçar,Gözyaşı bavulları!,09 Haziran 2023,"İtalyanca ‘Baule’ kökenli ‘Bavul’; birkaç elbise, çorap, çamaşır, belki içine birkaç kitap atılan insan yüklerini toplar. Bazı bavullar var ki, içindeki yükün ağırlığını taşımaya, ne insanın omuzları ne de yüreği yeter. 22 yıl önce 21 yaşında bir genç kız, içine diplomaları, onur belgeleri, hayal kırıklıkları ve gözyaşlarını yüklediği bir bavulla bilmediği kıtalara gitti. Tarih 3 Temmuz 2001 ve günlerden salı. Ecevit başbakan, Sezer cumhurbaşkanıydı. Gazetede, Resmi Gazete (RG) okuyordum. TSK’ya fanila-don, insan savunması için rüzgar ceketi, gizlenmek için kamuflaj elbisesi, PTT’ye odun-kömür, makama koltuk, Rize’de tomurcuk çayı teneke ihalesine çıkılmıştı. HAVA CİVA İŞLER Türkiye bunlarla uğraşırken gelişmiş ülkeler, en küçük ilk yapay kalp, yapay karaciğer, ipad, sanal klavye, hibrit otomobili keşfetmişti. Samanı henüz ithal etmediğimiz yıllar olsa da Türkiye bugün gibi bir TIR dolusu patates, soğan, domates satıp, bir cep telefonu alamıyordu. Teknoloji devrimini bırakın, milli gelirin çok önemli bir kısmı devlete hatırla atanan kont, konteslerin makam arabası, çay, çorba, otel, tatil, kebap parasına gidiyordu. Türkiye’nin bir AR-Ge yani araştırma geliştirme vizyonu olmadığı gibi bu yönde çabalar bugün olduğu gibi yine desteklenmiyordu. Ülkenin bu hallerine üzülüp dururken, masa telefonum çaldı. Öfkeli bir beyefendi, “Size güveniyoruz size” diye çekişti. Kim mi? BABALARIN ÖFKESİ Mühendis Erol Erkan. Türkiye’de neredeyse tanımadığı insan yoktu. Derdi neydi? “Kızım, Boğaziçi’nden onur derecesiyle mezun olup bedava staj yapacak şirket bulamıyor, kapılar yüzüne kapandı. Torpil, Türkiye’nin utancıdır. Yazın kardeşim. Babası da olsam, kızımın başarısını ezerek asla torpille staj yeri bulmayacağım” dedi. Bağdat Caddesi’ndeki evlerinde buluştuk. Matematik öğretmeni eşi Gamze Erkan, biricik evlatları Gaye ve anneannesi karşıladı. Şimdilerde, Merkez Bankası başkanlığı için adı geçen Hafize Gaye Erkan, o tarihte 21 yaşındaydı. Devletin, bilimsel buluşlara karşı duyarsızlığı, liyakatın önüne torpille geçişi tek tek sıraladılar. ‘Türk, öğün, çalış, güvenme’ başlığıyla yazdığımda, holdingler, staj yaptırma yarışına girdi. FİKİRLERE KELEPÇE Oysa İstanbul Erkek Lisesi’ni 1997’de dereceyle bitirip, üniversite sınavında Türkiye 26’ncısı ve İstanbul 5’incisi olan Gaye’nin reklama ihtiyacı yoktu. Vakıf üniversitelerinin burs teklifini reddetmişti. Şimdilerde, ülkenin süper beyinlerinin kalem tutan ellerine kelepçe takılıp hapislere tıkıldığı, hocalarının sürgüne yollandığı, çocukluk hayali Boğaziçi’ni seçti. Endüstri mühendisi olacaktı. Birinci sınıfta Almanya’da ekonomi de okudu. Boğaziçi bitirme tezi, NATO Helikopter Projesi’ydi. Brüksel ve Almanya’da bilim insanları şaşkınlıkla inceledi. İncirlik Üssü’nden kriz anında helikopterlerin hangi üsse nasıl ineceğini detayına kadar programlamıştı. Proje, hayata geçti. BİRİNCİLERİN BİRİNCİSİ TÜPRAŞ Rafinerisi’nin en verimli kullanımı için bir bilgisayar ağ projesi de tasarladı. Projesinden 4 yıl sonra TÜPRAŞ’ın satılacağını bilemeyeceği için vatansever yüreği milli geliri artırma derdine düşmüştü. Güçlü projeleri, yüksek notlarıyla Boğaziçi’ni son 10 yıl mezunları içinde en yüksek notla, birincilerin birincisi bitirdi. Amerika’daki Stanford, California, Princeton gibi 9 üniversiteye hiç başvurmadan doktora bursu kazandı. Princeton, 25 bin dolar (575 bin TL) öğrenim ücreti, ayda 2500 dolar harçlık (57 bin 500 TL) ve 3500 dolar (80 bin 500 TL) araştırma bütçesi, barınma, araştırma giderini karşıladı. Yıllık bursu bugünkü kurla 713 bin TL’ydi. AĞLAYARAK GİDİYORLAR! Hafize Gaye Erkan o gün, “Türkiye’de hayal kırıklığına uğradım. Devlet bizi yetiştirip, sahip çıkmadı. Bedava staj başvurumu şirketler reddetti. Ne bir Türk şirketi, ne bir yatırım kuruluşu sahip çıktı. İngiltere’deki yarışma için 300 dolarlık uçak bileti parası bulamadım. Günlerce evde bavulum hazır, ağlayarak bekledim. Türkiye’de doktora yapmak istiyorum ama hep birilerinin yakınlarına öncelik sağlanıyor. Ülkeme hizmet etmek ve insan kayırmacılığına son vermek için bir gün mutlaka geri döneceğim” diyerek elinde bavulu, beyninde projeleriyle ABD’ye gitti. 25’inde profesör, Harvard, Stanford derken, küresel şirketlerde CEO oldu. 22 yılda ne değişti? Türkiye’yi bilimle kalkındıracak Gaye’ler, o gün gibi bugün de gitti, gidiyor. Gençlerin yüzde 76’sı Türkiye’de yaşamak istemiyor. Neyse canım, RG yine ilana çıkmış. Tomurcuk çayı için 3 milyon teneke kutu alacaklarmış. Çayımızı demleyip, mutlu mesut içelim. Tarikatlar, öteki dünya vaadiyle ışık hızıyla medrese açarken, 21. yüzyıl dünyasının bilimle kalkınma hızına yetişmek, Türkiye’nin neyine gerek (!)",https://www.sozcu.com.tr/gozyasi-bavullari-wp7708572
Sultan Uçar,Gölge bakan açığa çıktı!,23 Haziran 2023,"İlkokuldan üniversiteye 29 milyon öğrenci, 1.2 milyon öğretmen ve 185 bin akademisyenle eğitim alan ve eğitim veren kitlenin büyüklüğü 30.4 milyona çıktı. Cumhuriyetin sigortası veya sigortasını attıracak güçteki bu devasa kitle, AKP’nin eğitime bitip tükenmez müdahaleleriyle artık kısa devre yaptı. Toplumun 100 yıldır iliklerine işleyen cumhuriyetle bağlarını koparmak için laik eğitime savaş açıldı. AKP, 22 yılda 9 eğitim bakanı değiştirdi. Hepsi mi başarısızdı? “Tabii ki, başarısızdı” diyebilirsiniz. Başarı, bakış açısına göre değişir. Anayasaya aykırı şeri eğitim planını, AKP’nin gayri Milli (!) Eğitim Bakanları, tıkır tıkır yürüttü. KURŞUN ASKERLER AKP’li eğitim bakanlarının 9’u da, eğitim sistemini laiklikten uzaklaştırmakta çok başarılıydı (!) Cumhuriyeti yıkmak için entelektüel derinliksiz, uyduruk teorilerle laikliği, din düşmanlığıyla eşleştirip, kitlesel cehaleti beslediler. Atanan her bakan, emredilen her kararı sorgusuz uygulayan birer kurşun askerdi. Türkiye’deki, sosyolojik ve ideolojik dönüşümü doğru analiz için AKP’nin eğitim politikasını masaya yatıralım. İktidar, 2002’de çağdaş, eşitlikçi, cumhuriyetçi hatta Atatürkçü, demokrat elbisesiyle sahneye çıktı. Siyasal İslamcılar için demokrasi, hedefteki istasyonda inilecek bir tramvaydır. “Türkiye İslam Cumhuriyeti” şuursuzluğunu zihinlere empoze için İslam’ın reddettiği dogmalar, eğitim müfredatına sızdırıldı. MAKYAJ AKTI 1980-2023 arasındaki 43 yıla bakalım. İhtilal ve koalisyon hükümetlerinde 2002’ye kadarki 23 yılda 13 eğitim bakanı değişmişti. AKP’nin, 22 yıllık tek parti iktidarında, eğitimin başına 9. Eğitim Bakanı geldi. Yeni bakan ne kadar yeni? AKP’nin eğitim politikalarını, 2002-2012 ve 2012-2022 arası iki döneme ayırdığımızda, sorunun cevabını bulacağız. AB’ye uyumlu, insan hakları, kadın-erkek eşitliği gibi kulağa hoş gelen masallarla süslü, çokça makyajlı ilk dönem 10 yıl sürdü. MEB’de 2013-2018 arası müsteşarlık yapan AKP’nin son eğitim müsteşarı ve yeni Eğitim Bakanı Yusuf Tekin’in adı kilit bir yerde. Eğitimde, tarikatlara okulların kapısını açan isimdir. GÖLGE BAKANDI Eğitim Bakanlığı, 22 yıldır emanetçi bakanlarla yönetildi. Bugün, “Laik eğitim terk mi ediliyor?” soru ve endişelerinin cevabı, MEB’in o tarihteki Gölge Bakanı ve yeni atanan Milli Eğitim Bakanı Yusuf Tekin’in, müsteşar olduğu 5 yılda gizli. Hayati önemde kararlar imzaladı. On binlerce okul müdürü ve idareciyi, KHK’yla bir gecede görevden alıp, değiştirdi. AKP’nin Türgev, Tügva, Ensar, Hayrat, İlim Yayma Cemiyeti gibi ideolojik ortaklarını, gizli protokollerle okullara soktu. Nakşibendi, Nurcu, Hak Yolcu, Menzilci derken ‘edep eğitimi’ adı altında tarikatlar, edepsizce sınıflara girdi. Karma eğitim karşıtlığı bilinen yeni bakan Yusuf Tekin, Atatürk’ün 100 yıl önce kapattığı medreselerin yeniden açılmasını savunuyor. EĞİTİM MEZARDA Müsteşarken; Talim Terbiye Kurulu’nun yapısını değiştirdi. Binlerce eğitim müfettişini atıla çıkarıp, eğitimi denetim dışı bıraktı. Kafasına uyan 500 müfettişi mülakatla MEB’e sokup, öğretmen ve idareci atamalarında ‘mülakat’ yani ‘torpili’ getirdi. KPSS birincileri mülakatta elendi. On binlerce okul yöneticisini, ‘değerlendirme’ bahanesiyle değiştirdi. Örgütlenmede kararlıydılar. Öyle ki; Karabük’te 2014’de ölen okul müdürüne mülakatta 100 puan verip, rahmetliyi müdür atadılar. Milli bayramlar ve Andımız’ın, mevzuattan çıkarılması onun işiydi. Okul öncesi 4-6 yaş eğitimini Diyanet’e bıraktı. TEOG’u getirip, öğrencileri İHL’ye zorlayan sürecin mimarı. İstanbul Avrupa yakasındaki gayrimüslim çocuğu, Anadolu yakasındaki İHL’ye zorla yazdılar. “Sehven” deyip, sıyrıldılar. ÇEDES gibi tarikatlara geçit veren projelerin temelini, hakkını yemeyelim ama 10 yıl önce Yusuf Tekin attı. UÇAK ÇAKILDI AKP’nin vazgeçilmeziyken, 5 yıl önce bir anda adı çizildi. İddia o ki; hanımefendi, hanımefendiye uçakta şikayet etti. Vaka, beyefendiye kadar gitti. Özel hayat olduğu için detayını yazmayacağım. Koltuk gitti. Hanedan (!) affıyla döndü. Türkiye’de ilk kez biri için 24 saatlik yasa çıktı. Rektörlük için 3 yıl profesör olma şartı kalktı. 17 Ağustos 2018’de profesör olan Yusuf Tekin, rektör atanınca, yasa geri geldi. Öğretmenleri ve akademisyenleri, işçi maaşı altında düşük maaşla, ekmek arası hayat mücadelesine sıkıştıran, işte bu zihniyet yönetiyor. AKP, eğitimle rejimi değiştirme denemesinde, son dönemece girdi. Hedefleri; tarikat imamlarını, okullara ve üniversitelere atayıp, harem-selamlık eğitime geçmek. ‘Haydi Kızlar Okula’ diye şirinlikle gelen AKP, şimdi Afganistan’daki gibi ‘Haydi Kızlar Eve!’ derse kimse şaşırmasın. Laik miyiz? Layık mı? Düşünelim.",https://www.sozcu.com.tr/golge-bakan-aciga-cikti-wp7722698
Sultan Uçar,Atatürk ilkelerinden kopya çekmişler!,02 Haziran 2023,"Türkiye öyle siyasetçiler gördü ki; ilkokuldan üniversiteye, insan haklarından yolsuzluklara, yoksullaşmadan ekonomik krizlere, fişlemelerden mezhep ayrımcılığına, döviz tırmanışından düşünce tutuklamalarına kadar iktidarı yerden yere vurdu. Siyaset kurumunun demokrasiye aleni müdahale ettiğini savunup, anayasal ilkelerin yerini çıkar ilişkilerinin almasına kızdı. Siyasal iktidarın; devleti rüşvet, yolsuzluk, usulsüzlük, partizanlık ve tarafgir yozlaştırmalarla tahrip ettiğini savundu. Siyasetçiler ahlaksızlığına dair toplumda artan kuşkunun son bulması için “Demokrasiyi biz getireceğiz” diye bir türkü de tutturdu. TEK ADAMA KARŞI Siyasal iktidarın, din, mezhep, cinsiyet, etnik ayrımcılık yaparak, toplumda kısır çekişmelere yol açtığını hararetle savundu. İnsan haklarına saygı duymayan iktidar gücünün, toplumu ötekileştirdiğini ekledi. Meclis’te sayısal üstünlük elde edilse bile, iktidarın siyasette tek irade olamayacağının altını kırmızı kalemle çizip, yargının yurttaşı cezalarla korkutmak için araç yapılamayacağı vurguladı. Toplumsal barış için, “Adalet ve siyasetteki kasıtlı bozulma düzelmeden, Türkiye asla ekonomik olarak kalkınamaz” diye bas bas bağırıp, “İdarenin hiçbir eylemi yargı dışına bırakılamaz” çağrısıyla şeffaf ve hesap veren bir iktidar olma sözü verdi. BOZKIRIN BALIKLARI Türkiye’nin, iktidarın getirdiği kaynağı belirsiz sıcak para girişleriyle asla varlığını sürdüremeyip, çökeceğini savunup, kara paraya savaş açtı. Özelleştirme ve ihalelere şaibe karıştıranları, şeffaf yönetime karşı ‘gizli direnç’ göstermekle suçladı. TL’nin döviz karşısında erimesi, yüzbinlerce esnafın kepenk kapatması, milyonlarca gencin işsizliğinden iktidarı sorumlu tuttu. Türkiye’nin, üretimde dünya lideri olduğu bor madenlerinin yüzde 95’inin ihraç edilmesini “utanç” kaynağı görüp, yerli ve milli madencilik desteklenecekti. Demiryolları, limanlar, hava yolları, fabrikalar, madenleri satmayacaktı. İktidarı, Türkiye’yi tarım ülkesi olmaktan çıkarmakla suçlayıp, Anadolu bozkırında balık çiftlikleri kurmayı bile vaat etti. MAL MÜLK ARAŞTIRILSIN Türkiye’de nüfusun en zengin yüzde 20’si ile en yoksul yüzde 20’si arasında 10 kattan fazla gelir farkı olduğunu, bunun toplumu marjinalleştirerek, umutsuzluk aşıladığını anlatıp, bu durumdan tek sorumlu iktidarı tuttu. OECD ülkeleri içinde, Türkiye’nin gelir dağılımı en bozuk ülke olmasının sorumlusunun da siyasetçiler olduğunu anlatıp, ekonomi politikalarının merkezine insanı oturtmadan yoksulluğun bitmeyeceğini de ekledi. Siyaset ve devlet yönetiminin, yolsuzluktan arındırılması için siyasetçilerin ve kamu yöneticilerinin mal varlıklarının denetlenip, şeffaflıkla halka ilan edilme sözü verdi. Yolsuzluklar önlenmediği için adalete gölge düştüğünü, güzel güzel anlatıp, devleti göreve çağırdı. TEHLİKELİ GENÇLER Kamuda gereksiz binalar yapılmasını, milletin parasıyla lüks makam arabaları alınıp, saltanat sürülmesi için bütçeden çok fazla para harcandığını söyleyip, sonlandırma sözü verdi. Özgürce bilim üreten, bilimsel araştırmalar yapan üniversitelerin varlığı için rektör, dekan, bölüm başkanı derken tüm yöneticilerin seçimle işbaşına gelmesi gerektiğini savundu. Üniversitelerin iktidar yüzünden, her çeşit düşüncenin tartışılabildiği, yasaklar, sınırlar ve baskının olmadığı özgür, demokratik ortamlara dönüşemeyerek, bir problem yumağına döndüğünü anlattı. “Gençlere güvenilmeyip, söz hakkı verilmiyor. Enerjileri bastırılıp, gençleri tehlike görüyorlar” diyerek kızıp, “Biz asla bunu yapmayacağız” dedi. TRENDEN İNDİLER! Atatürk’ün, “Fikri hür, vicdanı hür, irfanı hür nesiller yetiştirmek” sözünü de yazılı ilkeler içine aldı. Atatürk’ün ve cumhuriyetin kuruluş ilkelerini eğitimden, bilime, adalete tek tek kopyaladı. Bu okuduklarınız, 21 yıl önce AKP’nin yazılı seçim beyannamesinde yer alıp, şimdi tarih olan yazılı seçim vaatleridir. “Yaparsa AKP yapar” dediler, demokrasi trenine binip, “Ohh, ohh iyi yaptık” diyerek indiler. Hükümet bugün yeni kabine ya da kabilesini ilan edecek. Adaletli, demokrat, hesap verebilir, rüşvete tamah etmeyen, erdemli, bilime güvenen çağdaş nesiller yetiştirebilecek hatta AKP’nin de reddettiği, “Tek adama” karşı çıkabilecek bir isim Milli Eğitim Bakanı olur mu? Hayır! Şeri eğitim için tarikatçı, biatçı, ak pak, nazif, zarif ismiyle müsamaha bir imamı yıllar yılı bu koltuğa hazırladı. Takkeli, tespihli bir bakan eğitimin başına geçtiğinde, kimse şaşırmasın.",https://www.sozcu.com.tr/ataturk-ilkelerinden-kopya-cekmisler-wp7702116
Sultan Uçar,Okuyanı tamirciye çırak verdiler!,16 Haziran 2023,"Türkiye’de hafta sonu 3 milyon 427 bin 566 aday, üniversite sınavına girecek. Aday sayısı İstanbul, Ankara, İzmir ve Bursa hariç 81 ilden 77’sinin ve Arnavutluk’tan Uruguay’a 208 ülkeden 77’sinin nüfusunu geçti. YÖK’ün son verilerine göre üniversitelerde örgün öğretimde kayıtlı 6 milyon 951 bin öğrenci var. Açık öğretimdeki 1 milyon 276 bin lisans öğrencisi eklenince üniversiteli öğrenci sayısı 8.2 milyon oldu. Sıfır net yapanı bile, “Ne olursan ol gel” diye çağıran AKP’nin icadı bu sınav sistemiyle geçen yıl üniversitelere 1 milyon 846 bin 654 öğrenci girdi. 2023 YKS bittiğinde, 2 milyon genç daha üniversiteli olacak. AKADEMİK ENFLASYON Üniversitede hâlâ 8.2 milyon olan öğrencisi sayısıyla Türkiye, dünyanın en gelişmiş ülkeleri İsviçre’den Hong Kong’a 109 ülke nüfusunu geçti. Türkiye’de geçen yıl 903 bin 673 genç üniversite bitirdi. Üniversiteler bu yıl 1 milyon mezun daha verecek. 1 milyon mezun yerine 2 katı, 2 milyon genç üniversitelere alınacak. 2023 YKS bittiğinde, Türkiye’de üniversite öğrenci sayısı 10 milyonu aşacak. Sınav sonunda Türkiye’de üniversite öğrenci sayısı Yeni Zelanda’dan Singapur’a 123 ülke nüfusunu geçecek. 22 yılda üniversite sayısı 74’ten 208’e ve öğrenci sayısı 1.5 milyondan 10 milyona çıkarılarak ülke nüfuslarını geçme rekoru kırıldı. Sayısal artış yükseköğretimde kaliteyi artırdı mı? Sayısal verilere bakalım. ÇATLAYIP PATLAYIN 12 Eylül’ün, “Her ile bir üniversite kurma” hedefini AKP aştı. İl, ilçe, kasaba, dağ, taş, tarla, tepe derken 134 yeni üniversite kurdu. Akademik, teknolojik, bilimsel altyapı eksikliğini bir yana bırakın; kampüsü, kapısı, binası, bacası olmayan 134 yeni üniversite açmak bile AKP iktidarına yetmedi. 41 yıllık Van Yüzüncü Yıl Üniversitesi, 32 yıllık Harran Üniversitesi ve 31 yıllık Süleyman Demirel Üniversitesi için “Üniversite mi vardı? Biz kurduk biz” diye sahiplendiler. Cumhurbaşkanının, “Üniversite kurduk” diye başlayan her cümlesini, ahali avuçları çatlayıp patlayıncaya kadar alkışladı. Oysa AKP’nin kurduğunu söylediği üniversiteler kurulduğunda daha AKP kurulmamıştı. DÜNYA KISKANIYOR Yarın çıkıp, Fatih Sultan Mehmed’in 570 yıl önce temelini attığı ve Atatürk’ün 90 yıl önce Türkiye’nin ilk ve tek üniversitesi olarak açtığı İstanbul Üniversitesi’ni de “Biz kurduk, biz” derlerse şaşırmayın. ODTÜ’yü de, Boğaziçi’ni de varın siz kurmuş olun. Times Higher Education (THE 2023) Dünya Üniversiteleri Sıralaması açıklandı. Eskiden ilk 200’e giren ülkenin en eski üniversitesi İÜ, son 2 yıldır sıralamada ilk 1000’e bile giremiyor. THE 2023’de ilk 500’e Türkiye’den sadece iki vakıf üniversitesi Koç ve Sabancı girdi. İlk 100’de ABD’den 34, İngiltere’den 10, Almanya’dan 9 üniversite var. Yükseköğretim sistemimizi dünya kıskanıyor, dünya (!) GERİLEDİKÇE GERİLEDİK Türkiye’deki üniversitelerden ilk 500’e 10 yıl önce ODTÜ, Boğaziçi, Bilkent, Sabancı, Hacettepe, Koç, İÜ ve İTÜ gibi 8 üniversite çeşitli kategorilerde girerdi. Ne değişti? Rektörleri artık saray atıyor. Boğaziçi Üniversitesi, dünya sıralamasında 10 yılda 301-350 bandından, son 2 yıldır THE sıralamalarında 801-1000 bandına gerileyip sabitlendi. Boğaziçi’nde akademisyenler 2 yıldır, ‘Akademik özerklik’ diye boşu boşuna ayakta dikilmiyor. THE 2023 ölçüm kriterine göre yüzde 37.5’le bilinirlik ve yüzde 42.4’le araştırmada ODTÜ, atıf sayısında yüzde 56.1’le Koç, endüstriyel gelirde yüzde 100’le Koç Üniversitesi ve İstanbul Teknik Üniversitesi Türkiye birincisi oldu. EĞİTİME YOĞUNLAŞMAYIN! İktidar, “Türkiye Yüzyılı” diye bir türkü tutturdu. Cumhurbaşkanı, “Eğitimde kaliteyi yükseltecek projelere artık daha fazla yoğunlaşacağız” dedi. Eğitime yoğunlaşmayın! AKP, eğitime yoğunlaştıkça 500 yıllık köklü üniversiteler liyakatsiz atamalarla dünya liginden düştü. 50 yıllık Cumhuriyet Üniversitesi’nden Ondokuz Mayıs Üniversitesi’ne kadar 26 üniversiteyi ilahiyatçı rektör, mimarlık-mühendislik gibi 100’den fazla fakülteyi şu anda ilahiyatçı dekan yönetiyor. “Giderlerse, gitsinler!” dediniz, 12 bin akademisyen yurt dışına gitti. Türkiye’de 34 bin 280 profesör, 22 bin 462 doçent kaldı. Profesörden ders almayı bırakın, profesör yüzü bile görmeden yüz binlerce genç üniversite bitiriyor. Mezun, 3 gençten 1’i işsiz, işsiz! Aileler çocuklarına eskiden, “Okumazsan seni tamirciye çırak veririm” derdi. AKP’nin kötü eğitim politikası, inşaat mühendislerini inşaat amelesi, endüstri mühendislerini tamirci çırağı yapıyor. YKS’ye girecek gençler, sınavı kazanamazsanız hiç üzülmeyin. Türkiye’de malesef ki, üniversite okumayanlar bir pişmansa üniversite okuyanlar bin pişman ediliyor.",https://www.sozcu.com.tr/okuyani-tamirciye-cirak-verdiler-wp7715500
Sultan Uçar,Bozkırın çiçekleri!,30 Haziran 2023,"Türkiye ’de geçen hafta 17 bakanlığa, 68 bakan yardımcısı atandı. İçlerinden biri, Sanayi ve Teknoloji Bakan Yardımcısı Oruç Baba İnan. Bu isim, beni Anadolu’da 23 yıl önce gittiğim, duvarları toprak sıvalı kerpiç bir eve götürdü. Konya’nın Yunak ilçesine bağlı Çayırbaşı köyünde yaşayan 7 çocuklu çiftçi ailenin oğlu, üniversite sınavında Türkiye birincisi olmuştu. Ajanslar, “Tarladan şampiyon çıktı” başlığıyla haberi geçti. O tarihte çalıştığım gazetenin haber koordinatörü gazeteci-yazar Yılmaz Özdil ağabeyimdi. Bizim mahalle Bab-ı Ali’de, meslek büyüklerimize, ‘falanca bey, filanca hanım’ denilmez. Yılmaz ağabeyim, “Sultancığım, Konya’ya git, gerçek şampiyonu bul canım kardeşim” dedi. AĞAÇLI TEK EV İstanbul, Ankara, İzmir’deki kolejlerden birinci çıkması beklenirken, şampiyon Anadolu’da bir köyden çıkmıştı. Üniversiteden sınıf arkadaşım, ödüllü foto muhabirimiz Alper Yurtsever ile birlikte Atatürk Havalimanı’ndan, ilk uçakla Konya’ya uçup askeri havaalanına indik. Tüfekli askerler eşliğinde alandan çıkıp, şoförlü kiralık bir araçla yollara düştük. Uçsuz bucaksız Konya Ovası’nda, yol iz bilmeden, saatlerce bir ağaç bile görmeden gittik. Amerikan kovboy filmleri dışında, ilk kez bu kadar büyük, ıssız, kimsesiz bir toprak görmüştüm. Alper’le birbirimize bakıp, Anadolu’yu aslında hiç tanımadığımız gerçeğiyle yüzleştik. Git git bitmeyen uzun yolun sonunda, en yakın ilçeye 150 km uzaktaki Çayırbaşı köyü uzaktan göründü. Bozkırın ortasında bahçesi ağaçlı, yeşillikler içinde yalnız bir ev vardı. GAPISINI ÇALDIK İnan Ailesi bizi bekliyordu. Şampiyonun evini bir köylü amcaya sorduk. Konya’nın yerel şivesiyle, “Anaa Istanbullardan kimler gelmiş. İğreti gibi durmayın, buyurun, buyurun. Allah bu günlere gavışdurdu. Accık ötedeki şu ağaçlı evin gapısını çalın” dedi. Arabaya çağırdık, “Pantulum kirli” diyerek, binmedi. Etraftan bizim kim olduğumuzu soran köylülerine, “İstanbul’dan gasteciler gelmiş. Bizim Yılmaz’ın, şampuan çıkan oğlu Oruç Baba’yı soruyorlar” diyerek, gururlanıyordu. Şampuan değil ama şampiyonunun evine artık varmıştık. Baba Yılmaz İnan, anne Elif İnan ve çocukları Abdullah, Selime, Sibel, Hafize, Şahin, Oğuz ve Oruç Baba bizi sevgiyle karşıladı. ŞAMPİYON BABA Anadolu insanı evinin kapısını açtı. Gözlemeler pişmiş, ayranlar yapılmıştı. Yer sofrasına buyur edildik, oturduk. Ablalar ve ağabey, öğretmen çıkmıştı, oturuyordu. Türkiye şampiyonu da olsa Oruç Baba şımartılmayacak, servisi yapacaktı. Biz sorduk, babası anlattı. Karakol Onbaşısı Rahim İnan’ın oğluydu. 1940’ta Bulgaristan’dan, önce Çanakkale’ye, sonra Konya’ya gelmişlerdi. Yoksulluktan okuyamamak içine işlemişti. Kız-erkek ayırmadan çocuklarının hepsini okutmakta kararlıydı. Cumhuriyet rejimine, devlete güvense de yasalara uymadıklarını söylediği siyasilere tepkiliydi. Siyasetteki, “Temiz toplum” sözüne kızıp, “Toplum pis mi? Önce kendilerini temizlesinler” diyordu. MİLLETİN EFENDİSİ “Devleti yönetenler, zorunlu eğitimin devamını sağlayamıyor. Yoksul çocuklar harcanıyor. Kalkınmanın temeli eğitimdir” diye uyarıp, ÖSS şampiyonunun babası da olsa üniversite sınavının kaldırılmasını her çocuğun okumasını istiyordu. YÖK’ün daha birkaç yıl önce açtığı ihtisas üniversitelerini 23 yıl önce öngörüp, “Üniversiteler birbirinin aynı olmamalı. Bir alanda, en iyi eğitimi veren üniversiteler kurulmalı. Şehrin ortasında veterinerlik fakültesi olur mu? Çocuk, mezun olup köye geliyor. Öküzü görüp, inek sanıyor” dedi. Güldük. Belki biz de ayrıramazdık. Bize güvenmişti. Gizli odasının kapısını açtı. Nâzım Hikmet, Yaşar Kemal, Özdemir Asaf, Victor Hugo, Dostoyevski, Tolstoy gibi yüzlerce yazarın, binlerce kitabı vardı. Samanını satıp, kitap alıp okumuş, çocuklarına okutmuştu. BABA VASİYETİ Heyecanla anlatırken dönemin Başbakan Yardımcısı Mesut Yılmaz, ev telefonundan aradı. Oruç Baba’nın, bir holdingin yeni kurduğu vakıf üniversitesini seçmesi için aracı olmuştu. Şaşırdık. Çiftçi Yılmaz İnan, kerpiç evin toprak zeminine kasketini fırlattı. “Benim çocuklarımı devlet yatılı okuttu. Devlet üniversitesinde okuyup, millete hizmet edecekler” diyerek kestirip attı. Sınavın gerçek şampiyonu babaydı. Oruç, Boğaziçi İşletme’ye girdi. “İstanbul’da bir sıkıntın olursa beni bul” diyerek kartımı vermiştim. Boğaziçi, “Ya 2 milyar lira ver ya başka yurda git” diyerek yurda almamıştı. Aradı, manşetten yazdık. Adı bende saklı bir iş insanı, Boğaziçi’nin tek kişilik odalı süper yurdunun parasını, kimselere duyurmadan tam burs verip ödedi. Şampiyon, koca şehir İstanbul’da yersiz yurtsuz kalmaktan kurtuldu. Mezun olup birçok şirkette üst düzey yöneticilik yaptı. Babaların babası rahmetli Yılmaz İnan göremese de şimdi oğul Oruç Baba İnan’ın, “Bakan Yardımcısı” sıfatıyla Türk milletine hizmet borcunu ödeme vakti geldi. Türkiye’nin, eğitimle ve bilimle kalkınması için baba vasiyetine uymak, devletin okuttuğu köy çocuğunun boynunun borcudur!",https://www.sozcu.com.tr/bozkirin-cicekleri-wp7729059
Sultan Uçar,Fasulyecikgiller!,28 Temmuz 2023,"Toplumsal sınıf, eğitim veya eğitimsizlikle inşa edilen, ekonomi ve din temelli bir kast sistemidir. MÖ 200’lü yıllarda ilk olarak Hindistan’da görülen Varna sistemiyle insanlar; statü ve renklerine göre “açık” ve “koyu” renkliler olarak sınıflandırıldı. Kutsal metinleri yorumlayan din adamları ilk sıradaydı. Onları prensler, üst düzey bürokratlar, tüccarlar kaymak tabakası izler. İşçiler ve köleler ise son sıradaydı. Bir de hiçbir sınıf içine alınmayan ama dokunulmazlar sınıfı vardı. Dokunulmazlık denilince aklınıza demokrasilerde toplumun sesi olması beklenen milletvekili dokunulmazlığı gelmesin. Onlar, günlük hayatta sıklıkla kullandığımız bir kelime olan paryalar... PARYALAR MEMNUN Türkçe’de, “Eşek olursan sırtına semer vuran çok olur” diye haksızlıklara kızınca söylenilen bir deyim vardır. Paryalar da mal varlığı olarak bir tek eşek ve köpek edinebilirlerdi. Kimsesiz ölüleri yıkamak görevleri olup, ölülerden kalan elbiselerden başka elbise giymeleri de yasaktı. Mal mülk edinemez hatta geceleri sokağa bile çıkamazlar. Kentlerde oturmaları suçtu. 21. yüzyılda sayıları 200 milyonu geçen paryalar hâlâ var ve hayatlarından çok çok memnunlar. Kimseler onları, insanca yaşamak için ses çıkarmaya ikna edemez. Çünkü Budist din adamları onların zavallı hallerini, tanrının emri gibi kutsadığı için asla yaşadıkları hayatı, yoksulluklarını sorgulamazlar. BABAM SAĞOLSUN Sosyolojinin araştırma alanı toplumsal sınıflara, son 23 yılda Türkiye’de “Babam Sağolsungiller” sınıfı da eklendi. Babam Sağolsungiller, “Upper Class” denilen köklü ailelere mensup, varlıklılar ve eğitimlilerden oluşan toplumsal sınıfa göz dikmişti. AKP’liler hem bu sınıfa girmeye talip olup hem de bu sınıfı imha etmek için savaş açtı. Bir de “Corporate Class” yani “Birleştirilmiş Sınıflar” var. Hükmedenler, devletin arazisi, hanı, hamamı neyi varsa birleştirilmiş sınıftakilere gayriresmi yollarla paylaştırır. İhaleler, araziler derken holdingler kurar. Patron, emanetçidir. Üretimde söz sahibi işçi sınıfının, “Gerçek patron kim?” diye sorgulamaması için niteliksiz eğitimle düşünme yetisi ele geçirilip, yoksullaştırılır. DİN KARDEŞLERİM Ekonomik varlık ve yokluk temelli MÖ’den kalma bu kast sistemi, halkın gözünü dünya nimetlerine çevirmesini istemez. Toplum olur ya ayaklanır, susması için anında konformist yaşam alanlarını dinle kutsayan, din adamları devreye girer. Yapay zekanın, dini dogmaları silip attığı bu çağda, bizde de gücünü din ve siyasetten alan bir Diyanet İşleri Başkanı var. Açıkça söylemeye henüz cüret göstermese de rejim karşıtı. Oturduğu koltuğu Atatürk’e borçlu olduğunu sıklıkla unutuyor. Şeyhülislam edasıyla, cübbesi süzülerek çıktığı minberde, her geçen gün doz artırarak, cumhuriyete meydan okuyor. Gözleri buğulu, “Din kardeşlerim” diye söze başlayıp, lüks, şatafat ve gösterişten kaçınılmasını öneriyor. ZAVALLI ÇOCUKLAR Ali Erbaş’ın, cumhuriyet sayesinde okuyup İngilizce öğretmeni olan kızı Feyza Erbaş bugünlerde ortaya çıktı. Zavallıcık, 3 çocuğundan 2’sine 15 ülke gezdirmiş. Üçüncüsünü, “Sen de fasulyecim yüro 30 TL maalesef” diyerek, ülke ülke gezdirememekten dertli. AKP’nin, Babam Sağolsungiller sınıfından sonra artık ekonomik kriz mağduru üçüncü kuşak torun torba, “Fasulyecikgiller” sınıfı da oldu. Oysa daha dün kıçı bezli 2-3 yaşındaki bu taze fasulyecikgillerin dedeleri çok başarılıydı (!) Oğulları, kızlarını vekil tayin edip, TBMM’ye soktular. Holdingler kurup, çocuklarını patron koltuğuna oturttular. Otomobilleri uçup gidiyor, yalıları, yatları boğaz esintili. Semt pazarında yaz ortası taze fasulyenin kilosunun 80 liraya çıktığını bilmezler! AK PAK SINIFLAR “Beyaz Türkler” diye söylene söylene iktidar olan AKP, kendi kast sistemini kurdu. Toplum, Varna kast sistemindeki gibi siyah-beyaz kutuplaştırıldı. Yeri geldi, babasının referans mektubuyla, “Babacım, babacım” diyen oğlu, devlet başkanı kontenjanından Harvard’da okudu. Kızını yüksek lisansa kabul etmeyen had bilmez (!) Boğaziçi Üniversitesi’nin 160 yıllık bilimsel ve entelektüel birikimi tek kalemde yıkıldı. AK’ların torunları, yıllığı 500 bin TL’yi aşan, eğitimi İngilizce, uluslararası geçerli diplomalı kolejlerde, sınıf kapısında korumalar bekleyerek okuyor. Gelelim Türkiye gerçeklerine; 7 ay önce TÜİK 2022 Çocuk Raporu yayınlandı. Çocuk işçi sayısı 2 milyon ve 578 çocuk iş kazasında öldü, öldü! Türkiye’de 7.5 milyon yani her 3 çocuktan biri yatağa aç giriyor aç! Fasulyecikgillerin 3 çocuğundan 1’i de varsın ülke ülke gezip, fink atmayıversin!",https://www.sozcu.com.tr/fasulyecikgiller-wp7756596
Sultan Uçar,Şampiyonlar kaçış kuyruğunda!,07 Temmuz 2023,"Türkiye’de, beyin göçünün lise seviyesine indiğini bundan tam 5 yıl önce yazdım. Beka sorununa dönen beyin göçünü durdurmak için MEB’in, bu 5 yılda ne yapıp yapmadığını inceleyelim. 2023 LGS’ye 1 milyon 246 bin 465 öğrenci başvursa da 1 milyon 30 bin 195’i sınava girdi. Sınav puanıyla 206 bin 401 öğrenci alınacak. Yani sınava giren her 5 öğrenciden 4’ü olan 823 bin 781 çocuk, 14 yaşında boşu boşuna sınav stresine sokuldu. 1 milyon 40 bin çocuk ise sınav puanı şartı aranmaksızın, mahalledeki liseye gidecek. Sınavsız okullara kayıtta, 5 okul seçme hakkı verilecek. Öğrencinin, 2 tercihini meslek lisesi veya imam hatip yazması zorunluluğu var. ALGI OPERASYONU Bakanlık, LGS’de 562 adayın 500 tam puan aldığını gururlanarak açıkladı. LGS’de 2019’da 18 birinci çıkarken 2020’de 97, 2021’de 97, 2022’de 193 ve 2023’te 562 şampiyon çıkması sizce de çok tuhaf değil mi? Yüzlerce şampiyonu olan bir sınavın, ölçme ve değerlendirme ölçütü yoktur. Şampiyonların şampiyonunu seçmek için üniversite düzeyinde 1-2 soru sorulması gerekirken, bu yıl ayrıştırıcı soru sorulmadı. Yüzlerce birinci sayısıyla MEB, “Eğitimde çok başarılıyız” algısı yapıp, sıfır ve eksi nete düşen öğrenci sayısını gizledi. Eksi nete düşenleri kamufle için en başarısız öğrencilere standart 100’er puan verildi. Öğrenci, 1 net bile çıkarsa zaten 200 puanı geçecekti. EKSİLER GİZLENDİ LGS 2019’da 1 net bile yapamayıp, eksi nete düşen öğrenci sayısı 84 binken, 2020’de 95 bin, 2021’de 111 bine çıkmıştı. MEB, eğitim kalitesini yükselterek, eksi net eleştirilerini durdurmak yerine kolay soru sormayı seçti. 2022’de sıfırcıların sayısı bu kolaycılıkla 79 bine düşürüldü. Kolay sorulara, bu yıl ikinci dönemden soru sorulmaması da eklendi. Böylece 2023 LGS’de ilk kez eksi nete düşen aday sayısı 30 binli sayılara indirilecek. Eksi nete düşen öğrenci sayısı 30 binlere inse de bu aslında 8. sınıfında ortalama 150 öğrencisi olan Türkiye’deki en az 200 okul dolusu öğrencinin gerçekte hiç eğitim almadığını gösterir. 2023 LGS’de 100 ile 200 puan arasındaki hiçbir öğrenci, 90 sorudan 1 net bile çıkaramadı. LİYAKATSİZ KADRO Bu tabloyu analiz için MEB Ölçme Değerlendirme ve Sınav Hizmetleri Genel Müdürlüğü’ne çok iyi bakmalıyız. Yusuf Tekin, 1 ay önce bakan olarak atanınca, Hacettepe Üniversitesi Eğitim Fakültesi mezunu Kemal Bülbül’ü genel müdür atadı. Çiçeği burnunda Genel Müdür Bülbül’e sorumluluk yüklenemez. 2023 LGS’den iki hafta öncesine kadar Genel Müdür Murat İlikhan’dı. O kim mi? AKP’nin 8. MEB ve hâlâ AKP Ordu Milletvekili Mahmut Özer’in memleketi Zonguldak’tan arkadaşı olan bir aile hekimi. AKP, eğitimle ilgisi olmayan mühendis Özer’i bakan yapınca, Özer de sınavlarla ilgisi olmayan tıp doktoru arkadaşını genel müdür yaptı. Ülkenin geleceği 1.2 milyon çocuğun girdiği YKS 2023 sınavını, işte bu liyakatsiz kadrolar planladı. PARA-PUAN YETMEZ Liyakatsizlik, son 22 yılda Milli (!) eğitimi kangren gibi sardı. Türkiye’deki eğitim sistemine, öğrenciler artık hiç güvenmiyor. Son 24 saatte olup bitenler bunu kanıtlıyor. LGS’ye giren adaylardan yüzde 0.01 ile 0.05’lik dilimdeki en başarılıları, yıllık ücreti 73 bin liradan 673 bin liraya çıkan ve sınav puanıyla öğrenci alan Amerikan, Fransız, Alman, İtalyan okullarının kapısına yığıldı. Yıllık yatılı ücreti 673 bin TL olan Robert Kolej, 204 öğrenci alacak, 117’si 500 tam puanlı Türkiye şampiyonu olan 698 aday başvurdu. Olur da biri vazgeçerse diye veliler adeta okul kapısında yatıyor. Robert Kolej mi? Yedek kayıtlar için bugün saat 09.00’da kapılarını kapatıp, bahçeye bile kimseyi almayacağını ilan etti. Alman Lisesi 223 bin lira, 130 öğrenci alacak, 736 başvuru var. BEYNİMİZ GÖÇÜYOR! SEV Amerikan Koleji 431 bin lira, 45 öğrenci alacak, 362 ön kayıt yapıldı. İzmir Amerikan Koleji yıllığı 322 bin lira, 180 öğrenci alacak, 9’u 500 tam puanlı 603 öğrenci sırada. Özel Sankt George Avusturya Lisesi 173 bin TL, 120 öğrenci alacak, 1313 öğrenci başvurdu, 1193 Türk genci yedek listede. Fransız Notre Dame de Sion 375 bin TL, 140 öğrenci alacak, 749 başvuru var, 609 öğrenci yedekte. Saint Benoit 370 bin lira, 214 öğrenci alacak, 944 aday başvurdu. Özel İtalyan Lisesi 185 bin TL, 71 öğrenci alacak, 287 öğrenci de yedek listede. Şampiyonlar sıraya girdi. Tek yanlışı olan bile okullara giremiyor. Mezunlarının yüzde 99.5’inin AB ülkeleri ve Amerika’ya gittiği yabancı liselere kabul için Türkiye’nin en zeki çocukları, yabancı okulların kapısında kurşun asker oldu. Ülkenin beyni göçüyor. Hazine’den bu yıl 651 milyar 377 milyon lira alıp, nitelikli eğitim veremeyen MEB’e bu utanç yeter!",https://www.sozcu.com.tr/sampiyonlar-kacis-kuyrugunda-wp7735700
Sultan Uçar,Sinsice ilerliyor!,15 Temmuz 2023,"Milli Eğitim Bakanı Yusuf Tekin, ailelerin karma eğitim nedeniyle kızlarını okula yollamadığı ve kızları okullu yapmak için kız okulu açacaklarını söyledi. Klavye cumhuriyetçisi muhalif siyasiler ve eğitim sendikaları, “Laik eğitim yıkılıyor” diye ortalığa döküldü. “Gölge Bakan açığa çıktı” başlığıyla geçen ay yayınlanan yazıda Tekin’in gerçekte kim olduğunu yazdım. MEB müsteşarıyken laik eğitim karşıtı aldığı kararları, okullara tarikatları sokmasını hatta Andımız’ı kaldıran karardaki imzasını hatırlattım. Bakanlığında, “Edep” perdesi ardına saklanıp karma eğitimi kaldırma, medreseleri açma ve tarikatçıları öğretmen atama hedeflerini sıraladım. İLMEK İLMEK ÖRDÜ Atatürk ve cumhuriyet adına bedel ödemek için bas bas bağırması gereken slogan Cumhuriyetçileri, sustu. Şimdi, “Uyan da balığa gidelim” desek, yeri. Olup-bitenden ders çıkarılması için Yusuf Tekin isminin başka bilinmeyenlerini bugün yazacağım. 2013-2018 arası 5 yıl MEB müsteşarıydı. Görevden ayrılırken, “Geride, saatini, gününü, haftasını, ayını, yılını ve yıllarını derken, her anını ilmek ilmek ördüğümüz 5 yıl bıraktık. Bize aydınlık yarınların muştusunu ima eden her yeniliği inşa ederek, doğrularımızı ihya ederek, uzun mesafeler kat edip, büyük engeller aştık” dedi. Neyi müjdeliyordu? Şeriatçı tarikatları, gizli protokollerle okullara, sınıflara soktuğunu! PROF’LUĞU TARTIŞMALI Hedefi; Atatürkçü, laik eğitimi yıkıp, şeri hükümlere tabi ideolojisine uygun yarınlar kurmaktı. Tarikatlarla el ele yürüdü. Bakan değilken bile attığı imzalarla, AKP’nin MEB’deki gölge bakanı oldu. Saray daima korudu. 24 Temmuz 2018’de müsteşarlığı sona erdiğinde doçentti. Koltuktan kalktıktan 3 gün sonra 27 Temmuz 2018’de, Ankara Yıldırım Beyazıt Üniversitesi Rektörlüğü, RG’de sadece 1 profesör alım ilanına çıktı. Profesörün tez konusu şartı neydi? “Parlamentolar, meşrutiyet ve Osmanlı son dönemi hakkında çalışmalar yapmış olmak” Öyle ki; 2007’de siyaset biliminde yazdığı yüksek lisans tezinin adı satır satır yazılıp, “kişiye özel” torpil ilanına çıkılmıştı. 24 SAATİN SIRRI Üniversiteye alınacak profesör için işaret edilen isim Yusuf Tekin’di. Son başvuru tarihi 13 Ağustos 2018’de, Tekin daha doçentti. En az 5 yıl doçent kadrosuyla bilimsel çalışma yapmadan, profesör olamazdı. O tarihte MEB müsteşarıydı. Yani kadrolu bir üniversitede ders vermemişti. Sonra ne mi oldu? Bu kez kişiye özel yasa çıkarıldı. 2547 sayılı YÖK Kanunu’ndaki, “Rektör olmak için az 3 yıl profesör olma şartını” Cumhurbaşkanlığı, 13 Eylül 2018’de kaldırdı. Resmi Gazete’nin daha mürekkebi bile kurumadan, yasa değişikliğinden 24 saat sonra 14 Eylül 2018’de Tekin, Ankara Hacı Bayram Üniversitesi Rektörlüğü’ne atandı. Kararda, Erdoğan’ın imzası vardı. 3 günde profesör, 4. günde rektör oldu. TARİKATIN TALEBESİ “Osmanlı Devletinde Siyasal Sistemin Meşruluğu Çerçevesinde Birinci Meşruiyetin Tartışılması” adlı tezini 1997’de yazdı. Tez danışmanı hocası, “Atatürkçü olmayı hakaret sayarım. Atatürk ideolojisi faşist darbeler ideolojisidir” diyen Prof. Dr. Mümtaz’er Türköne! O tarihte Türköne, Atatürk Kültür Dil Tarih Yüksek Kurulu üyesiydi. İstifa etmek zorunda kaldı. Atatürk’e hakaretten ağır cezada yargılandı. 1 yıl hapis cezası aldı. 15 Temmuz sonrası silahlı terör örgütü FETÖ üyeliği iddiasıyla yargılanıp, önce 10.6 yıl, ardından ‘yardım ve yataklıktan’ 3.9 yıl hapse çarptırıldı. AKP iktidarını Muaviye’ye benzeten tez hocanız Türköne şimdi nerede? Susma! DİN ARAÇTIR ARAÇ! Profesörlüğü tartışmalı Yusuf Tekin’in, yüksek lisans tezine gelelim. Osmanlı’yı referans verip, şeyhülislamdan fetva alır gibi “dini” kullanmayı, iktidara meşruluk kazandırmada “araç” görüyor. Osmanlı Meşveret Meclisi’nin, dine uygunluğu tescilde, ayet ve hadislerden gayet başarılı yararlandığını (!) savunuyor. Mukaddime eserinde İbni Haldun’un, “Devletin nazımı şeriattır” şiirini akademik teze ekleyip, Türkiye Cumhuriyeti’ni, şeriatla yönetilen Osmanlı’nın varisi ilan etmiş. Demokratik kurumların meşruluk kazanması için dinin referans alınıp, biat edilmesini öneriyor. Şimdi de, “Kızlar okula gönderilmiyor” diyerek, laik karma eğitimi hedefe aldı. MEB 2023 Raporu’nda; “Kız çocuklarının okullaşma oranı son 22 yılda yüzde 39.2’den yüzde 94.6’ya çıktı” denilip, alkışlandı. AKP’nin 8. Eğitim Bakanı Mahmut Özer mi, 9. Eğitim Bakanı Yusuf Tekin mi yalan söylüyor? Gerçek şu ki; AKP iktidarı için kızların eğitimi bahane, laik eğitimi göz göre göre delmek şahane! Uyan, Türk milleti uyan!",https://www.sozcu.com.tr/sinsice-ilerliyor-wp7743619
Sultan Uçar,Benim sendikacım rakı içse de içmez (!),25 Ağustos 2023,"Türkiye , “Benler” ülkesi oldu. “Şahsım”, 22 yıldır usanmadan her gün, “Ben, ben, ben” diyor. Her şey, “Benim başörtülü bacım” ile başladı. Sonra “benim”ler, ardı ardına sıralandı. Benim dinim, benim kitabım, benim adım, benim hayalim, benim gençliğim, benim rakibim, benim sığınmacım, benim sendikacım, benim din kardeşim, benim gazetecim, benim doktorum, benim imamım, benim madencim, benim muhtarım, benim hukukçum, benim rektörüm, benim otoyolum, benim sarayım, benim havalimanım, benim Kürt kardeşim, benim ülkem, benim Türk Milletim! Mızrağın ucu sonunda “Benim rakıcım”a kadar dokundu. KADEHLERİ KALDIRIN “Hayda! Ötekileri biliyorduk da bu nereden çıktı?” demeyin. Literatüre, ‘Rakı masası kayırmacılığını’, Eğitim Bakanlığı kazandırdı. Ötekileştirmenin, eğitimde boyutları öyle hale geldi ki, on binlerce saçma sapan soruşturma-dava için MEB, son 6 ayda tam 22.3 milyon lira para harcadı. Levent Kırca’nın ‘sarhoş’ repliklerini hatırlatan, ‘Güler misin, Ağlar mısın?’ dedirten bu son soruşturma, Çanakkale’de açıldı. Soruşturma konusu, rakı masası! Lapseki İlçe MEM Tahir Karaca, 1 ay önce kendi isteğiyle müdürlüğü bıraktı. Her biri başka sendika yani farklı görüşten, 4’ü kadın, 5’i erkek tam 9 müdür onuruna veda yemeği verdi. SAKINCALI ATATÜRKÇÜ MEB’i, alkollü restoranlarda gezinen cübbeli sarıklı tebliğcilere dönüştüren soruşturma süreci, bu yemekle başladı. Çanakkale İl MEM Ferhat Yılmaz, 9 Ağustos 2023’te, o masadaki müdürlerden Orhan Geçici’nin, ‘Acil’ görevden alınmasını, Çanakkale Valisi İlhami Aktaş’a yazdı. İmamlık, hatiplik ve Kuran kursu öğreticiliği görevlerini yerine getirmeme, müftülükle işbirliği yapmama, hutbe ve vaaz vermeme gibi ihlaller sıraladı. Ağzındaki bakla sonra çıktı. “Sosyal medyada yemekli paylaşım” 657 sayılı kanunun 137. ve 138. maddelerine göre müdürün görevde olması, “Sakıncalı” bulunup 16 Ağustos 2023’te açığa alındı. Müfettişler A.A. ve M.B., soruşturmaya bile başlamamıştı. ANAYASAYA AYKIRI Oysa anayasanın 76. maddesine göre devlet memurları ancak ve ancak dolandırıcılık, rüşvet, zimmet, hırsızlık, evrakta sahtecilik, tecavüz, taciz gibi adi suçlar işlerse “Çok acil” açığa alınabilir. Branşı, beden eğitimi öğretmenliği olan Orhan Geçici, adi suç işlemedi. Lapseki İmam Hatip Lisesi Müdürü’ydü (!) “İHL müdürü içki içer mi?” diyecekseniz, cevaplayayım. MEB Temel Kanunu’nda, “İHL öğretmeni, özel hayatında alkol kullanamaz” diye bir madde yok. Türkiye’deki 78 bin okul müdürü ve 1.2 milyon öğretmen gibi İHL’deki her eğitimci de ne yiyip içeceğine kendisi karar verebilir. Öğretmenler, zaten siz isteseniz de mesai saatlerinde ve okul sınırlarında rakı masası kurmaz. ADALETİNİZ BATSIN Soruşturma konusu fotoğrafı inceledim. Geçici’nin günah keçisi ilan edilip açığa alındığı restorandaki yemeğe katılan 9 eğitimciden 8’i alkol alıyor. Geçici niye açığa alındı? Cevap basitti. Atatürkçü, laik, cumhuriyetçi bir eğitimciydi. Müdürlüğü, alnının teriyle kazandı. İktidar karşıtı Eğitim İş üyesiydi. Üstelik de fotoğrafta, yalnızca onun önünde kadeh yoktu. AKP’nin kurduğu Eğitim Bir Sen’e üye okul müdürleri M.K., G.Ş., A.Y., B.G. ile Türk Eğitim Sen üyesi okul müdürü Ş.Y.’nin önünde rakı-şarap kadehleri var. Eğitim Bir Sen’li okul müdürü G.Ş. de tıpkı Orhan Geçici gibi imam hatipte müdür. Asla, “Onlar da açığa alınsın” demiyorum. Soruşturma gösterdi ki; MEB’in asıl derdi alkollü yemek değil. Baskılara rağmen AKP’nin, “Benim sendikacım, benim müdürüm” kalıbına girmeyen, Atatürkçü öğretmenler! İHL’LERİ KUTSAMAYIN Atatürk’ün 100 yıl önce kurduğu imam hatipleri, din adamı yetiştiren ruhban okulları gibi kutsayamazsınız. Öyle olsalardı imam hatiplerdeki 1.5 milyon öğrenci, lise bitince ilahiyata koşardı. 2023 YKS’de ilk 100 bine giren İHL mezunlarının sadece 830’u ilahiyatı seçti. 2.720’si öğretmenlik, 1.302’si hukuk, 928’i tıp, 728’i mühendislik, 511’i diş hekimliği gibi bölümlere gitti. Anayasanın 24. maddesi, inanç ve yaşam tarzı özgürlüklerini güvenceye alıyor. Eğitim İş Çanakkale Başkanı Serkan Serbes, “Uyarı cezası bile verilemez” diyerek dava açacaklarını söyledi. Kul Nesimi’nin dediği gibi mahkemede yarın biri çıkıp, “Ben doldurur, ben içerim. Günah benim kime ne?” derse ne diyeceksiniz? T.C. Anayasası’nın verdiği insan hakları ve dindeki günah-sevap işleme özgürlüğü hakkı karşısında, MEB’i hiç kimse savunamaz!",https://www.sozcu.com.tr/benim-sendikacim-raki-icse-de-icmez-wp7782741
Sultan Uçar,Algı müjdecileri!,18 Ağustos 2023,"Osmanlı , 6 asır önce Surre Alayı kurdu. Recep Ayı’nın 12. günü, Mekke ve Kudüs’e doğru yola çıkardı. Namaz kılma, oruç tutma kriterini tutturan biri Surre Emini yani “Müjdeci başı” gibi hac yolundaki bu alayın başına geçirildi. İpek kumaş ve kürklerden yapılan, ‘Hilat’ adlı kostümüyle, Surre Emini, padişahın huzuruna çıkarılırdı. Altın yüklü deve ve katır kervanları, saraydan Kur’an-ı Kerim okunarak, uğurlanırdı. Araplara yapılan bu cömertlik, asırlar boyu hilafet makamının Osmanlı tahtında kalmasının sigortası yapıldı. Hazine tam takır olsa da, Osmanlı’nın son demi 1918’e kadar Araplar, altın yüklü kervanlarla müjdelendi. PERDELEME YETMEZ Cumhuriyet’in 100. yılına girerken, AKP iktidarı gösteriş merkezli ve algı temelli bu müjdeci yönetimi yeniden hortlattı. Hilafet ve taht sevdası aşikar Ak Sarayın bu yeni tip müjdeci başları, en önce eğitim sistemini hedef aldı. Gerçekleri gizlemede pek mahir olan AKP’nin eğitimdeki müjdecilerini, birlikte analiz edelim: Saraya bağlılığını bildirmeyen biri, Eğitim Bakanı, YÖK Başkanı, üst düzey bürokrat olmayı bırakın, bir okula müstahdem bile yapılmıyor. Şatafatlı hayatları Lale Devri’ne benzese de, liyakati reddedişteki kararlılıklarıyla, eğitimde sülale devri böyle başladı. Koltuk haleflerin yanlışları, yerine gelen selefince 600 yıl önceki gibi, ‘Müjdeler olsun” diyerek, topluma alkışlatıldı. HALEF SELEFLER Gelelim son müjdelere; Eğitim Bakanı Yusuf Tekin, “Sınıf tekrarı olacak. Açık liseye nakil zorlaştı. Devamsızlık affı yok” dedi, müjdesi (!) alkışlandı. Oysa, Ortaöğretim Yönetmeliği’nde bu zaten vardı. Kim uygulamadı? MEB. Devamsızlık affını kim çıkardı? MEB. 22 yıl önce 200 bin öğrenci olan açık liseye öğrenci naklini kim kolaylaştırdı? MEB. Açık lisede şimdi 1 milyon 738 bin öğrenci varsa bunun sorumlusu kim? MEB. Tarikatlar, istedi. MEB, açık liseye geçişi, kolaylaştırdı. Örgün öğretimi bu durumda MEB, çökertti. İlkokul 5. Sınıfa geçen 10 yaşında yüz binlerce çocuk, 1 yıl okula hiç uğramadığı halde yok yazılmadı. Tarikatlarda; şeyhlerin dizinin dibinde Atatürk, cumhuriyet, laiklik karşıtı yetiştirildi, hala yetiştiriyorlar. Sorumlu kim? CE-HA-PE (!) POLİTİZE ETMEYİN Öğretmen atamalarının politize edilip, siyaset malzemesi yapılmasına Bakan Tekin karşı çıktı, yine alkışlandı. Öğretmenler, atama müjdesi geliyor sandı. Öyle miydi? Eğitim Fakültesi mezunu yüz binlerce öğretmen atama beklerken, “Manevi Danışman” adı altında tarikat müritlerinin, 11 Eylül 2024’te derslere sokulacağını, o zaman toplumdan gizlemeyin. Velilere, “Çocuğuna, tarikatçı manevi danışman atıyoruz” dediniz mi? Hayır. Din Kültürü ve Ahlak Bilgisi öğretmenlerine, ilkokul 3. ve 4. sınıflara, sınıf öğretmenliği hakkı niye verdiniz? Ses yok. Bir kez daha “Kandırıldık” dememek için FETÖ vakasından ders çıkarın. Eğitimi politize etmeyin. GENÇLER GİDİYOR Karanlık eller, eğitim sistemini çepeçevre sardı. Çocuğunu, gerici eğitimden korumak isteyen veliler, bu ekonomik krizde yıllığı 500 bin TL’yi aşan kolejlere mecbur edildi. Acı gerçek şu ki; Türkiye’de özel okula giden 1.6 milyon öğrencinin 1 milyondan fazlası artık tarikatlara ait kolejlerin eline geçti. İstanbul’dan bir veli, “Zeytinburnu’nda oturuyorum. Adresim tutan ortaokulda cüppeli sarıklı adamlar var. Okul kapısını çıkınca da, uyuşturucu hap satıcıları. Biz ne yapalım?” diyor. Bize ulaşıp, “Siz bilirsiniz, şu kolej tarikatçı mı?” diye soruyor. 22 yıllık eseriniz eğitimdeki bu bölünmüşlükle, “Milli” bir duruş inşa edemezsiniz. Ülkedeki gençlerin yüzde 78’i artık nefes alamadıkları için gelişmiş ülkelere kaçıyor! Haksızlar mı? GERÇEKLERLE YÜZLEŞİN Suriyeliler, Afganlar hatta Ugandalıları bile sahte lise diplomalarıyla Türkiye’de üniversitelere yazdınız. MEB ve YÖK yıllarca sustu. Şimdi, ‘Pardon’ diyerek, kayıt siliyor. Yine de kıyamamış olacak ki, fark derslerini alıp, hukuk dahil kayıt hakkı veriyor. Aynı YÖK, önce denklik verip, sonra vazgeçtiği yurtdışında üniversite bitiren 104 bin Türk gencinin, denklik çığlığını duymuyor. Türkleri, sahte denklikle ilgili uyaran YÖK Başkanı Erol Özvar; Boğaziçi, ODTÜ dahil sahte üniversite diplomalarının internetten 5-10 bin TL’ye peynir ekmek gibi satılmasını durduramıyor. “Türkiye’de 300 bin yabancı öğrenci var”diye müjdeleyip, alkış bekliyor. Gelenlerin yüzde 87’si yani 261 bininin, Arap ve Afrikalı az gelişmiş ülkelerden olduğu toplumdan gizleniyor. Halef-selef algı müjdeciliği yönetimi, gerçekler karşısında er geç çökecektir.",https://www.sozcu.com.tr/algi-mujdecileri-wp7776000
Sultan Uçar,Satranç dersi kaldırıldı!,09 Eylül 2023,"Avusturyalı yazar Stefan Zweig’in, 81 yıl önce yazdığı Satranç kitabını bilirsiniz. Okumayanlar için birkaç anekdot yazmalıyım. Zweig’in ölümünden birkaç gün önce bitirdiği son kitabıdır. Satrançta, Dünya Satranç Şampiyonu Mirko, zengin iş insanı Canner ve Dr. B.’nin aynı gemide seyahat ederken oynadığı satranç anlatılır. Mirko, çiftlikte çalışan babası ve rahip satranç oynarken izleyerek, çocuk yaşta oyunu öğrenir. Aslında herkesin 3 saniyede anladığını, 3 saatte zar zor öğrenen bir çocuktu. Satrançla zekâsı gelişti. Dünya şampiyonu olunca kaba saba, açgözlü, ukala, zengin bir züppeye döndü. Mirko’yu, satrançta kimse yenemiyordu. ÖĞRENME TECRİDİ Hikâyede asıl trajedi, Dr. B.’nin gemideki satranç tahtasının başına geçmesiyle başladı. Dr. B. gerçekte, Nazilerin meydanlarda törenle kitaplarını yaktığı yazar Stefan Zweig’in otobiyografisidir. Hitler’in gizli polis teşkilatı Gestapo’nun, tutuklayıp hücreye çevrilen otel odasına hapsettiği Viyanalı bir avukattır. İnsanlarla konuşması, hücrede kağıt, kalem, kitap olması hatta düşünmesi bile yasaktı. Öğrenme açlığı çekiyordu. Tecrit odasındaki kapı çizgilerini bile ezberlemişti. Sorgu öncesi bekletildiği odada, asılı montun cebindeki satranç kitabını çalıp, oyunu ezberledi. Zihninde oynayıp, ölü noktaları keşfetti. Mirko’yu satrançta mat etti. TARİKATLAR İSTEDİ MEB de eğitim sistemiyle satranç oynar gibi oynayarak, Cumhuriyet’i mat etmeye kalkıştı. Okulların açılmasına 1 hafta kala ülkedeki tüm eğitimciler, piyon gibi oyun dışı bırakılarak, emrivakiyle seçmeli dersler değiştirilip, kaldırıldı. Öğrenciler, zorunlu din dersleri yanında artık seçmeli (!) din dersini de zorla seçecek. Tarikatçı Cübbeli Ahmet’in, “Satranç oynayan lanetlenmiştir. Oynayana bakan da domuz eti yemiştir” hastalıklı bakışı, MEB’in son kararıyla eğitim sistemine sirayet etti. Seçmeli dersler; Satranç, Bilgi Kuramı, Zeka Oyunları, okullardan tamamen kaldırıldı. Türkiye Satranç Federasyonu bu çağdışı karara “Gık” bile demeyerek, sustu.  Akıl oyunu satranç dersini, ortaokul ve liselerden kaldıran aynı MEB, ilginç bir tezatla Anadolu liselerine seçmeli ‘Düşünme Eğitimi’ dersi koydu. AYRICALIKLI SINIFLAŞMA Anadolu liselerinde, Almanca’yı zorunlu ders olmaktan çıkaran aynı MEB, imam hatiplerde ikinci dil olarak Çince, Rusça, Japonca, Almanca dahil 9 lisan öğretiyor. Türkiye’de ‘Milli Eğitimi’, imam hatipleri ‘öz’ diğer okulları ‘üvey’ gören MEB böldü! Müfredata ‘Ahlak ve Yurttaşlık’ gibi 13 ders ekledi. AİHM’in “Zorunlu din dersi, kaldırılmalı” kararını, 9 yıldır uygulamayan AKP, eğitim müfredatına ‘Temel Hukuk Bilgisi’ dersi ekledi. Köy Enstitülerindeki ‘Yurttaşlık’ dersi ‘Ahlak ve Yurttaşlık’, ‘Ziraat’ dersi ‘Tarım ve Gıda Güvenliği’ olup, geri döndü. Adab-ı Muaşeret dersi, ilk kez müfredata girdi. MEB Aile Okulu’ndaki, Adab-ı Muaşeret ders kitabı referans alınırsa okullarda görgü kuralları; Kuran-ı Kerim, vahiy ve sünnet yani şeriata uygun öğretilecek. ZİLE ÜÇ KEZ BASMA Adab-ı Muaşeret dersinde surelerden örnekler var. Bakanlık, Lokman Suresi’ni, “Kibirlenme, küçümseme, büyüklenme, hor görme” diye geçiştirmiş. Suredeki, “Kibirlenerek, halka surat asma, yeryüzünde çalımlı çalımlı yürüme. Çünkü Allah kendini beğenmiş, övünmek için iyiliklerini sayıp döken, büyüklük taslayıp böbürlenip, şımaranları sevmez” ifadesi de derslerde eksiksiz öğretilsin. Derste artık, “Eve sağ ayakla, besmeleyle gir. Suyu iki üç solukta iç. Yemeği sağ elle ye. Zile 3 kez basma” da anlatılacak. Müfredat, durduk yere mi değişti? Hayır. PERDEYİ ARALAYALIM Son 5 yılda öğretmenlik sınavına giren adaylarda sayısal çoğunluk olarak ilk sırayı 245 bin 917 kişiyle din öğretmenleri, ikinci sırayı 207 bin 917 kişiyle İHL öğretmenleri aldı. Yani 453 bin 834 din kültürü, Arapça vb branşta öğretmen atama bekliyor. MEB, müfredat hamlesiyle her okulda din öğretmeni ihtiyacını 2 kat artırıp, en az 100 bin Din Kültürü ve İHL meslek öğretmeni açığı oluşturdu. Müfredattan kaldırdığı derslerle de 100 bin öğretmeni, ‘norm’ yani ihtiyaç fazlası yaptı. OECD 2023 Eğitime Güven Endeksi’ne göre Türk halkının yüzde 79’u eğitim sistemine güvenmiyor. Tarikatlarla el ele, oyun içinde oyun çeviren MEB’e, halk güvenmemekte haksız mı? Yazar Stefan Zweig, “Üç beş budala siyasetçinin yıktığını onarmak için on yıllar yetmez” sözü, siyaset ve tarikat güdümündeki Türk eğitim sisteminin özetidir!",https://www.sozcu.com.tr/satranc-dersi-kaldirildi-wp7797317
Sultan Uçar,Cerrahlar bu yaraya neşter vurabilir mi?,02 Eylül 2023,"YÖK Başkanı Erol Özvar, yabancı öğrenci sayısının son 22 yılda, 18 binden 301 bine çıktığını müjdeledi. Türkiye’nin yabancı öğrenci gerçeğini, sayısal verilerle analiz etmeliyiz. Dünyada, uluslararası öğrenci sayısı son 50 yılda, 800 binden 7 milyona çıktı. Uluslararası öğrenci pazarının finansal değeri 300 milyar dolara çıktı. 1.1 milyon öğrenci sayısı ve yıllık 44.7 milyar dolar gelirle küresel öğrenci pazarının patronu Amerika. 2030’da uluslararası öğrenci sayısı 10 milyona, finansal karşılığı da yıllık 500 milyar dolara çıkacak. Türkiye, 7 milyon uluslararası öğrenciden sadece yüzde 2.9’unu alabildi. Kaç para kazandık? Kızmayın ama yabancıları hayrına okutuyoruz (!) SURİYELİLER BİRİNCİ Türkiye’de, 301 bin 694 yabancı öğrenci var. Bunların 58 bin 214’ü Suriye, 34 bin 78’i Azerbaycan, 22 bin 641’i İran, 18 bin 250’si Türkmenistan, 16 bin 178’i Irak ve 10 bin 43’ü Somali uyruklu. Belki de adını ilk kez duyacağınız Andorra, Monaco Prensliği, Butan, Saint Lucia, Trinidad ve Tuvalu gibi ada ülkelerinden 1’er öğrenci kaptık (!) Diktatör Kim Jong’un ülkesi Kuzey Koreli 2 öğrenci de kapağı ODTÜ’ye attı. Uluslararası bir öğrenci gittiği ülkeye, yıllık en az 40 bin dolar para bırakır. Vakıf üniversiteleri, bölümüne göre yabancı öğrencileri yıllık ortalama 5 ile 30 bin dolara alıyor. Devlet üniversiteleri yabancıları beleş okutuyor! ANAOKULUNDAN UCUZ ODTÜ, Boğaziçi, İstanbul Cerrahpaşa, İÜ Çapa, Dokuz Eylül, Ege tıp dahil yabancı öğrenciler, Türkiye’deki devlet üniversitelerine, döviz karşısında her gün eriyen TL ödeyerek giriyor. Mühendislik, mimarlık, iktisat, işletme, ilahiyat, eğitim fakültesi dahil yıllığı 8 bin TL ile 208 bin TL arası ücretleri, 1 yılda 2 taksite bölüp ödüyorlar. Anaokullarından ucuza, üniversite diplomasını böyle alıyorlar. En çok yabancı öğrenci; Anadolu Üniversitesi’nde 16 bin 441, Karabük’te 11 bin 908, İÜ’de 9 bin 938, Dumlupınar’da 7 bin 255, Erzurum Atatürk’te 916. En az yabancı öğrenci ise 11 kişiyle Muş Alparslan Üniversitesi ve 27 kişiyle Tarsus Üniversitesi’nde. SORULARI VERSEYDİNİZ Yabancı öğrenciler, Türk öğrenciler gibi YKS’de 3.5 milyon adayla yarışmıyor. Çok basit bir sınav olan Yabancı Öğrenci Sınavı’na (YÖS) giriyorlar. Üniversiteler zaten, “Oran, orantı, sayılar, denklemler, paralel, yamuk” gibi sınavda soru gelecek konuları önceden ilan ediyor. Yabancılara 80 soru sorulup, soyut düşünme becerisi, matematik bilgisi ölçülüyor. YÖS 2023 sonuçları netleşti. 2023-2024 yabancı öğrenci ücretleri açıklanıyor. En çok yabancı öğrencisi olan Karabük Üniversitesi’nde bu yıl tıp 125 bin, diş hekimliği 90 bin, bilgisayar mühendisliği 35 bin, tıp mühendisliği 25 bin, öğretmenlik 12 bin TL diye bölümler sıralandı. İNDİRİM DE YAPIYORLAR Gaziantep Tıp 208 bin, Dokuz Eylül Tıp 100 bin, Ondokuz Mayıs Tıp 100 bin, Çapa Tıp 150 bin lira oldu. Devlette, yabancılara diş hekimliği 60-80 bin, eczacılık 30-75 bin, veterinerlik 20-30 bin, mimarlık 15-20 bin, hukuk, iktisat, işletme 11-12 bin, ilahiyat, eğitim fakültesi 10-12 bin lira. MYO’lar mı? 4 bin+4 bin liradan 2 taksitle yıllık 8 bin lira. YÖS sınavında 30 puanı tutturan da üniversitelere giriyor. İstanbul Cerrahpaşa Üniversitesi’nde yabancılara tıp eğitimi bu yıl 53 bin, mühendislik eğitimi 21 bin TL! Zam yapılır mı? Göreceğiz. Yabancı öğrenciler 4-10 Eylül’de üniversitelere yerleştirilecek. Ailesi ve kendisi Türkiye’de ikamet izni alanlar yani Suriyelilere yüzde 25 indirim var. DİPLOMALAR SEBİL Türkiye’deki 124 tıp fakültesinde, devlet üniversitelerinin kontenjanı 15 bin 232. Cerrahpaşa Tıp’ta Türklere 229, yabancılara 30 kontenjan ayrıldı. Cerrahpaşa Tıp’a en son sıradan giren Türk öğrencinin puanı 543.697’dir. Vakıf üniversitelerinde, Türk öğrenciler için tıp eğitimi ücret ortalaması 324 bin lira. Cerrahpaşa Tıp’ta 53 bin TL’ye, Dokuz Eylül Tıp’ta 100 bin TL’ye, Çapa Tıp’ta 150 bin TL’ye yabancılara tıp eğitimi verilemez. Yıllık tıp eğitimi ücreti 1.6 milyon TL olan Harvard Tıp’a denk tıp eğitim verilen fakültelere Suriyeliler, Somalililer giriyor. Niye? Yabancı, kontenjanı ayrıldı. Hiç olmazsa ülkedeki 301 bin yabancı öğrenciden AB ortalaması yıllık 40 bin dolar alsaydınız Hazine’ye yıllık 12 milyar dolar (325 milyar TL) gelir kaydedilirdi. Bütçesini Hazine’den alan devlet üniversiteleri, tıp başta olmak üzere üniversite diplomalarını yabancılara sebil gibi hayrına dağıtamaz. Yabancılar bedavaya okuyup, önce oturum izni sonra vatandaşlık alıyor. Para pulu geçtik. Türkiye’deki hastanelerde 3-5 yıla kadar Türkler derdini, Arapça tercümanla anlatmak zorunda kalırsa hiç şaşırmayın!",https://www.sozcu.com.tr/cerrahlar-bu-yaraya-nester-vurabilir-mi-wp7790464
Sultan Uçar,Almanya aklımızı alıyor!,13 Ekim 2023,"AKP, 22 yılda eğitimde 22 kez ilkokul, ortaokul, lise kabul ve sınav şartlarıyla 100’e yakın müfredat değişikliği yaptı. Atatürk’ün, daha Kurtuluş Savaşı sürerken 1920’de temelini bizzat öğretmenlere, I. Maarif Şurası’nda attırdığı laik, çağdaş, bilimsel eğitimi reddettiler. “Sivilleşme” gibi sihirli bir kelime ardına saklanan AKP, kendisinden önceki eğitim sistemlerini, ‘asker ve yargı kurdu’ tezi ile laik eğitime savaş açtı. Bilimsel gerçeklerle inatlaşarak 4+4+4 ucube sistemini kurdu. “Din, din, din!” diye tutturulan eğitimdeki sistemsizlik, okul öncesinden üniversiteye, eğitim öğretim işlevsizleştirildi. Öğrenciler, siyasetçi ve tarikatçıların elinde fiziksel, cinsel ve zihinsel istismar kurbanı oldu. EVLAT YEDİLER MEB koltuğunda 8’inci evladını yiyen, 9’uncuyu kaç gün oturtacağı belirsiz iktidar, eğitimde verdiği ‘mülakatı kaldırma’ gibi birçok sözü tutmamayı sıradanlaştırdı. Eğitim sistemine güvenini yitiren Türk toplumu, çocuklarını her gün bir yenisi eklenen eğitimdeki siyasi saçmalıklarından korumak için Amerikan, Alman, İtalyan, Fransız, Avusturya okullarının kapısını çaldı. AKP’nin yapboza çevirdiği eğitim, Türkiye’nin daha 13’ünde girdiği LGS’de, 1 yanlış bile yapmayan, ülkenin en zeki evlatlarının başını yiyor. Ülkedeki en nitelikli devlet okullarını 500 tam puanla kazanan gençlerimiz, AB ülkeleri ve ABD’deki üniversitelere bir daha geri dönmemek üzere gidiyor. GİDEN GİDENE Türkiye’nin en nitelikli devlet okulları, yabancı liseler hatta iktidarın umudunu bağladığı imam hatiplerin, 2023 yılı mezunlarının üniversitede hangi ülke ve bölümlerde okuduğunu, gelin birlikte inceleyelim: 140 yıllık tarihiyle ülkenin en köklü okulu İstanbul Erkek Lisesi (İEL) mezunları Türkiye’de mi kaldı? Hayır. 2023’te İEL 166 mezun verdi. Tercih yapan 152 öğrencisinden 119’u Almanya, 15’i İsviçre, 1’i Fransa olmak üzere 135’i diplomasını alıp yurt dışına gitti. İstanbul Erkek mezunlarının yüzde 88.8’i ülkeyi terk etti. Tercih yapmayan 14 öğrenci, önümüzdeki ay ABİTUR diplomalarıyla Almanya’dan kabul alınca Türkiye’den gidenlerin oranı yüzde 98’e çıkacak. TÜRK TESELLİSİ Almanya artık elinde bavul Haydarpaşa’dan trene binip Hamburg’ta inen 1960’lardaki gibi okuması yazması olmayan Türk işçileri değil, Türkiye’nin en zeki beyinlerini böyle transfer ediyor. Türk gençleri orda ne yapıyor? Yüzde 99’u dünyanın en iyi üniversitelerinden Berlin Teknik, Münih Teknik’te mühendislik okuyor. Mezun olur olmaz yıllık 47 bin Euro (1.4 milyon TL) maaşla işe başlayıp 20 yıllık deneyime ulaştıklarında asgari 80 bin Euro (2.3 milyon TL) maaşla çalışıyorlar. Türkiye’de ömür boyu çalışsa hayal bile edemeyeceği bir otomobili, orada 1 aylık maaşıyla alabiliyor. Türkiye’ye yıllar sonra, “Falanca buluşu yapan da Türkmüş!” diye sevinmek düşüyor. DÜNYAYA DAĞILDI İstanbul Erkek Lisesi’nde durum böyle de Türklerin okuduğu Alman Lisesi’nde farklı mı? Sadece 2 öğrencisi Koç ve Yeditepe Üniversitesi’ne yerleşti. Kalanların yüzde 76’sını oluşturan 100 öğrencisi Almanya, 8’i İsviçre, 2’si Amerika, 3’ü Avusturya, Hollanda ve İngiltere’ye gitti. Almanya, bizi kıskanmıyormuş (!) Amerikan Robert Kolej’e bakıyoruz. Mezun 107 öğrenciden 107’si de yurt dışından tam kabul aldı. Dünyanın en iyi üniversiteleri Harvard, MİT, Stanford dahil yüzde 43’ü Amerika, yüzde 17’si İngiltere derken Hollanda’dan Finlandiya’ya, Kanada’dan Katar’a, öğrenciler 9 ülkeye dağıldı. Gidenler Amerikalılar değil, tam burslu okutulan süper zeki Türkler, Türkler! TEMEL SAĞLAM Türkiye’nin köklü okulları ve yabancı okulları böyle de AKP’nin gözbebeği yerli ve milli imam hatiplerde durum farklı mı? Cumhurbaşkanının oğlu ve kızlarının mezunları arasında yer aldığı, ülke yönetiminde kritik koltuklara oturtulan Kartal İHL’nin, 2023 YKS sonuçlarına bakalım. Sınavı kazanan 145 öğrenciden 62’si mühendislik, 32’si tıp, 12’si hukuk, 11’i iktisat, 5’i eczacılık, 5’i diş hekimliği, 3’ü mimarlık, 3’ü insan toplum bilimleri, 3’ü siyasal, 2’si fen edebiyat, 2’si işletme, 2’si uygulamalı bilimler, 1’i eğitim, 1’i yönetim ve sadece 1’i ilahiyata yerleşti. Cumhuriyet öğretmenleri 103 yıl önce Atatürkçü, laik, çağdaş eğitimin temellerini çok sağlam attı. AKP’nin gücü, eğitim sistemiyle rejimi değiştirmeye yetmese de İHL mezunlarını ilahiyattan uzaklaştırmaya yetti. Durmak yok, yola devam (!)",https://www.sozcu.com.tr/almanya-aklimizi-aliyor-wp7828692
Sultan Uçar,"Sayıştay, yurt asansörlerini “ayıplı” diye raporlamış!",28 Ekim 2023,"Türkiye Cumhuriyeti’nin kuruluşunun 100. yıl dönümüne saatler kala, Atatürk’ün ülkeyi emanet ettiği gençler, emanet edildikleri devlet yurtlarında ya yoksulluktan intihar ediyor ya da bozuk asansörlerde can veriyor. Asansör faciasına kimse, “Kader” diyemez. Gençlik ve Spor Bakanlığı’nı 1 yıl önce denetleyen Sayıştay, Eylül 2023’te, “Yurt asansörleri ayıplı” diyerek raporladı. Raporda, “Asansörlerin, elektrik tesisatlarının yenilenmesi, jeneratörlerin tamiri, değiştirilmesi genellik arz ediyor. Kullanıma engel, ayıplı arızaların çoğu, bu binaların fen kurallarına göre yapılmaması, yıpranma ve yanlış imalat kaynaklı. Yapımı ayıplı bu binaların, sorumlularının tespiti için teknik bilirkişi heyeti incelemeli” deniliyor. GİZLİ RAPORLAR Sayıştay’la aynı tarihte yani Eylül 2023’te Gençlik ve Spor Bakanlığı da “Kurumsal Mali Durum ve Beklentiler Raporu”nu yayınladı. Bakanlık raporu; merkezi bütçeden 66 milyar 544 milyon lira para aldıkları, paranın 38 milyar 529 milyon lirası yani üçte 2’sinin haziranda bittiği, KYK yurtlarında öğrencilerin barınma ve beslenmesi için 22 milyar 693 milyon TL aktarıldığı anlatılarak başlıyor. Aralık ayı sonunda kasalarını en iyi ihtimalle, 53 milyar 178 milyon TL’ye kapatma umutlarını sıralamışlar. 808 yurdun yatak kapasitesini 874 bin 693’ten 950 bine çıkardıklarını gururla anlattılar. Bakanlık, yurtlarda ranzaları 3 kata çıkardığını tabii ki rapora yazmadı. TİYATRO ÇEVRİLMİŞ Bakanlığın “Kurumsal Mali Durum ve Beklentiler Raporu”nda, öğrencilerin KYK yurtlarında intiharları, yemeklere itirazları ve barınma sorunlarına değinilmeyerek, hiç sorun yok gibi yapılmış. “Mali Durum” raporunda üniversite gençliği için “Hayallerini Sahneye Taşı” adlı tiyatro oyunu ve “Bir Diriliş Öyküsü” gibi öykü yarışmaları yaptıklarını anlatmışlar. 29 Ekim’de yani sadece 24 saat sonra, Cumhuriyetin 100. yılında, Bakan Osman Aşkın Bak öykü birincilerine ödül verecek. Vicdanlarınıza sorun; 20’sinde üniversiteli bir genç kızın yurt asansöründe can verişi ve boğazında idam ipiyle yemekhanede asılı üniversiteli gencin intiharını, tiyatroda hangi dram oyunu anlatabilir? MALİ RAPORDA NEY Rapor; “Öğrencilerimizin motivasyonu yüksek, başarıya odaklanmış, akademik başarılarına destek olmak, ilgi duydukları alanlarda bilgi ve becerilerini artırmak ve üniversite öğrenimleri sonrasında donanımlı bireyler olarak iş piyasasına katılmalarını sağlamak amacıyla…” diye sürüyor. Türk İslam Sanatları kapsamında ebru, hat, ebru, tezhip, minyatür, bağlama, halk oyunları, ney üfleme gibi kurslar açtıklarını anlatıyorlar. Öğrencilere, kahvaltıda bir dilim ekmek, bir parça peynir ve birkaç zeytin çıkarabilen KYK, yarı aç yarı tok kalan gençlerin nefesini kesse de ney üflemeyi öğretme derdine düşmüş. Mali rapora bir de “Ney öğrettik” diye yazılmış. YURT İMAMLARI Üniversitelerde okuyan 1 milyon 437 bin öğrenciye aylık 1250 lira burs vermekle övünmüşler. Gençlere aylık ödenen 1250 lira bursun, asgari ücretin 10’da 1’i olduğu tabii ki rapora yazılmamış. Raporda ne var? KYK yurtlarında Değerler Eğitimi kapsamında Kur’an-ı Kerim, İslam Ahlakı, İş ve Meslek Ahlakı, Fıkıh, Esma-i Hüsna, Din Psikolojisi, Abide Hanımlar ve Güncel Hayat dersleri verildiğini anlatmışlar. Üniversitelilerin gün aşırı intiharları, ihmaliniz yüzünden yurt asansöründe can veren genç kızın feci ölümü, Güncel Hayat ders konusu içine girecek mi? Yurtlardaki 950 bin öğrenciden 40 bin 634’ü kurslara katılırken 909 bin 366’sı katılmamış. Diyanet’ten 454 yurda 684 imam yerleştirildiği mali rapora girmiş. KYK’da üniversiteliler can verirken AKP’nin tek derdi yurtlara da imam atamak oldu! PARALAR SOMALİ’YE Gençlik ve Spor Bakanlığı, “Gençlerin farkındalıklarının artırılması hedefiyle film ve dizilerde İslam düşmanlığı yapanları, milli, manevi, ahlaki değerlere zarar verici içerikler yayınlayanları takip için ‘Farkındayız Projesi’ni hayata geçirdik” diye raporlamış. Türkiye’de, 2 haftada 4 üniversite öğrencisi KYK yurdunda intihar etti. Adnan Menderes Üniversitesi İktisadi ve İdari Bilimler Fakültesi 4. sınıf öğrencisi Zeren Ertaş, Sayıştay uyarısı dikkate alınsaydı, KYK yurdu asansöründe ölmezdi. Anadolu’da ani esen rüzgardan adını alan Zeren, yaptırılmayan yurt asansöründe can verirken, aynı saatlerde AKP iktidarı Somali’ye 30 milyon dolar hibe etti. Atatürk’ün, “Umudumuz gençlerde” dediği gençler, ülkede olup biten her şeyin farkında!",https://www.sozcu.com.tr/sayistay-yurt-asansorlerini-ayipli-diye-raporlamis-wp7844022
Sultan Uçar,Türkiye’de yaşasa kampüse giremezdi!,07 Ekim 2023,"Siyasi iktidar; profesörleri, doçentleri, doktorları, öğretmenleri, yazarları, gazetecileri, mühendisleri, kadınları, saçı uzun erkekleri, kıssadan hisse düşünen-sorgulayanları hiç sevmedi. Demokratik yönetimlerde, sevmesi de gerekmiyor. AKP’nin ‘dindar’ siyaseti, insanlık tarihinde toplumların en alt kültürü sokak diliyle beslendi. Düşüncelerle “entel-danteller” diye alay etme hürriyetleri var. Saçı uzun delikanlıyı, “Ulan oğlum, bu ne hal” diye alaya alıp, “Öteye git, öteye” diye fırçalayıp, alkışlattılar. Kişisel özgürlük ihlali sıradanlaştı. Ötekileştirdiklerine, “Çapulcu, çürük, sürtük! Kız mıdır? Kadın mıdır? Bilemem” diye saydırdıkça, saydırdılar. SUSKUNLAR KAMARASI İktidar, maddi-manevi kendisine tabi suskunlar kamarası, bir alim sınıfı türetti. Bu yeni tür alimler (!), İslam Peygamberi Hz. Muhammed’in uzun saçlı olduğu bilgisini, toplumla paylaşmakta çokça cimriler. Tarikat tebliğcileri gençlerin önünü kesip, “Saçını kes haram”, “Başını ört, cehennemliksin” diye sokak fetvaları verirken, siyasi alimler susup izliyor. Unutmayınız ki; İstanbul’da, daha 1 ay önce şehir hatları vapurunda bir genç, sadece saçı uzun diye saldırıya uğradı. Yolcular müdahale etmese, gencecik delikanlı, uzun saçlı olduğu için ateşe verilen saçlarından tutuşup, yanıp, ölebilirdi. Zanlıya, “Deliymiş (!)” dediler, sokağa saldılar. Sıradaki kurbanı kim? AKADEMİK ESARET Cumhurbaşkanı, “Bunlar çürük, bunlar sürtük” diyerek, Gezi’ye katılanlara bas bas bağırdı. Toplumun bir kesimi, “ahlak” kavramıyla sorguladıkları, “Çürük, sürtük” kelimelerine, yüksek sesle itiraz etti. Anayasal güvence altındaki düşünce özgürlüğü ihlallerini, “Silivri soğuk” diye espriyle geçiştiren yeni tip entelektüeller, kişisel özgürlüklerini önceleyip, sustular. Susmayanlar mı? Üniversitelerden atıldı. Davalar açıldı, kazanıp geri döndüler. Bir, üç, beş derken defalarca atıldılar. Yetmedi, üniversite kampüslerine girişleri bile yasaklandı. Boğaziçi Üniversitesi kapısından içeri alınmayan 2 kadın profesörün fotoğrafı, akademik esaretin vesikasıdır. ÇİFTER KOLTUKLAR Boğaziçi Üniversitesi’nde akademisyenler, “Kabul etmiyoruz” ve “Vazgeçmiyoruz” afişleri ellerinde tam 3 yıldır atanmış rektöre (!) sırtını döndü. Öğle arasında, özgür bir üniversite için her gün 15 dakika, sessiz protestodalar. Kırmıyor, dökmüyor, devirmiyorlar. Teşbihte hata olmaz. Affınıza sığınıyorum ki; Boğaziçi’ni yönetenler, ‘görmeyen, duymayan, bilmeyen’ üç maymunu oynuyor. Fizik profesörü rektör, kendisini hukuk dekanlığına da atadı. Rektör yardımcıları durur mu? Onlardan biri eş zamanlı mühendislik, diğeri iletişim fakültesi dekanlığını kaptı. Fen edebiyat dekanı geri kalmayıp, kendi kendisini psikoloji bölüm başkanı atadı. DÜŞÜNENE DÜŞMAN En trajik olanlardan biri, “Sana düşman, bana düşman, düşünen insana düşman, vatan ki bu insanların evidir, sevgilim onlar vatana düşman” dizelerinin yazarı şair Nâzım Hikmet’in adını taşıyan kültür, sanat, araştırma merkezi ofisine el koyup, personele lojman yapılmasıdır. Yetinmeyip, İstanbul Matematiksel Bilimler Merkezi gibi ofislere el koyup, iki insanın zor sığdığı depoya tıktılar. Sonuç: Dünyanın en iyi üniversiteleri QS Ranking 2024’te Boğaziçi Üniversitesi ilk 500’e giremeyip, 514. olabildi. Türkiye’den sadece ODTÜ, İTÜ ve Koç ilk 500’e girdi. Boğaziçi gibi bir üniversite, “200 sıra birden yükseldik” diyebildiği, bir teselli başarı türü icat etti. QS 2024’te ikinci sıradaki Cambridge Üniversitesi’nde mucit bir Türk fizikçi var. Kuantum fiziğinde çığır açan buluşlara imza atıp, uluslararası ödüller kazandı. KAPIDAN KOVULURDU Fizik formülleri, kedisi, kot pantolonu, tişörtleri, şarabı, gülüşü, uzun saçları ve duruşuyla akademik ve bireysel özgürlükleri savundu. Londra’dan bakmayıp, “Vazgeçmiyoruz”  dövizini alıp Boğaziçi’nde eyleme katıldı. “Teklif gelirse Boğaziçi hukuk dekanı olurum. Ama zaten fizikçiymiş” diyerek, akademik liyakatsizliğe dikkat çekti. Gezi’de olanlara, “Vicdan ve onur, ekmek ve su gibi gerek herkese. Uykularınız huzur, bahçeleriniz bahar görmesin” diye, bedduasını da etti. Birkaç gün önce, 1873’te kurulan Cambridge Üniversitesi Cavendish Laboratuvarı 16. Başkanı atandı. Hidrojen, elektron, proton, DNA’nın keşfedildiği, 30 Nobel ödüllü, bilimin kalbi ilk kez Türk bilim insanına emanet edildi. Göreceksiniz, buluşlarıyla Nobel de kazanacak. Türkiye’de kalsa, Boğaziçi’nin kapısından kovulurdu Prof. Dr. Mete Atatüre!..",https://www.sozcu.com.tr/turkiyede-yasasa-kampuse-giremezdi-wp7823161
Sultan Uçar,Üniversiteler özgürleşmezse ikinci yüzyılda da yoksuluz!,21 Ekim 2023,"Türkiye Cumhuriyeti’nin 100. yaşına girmesine bir hafta kala, bilimle kalkınmada en önemli sacayağı üniversiteler de kalkındı mı? Yükseköğretimde önemli dönüm noktaları; cumhuriyetin ilk 10 yılı, 1933 üniversite reformu, 1946 demokrasiye geçiş sancıları, 1965 siyasi kamplaşmalar, 1968 öğrenci boykotları diye sıralanabilir. 1971 muhtırası ve 1980 darbesi, üniversitelerin bugünkü hallerinin temelini attı. 12 Eylül’de, üniversitelerdeki öğrenci dernekleri, kulüpler kapatılıyordu, yine kapatılıyor. Akademisyenler, öğrenciler üniversitelerden atılıp, hapishanelere tıkılıyordu, yine tıkılıyor. Tanklar, toplar, postallar; akademik özerklikleri ve bilimsel özgürlükleri ezen yolu açtı. SİVİL VESAYET Askeri darbelerden geriye, 1982 tarihli 2547 sayılı YÖK Kanunu kaldı. Özgür düşünceyi yok etme hedefiyle askerin çıkardığı bu yasa, 41 yılda üniversitelerde bilimsel özerkliği yok etti. Din iman ama illa da kazan kazan (!) temelli, kapitalizme entegre yükseköğretim, askeri vesayetin eseridir. 2002’de seçim vaadi, “YÖK’ü kaldıracağız” olan AKP iktidarı, “Sen, ben, oğlan, kız, hanım, dayım, emmim” atamalarıyla üniversiteleri, fabrikasyon kadrolaşmanın merkezi yaptı. “Paranın rengi, dini, imanı yoktur. Para, paradır” ilkesini benimseyen AKP, askeri vesayetin sivil mirasçısı olup, üniversitelerde “sivil vesayet” kurdu. MEZURA ÖLÇMEZ AKP, özgür düşünen, sorgulayan, eleştiren akademisyen ve öğrencileri, atom bombasından daha tehlikeli görse de vesayet karşıtı gibi davrandı. “Yeni YÖK”, “Yeni Üniversite” gibi kavramlarla, “Şerri, siyasi, ideolojik” sivil vesayeti meşrulaştıran yükseköğretimi kurdu. Üniversitelerin, balya balya para gibi sayılamayan, mezurayla ölçülemeyen, “Demokratik toplum, özgürlük, insan hakları” gibi nitel toplumsal kazanımlarını yok etti. AKP, “Demokratik üniversite” söylemiyle hazırladığı, 7 üniversite reformunun hiçbirini yasallaştırmadı. İktidar olduğunda 71 olan üniversite sayısını 209’a çıkarmakla böbürlenip, eğitimin lise seviyesi altına düşmesine sustu. DOLDUR BOŞALT Dünyanın En İyi Üniversite Sıralaması QS 2024’te, dünya 3’üncüsü olan Oxford, ‘üniversite’ kelimesini, “Yüksek düzeyde eğitim, öğretim, bilimsel araştırmalar yapan fakülte ve yüksekokullardan oluşup, bilimsel özerkliğe sahip öğretim kurumu” diye tanımlıyor. Yeni YÖK (!) de ‘Araştırma üniversitesi’ gibi bir kategori icat etti. ODTÜ, Boğaziçi, İTÜ gibi 23 üniversiteyi, araştırmacı seçti. Onlar da kendi içinde “A1, A2, A3” diye sınıflandırıldı. Bu durumda Türkiye’deki 209 üniversiteden 189’u, bir üniversitenin olmazsa olmazı, ‘Araştırmacılık’ niteliğinden yoksun! Koltukların, belediye otobüsü gibi dolup boşaldığı üniversiteler, devlette kadro kapmak için yandaşlara paravan yapıldı. SEKRETERİN SEKRETERİ Sayıştay’ın, devlet üniversiteleri için hazırladığı Eylül 2023 tarihli son raporu, doldur boşalt kadrolaşmayı doğruladı. Niğde Ömer Halisdemir Üniversitesi raporunda, “Üniversitede dolu olan genel sekreter, daire başkanı, enstitü sekreteri, fakülte sekreteri, yüksekokul sekreteri, başmüdür ve şube müdürü kadroları, kanunda sayılan istisnalar dışında görevlendirmeler yapıldığını tespit ettik. Bu kadrolardaki görevliler, görevlendirmeyle başka yerlere görevlendirilip, görevleri başka personelce yürütülüyor. Bu yasalara aykırı, yapamazsınız” deniliyor. Sayıştay denetçileri özetle diyor ki, yasalara aykırı bu kadar da aleni kadrolaşmayın kardeşim! AMBARDAKİ FARELER “Araştırma, açık bir sınavdır” diyen Hacı Bektaş-ı Veli’nin adını taşıyan Nevşehir Hacı Bektaş-ı Veli Üniversitesi raporuna bakalım. Mali tablolarda 7.6 milyon lira eksik. Sosyal tesislerinden kazanılan 1.3 milyon lira, üniversite hesabında yok. Hurdalar, satılmış ama satılmamış gibi yapılmış. Hurda hesabı, 769 bin lira açık vermiş. Bir hayırsever, diş hekimliğine cihaz alınması şartıyla 529 bin lira bağışlamış. Para nerede, bilinmiyor. Öğrenci yaşam merkezi ihalesinde, 3.5 milyonluk yasaya aykırılık saptanmış. Raporda, “Ambarda kaydı gözüken taşınırlar, ambarlarda yok. Ambarda bulunanlar da kayıtlarda yok” diyerek uyarmışlar. Ölçüyü kaçıran AKP, üniversiteleri ‘dipsiz kile boş ambar’a çevirdi. Sivil vesayetten üniversiteler kurtarılmazsa Türkiye Cumhuriyeti ikinci yüzyılda da gelişmiş ülkeler seviyesini yakalayamaz.",https://www.sozcu.com.tr/universiteler-ozgurlesmezse-ikinci-yuzyilda-da-yoksuluz-wp7836603
Sultan Uçar,Harf Devrimi diyenin ağzına kürekle vurula (!),04 Kasım 2023,"Cumhuriyetin kuruluşunun 100. yıl dönümünde daha birkaç gün önce zoraki, “Atatürk ve Cumhuriyet” diyenler, Atatürk’ün en önemli iki devrimi, Saltanatın Kaldırılması’nın 101. ve Harf Devrimi’nin 95. yıl dönümü 1 Kasım’da yas evinde gibi ölüm sessizliğine büründü. Cumhurbaşkanı her yıl, “En büyük sıkıntılardan birini dilde yaşadık. Bizim son derece zengin, bilim yapmaya, üretmeye müsait bir dilimiz varken bir gece yattık kalktık, sabah baktık ki o dil yok. Cumhuriyetle birlikte gerçekleşen Harf Devrimi ile her şey sıfırlandı” diyordu. Harf Devrimi’ni bu yıl hiç ağzına almadı. AKP kabilesi (!) bakanlar, milletvekilleri, valiler, bürokratlar, 1 Kasım’da sustu. SALTANAT KAYIGI Saltanat, hilafet hayali kuranları, bu yıl belli ki, bir üst akıl susturdu. TBMM Başkanı Numan Kurtulmuş da Cumhurbaşkanı Yardımcısı Cevdet Yılmaz da ses vermedi. 29 Ekim’de, “Cumhuriyetimizin 100. yılına ulaşmanın büyük mutluluğu” diye başlayıp, Atatürk’ün, “Ben size taarruzu değil ölmeyi emrediyorum, kararlılığıdır Cumhuriyet” cümlelerini ardı ardına sıralayalı 5 gün oldu. Atatürk’ten başlayıp, Kara Fatma’dan çıkan İçişleri Bakanı Ali Yerlikaya’nın bu sözlerini, muhalifler elleri patlarcasına alkışladı. “Cumhuriyet Bayramı” bitince bayramlık elbisesini çıkaran Bakan Yerlikaya’da Harf Devrimi ve Saltanatın Kaldırılması’yla ilgili iki kelam laf etmedi. AĞIZLARI MÜHÜRLÜ Eğitim Bakanı Yusuf Tekin, Cumhuriyet Bayramı’nda mini mini birler, çalışkan ikilerle şarkılı türkülü el ele Atatürkçülük oynadı. Harf Devrimi’nin 95. yıl dönümü 1 Kasım’da, “Sözlük özgürlüktür” diyerek “Dilimizin Zenginlikleri” projesini başlattı. Sonra, “Türkçemizin zengin varlığından istifade etmek istiyoruz” diye eveleyip geveleyip durdu. O da, “Harf Devrimi” diyemedi. Eğitim politikalarını belirleyen Talim Terbiye Kurulu Başkanı Prof. Dr. Cihad Demirli ile imam hatipli yardımcıları Hüseyin Korkut ve Mehmet Nezir Gül zaten Atatürk devrimlerine karşıydılar, sustular. Türk Dil Kurumu Başkanı Prof. Dr. Osman Mert; Atatürk, Kültür, Dil ve Tarih Yüksek Kurumu Başkanı Prof. Dr. Derya Örs de ağızlarını sımsıkı mühürledi. Harf Devrimi demeyi bırakın, oturdukları koltuğun hatırına “Harf” bile demekten korktular. MAARİF YASTA Gine’den Gana’ya, Moritanya’dan Mali’ye, 52 ülke ve 465 okulda, “Türkçe öğretiyoruz” ayağına, 8 yılda Hazine’den 8 milyar liraya yakın para transfer edilen MEB’e bağlı Türkiye Maarif Vakfı’na gelelim. Cumhuriyetin 100. yıl dönümünü, “Türkiye Yüzyılı” diyerek, dünyanın dört yanında bayram kutladıklarını Başkan Birol Akgün duyurdu. “Cumhuriyetimizin 100. yılı” dedi, “Cumhuriyetimizin kurucusu Atatürk” bir türlü diyemedi. Cumhuriyet Bayramı bitince 1 Kasım’da, o da sustu. Türkiye Cumhuriyeti karşıtı küresel ümmetçi saltanat kuran Türkiye Maarif Vakfı, saltanatın kaldırılmasına yas tutmasın da kim tutsun? CUMHURİYETÇİLİK OYUNU Siyasal İslamcılar güçlerini tarihte her dönemde olduğu gibi kitlesel cahillik ve biattan aldığı için elbette susacaktı, sustular. Atatürk, Harf Devrimi yaptığı için milletin bir gecede cahilleştiği saçmalığını sayısal veriler çürütüyor. Osmanlı arşivlerinde 1850’lere kadar inelim. Türkler Arap alfabesi, Rumlar Yunan alfabesi, Sırplar, Bulgarlar Kiril alfabesi derken Osmanlı toprakları, kendi alfabesi olmayan Türk dilinden uzaklaştırılan, bir dil cümbüşüne sıkıştırılmıştı. Bugün, “Abdülhamit Han Hazretleriii” diye bağıranlar, II. Abdülhamit’in şeyhülislamdan izin alabilseydi, Latin alfabesine geçeceğini okuyup öğrenseler iyi olur. Diplomatik yazışmalar, uluslararası ticaret, telgraflar 1855’ten 1928’e kadar 73 yıl Türkçe ve Latin harflerle yapıldı. Osmanlı’nın 1.5 asır yapmayı başaramadığı Harf Devrimi’ni artık kabul edin ki, Başöğretmen Atatürk yapmayı başardı. DEVRİM DE DİYECEKLER Türkler, Arapça-Farsça karışımı bir dili 6 asır öğrenmeye zorlansa da Türkçe sesli harf uyumsuzluğundan öğrenemedi. Atatürk, 1923’te Cumhuriyeti ilan ettiğinde, 40 bin köyden 35 bininde okul yoktu. Halkın yüzde 90’ı okuma-yazma bilmiyordu. Harf Devrimi’ni yapabilmek için altyapı oluşturacak devrimler önce çıkarıldı. Atatürk’ün isteğiyle kurulan Dil Encümeni, 1928’de Dolmabahçe Sarayı’nda toplandı. Milletvekilleri yeni alfabeyi 6 ayda Dolmabahçe’de öğrendi. Atatürk ilk kez Gülhane Parkı’ndaki bir davette yeni alfabeden söz etti. Yeni alfabe Türk halkına, Sarayburnu’ndan duyuruldu. Dolmabahçe Sarayı, 1 Kasım 1928’de Harf Devrimi kararının alındığı ve yeni alfabe için bizzat Atatürk’ün kara tahta başına geçtiği okuldur. Cumhuriyetin 100. yılında, Dolmabahçe Sarayı yerine Vahdettin Köşkü’nü seçen siyasal İslamcılar, Atatürk’ün devrimlerini içlerine sindiremediği için 29 Ekim’de Cumhuriyet devrimlerin kalesi Dolmabahçe’ye gitmedi. Türklerin aydınlanma rönesansı Cumhuriyete “Cumhuriyet” demeyi 1 asırda öğrenenler, Harf Devrimi’ne “Devrim” demeyi de er ya da geç öğrenecek. Sükut, ikrardan gelir!",https://www.sozcu.com.tr/harf-devrimi-diyenin-agzina-kurekle-vurula-wp7851451
Sultan Uçar,Atatürk’ün çocukları!,11 Kasım 2023,"Anadolu ’da, cepheden cepheye 7 yıl savaştı. Adana’dan trene binip Haydarpaşa’ya geldiğinde, İstanbul işgal altındaydı. Vatan toprağında adım atmak bile düşmanın keyfine kalmıştı. İşgal kuvvetleri izin vermeden karşı kıyıya bile geçilemezdi. Galata, Fransızların insafındaydı. Katarlılara satışıyla yine gündemde olan Galata Rıhtımı’na geçmek için epeyce bekletildiler. Sonunda izin çıktı. Kurmaylarıyla Kartal adlı bota bindi. İngiliz, Fransız, İtalyan ve Yunanlılara ait 55 parça düşman gemisi önlerinden süzülüyordu. Kurtuluş Savaşı’nı cephelerde savaşırken planlayan Miralay Mustafa Kemal, düşman donanmasına bakıp, “Geldikleri gibi giderler!” dedi. LİMANDAN UĞURLADI Tarih 16 Mayıs 1919, günlerden cumaydı. Mustafa Kemal ve kurmayları, Samsun’a gidecekleri Bandırma Vapuru’na Galata Limanı’ndan binmişti. Vapur tam demir alacaktı, “Babaaa” diye bağırarak bir çocuğun koştuğunu gördüler. Bandırma Vapuru 1. Kamarot ve 2. Kaptanı Hacı Tevfik’in oğlu 14 yaşındaki Nuri’ydi. Sandalla alınıp gemiye çıkarıldı. Çocuğun tek derdi, Atatürk’ü görmekti. 7 yaşında yetim kalan Atatürk, çocukları hiçbir zaman kırmazdı. Sarılıp, saçlarını okşadı. Atatürk, “Cocuk okuyacaksın bak” diye söz verdirdi. Paşa’nın elini öpen çocuk, limana bırakıldı. Atatürk’ü, Kurtuluş Savaşı’na uğurlayan tek çocuktu. ATATÜRK’LE 12 YIL Atatürk gibi asker olmak için Askeri Rüştiye’yi bitirdi. Askerlik vakti geldiğinde cumhuriyet kurulmuştu. Gazi’yi bir kez daha görme umuduyla Cumhurbaşkanlığı Muhafız Alayı’na başvurdu, seçildi. Atatürk’ü ilk gördüğü günün üzerinden 9 yıl geçmişti. Çankaya Köşkü’nde karşılaştılar. Atatürk, “Asker yaklaş” dedi. Atatürk, adını sorduğunda kalbi yerinden çıkacaktı. “Hacı Tevfik Kaptan’ın oğlu Nuri” diyebildi. “Limandaki delikanlı cocuk, hatırladım” dedi. Selanik şivesiyle sevdiklerine ‘cocuk’ derdi Paşa. “Bu cocuğun askerliği bitince bana getirin” diye emretti. Çankaya’da kütüphanede 1927’de işe alındı. Atatürk’ün kütüphanecisi olarak 12 yıl yanı başındaydı. YALAKALARI SEVMEZDİ Cumhuriyet devrimlerinin en yakın tanığı Nuri’ye ‘Ulusu’ soyadını Atatürk verdi. Atatürk’ü notlarında şöyle anlatıyordu: “Kıyafetlerini kendi çizip, yerli kumaştan diktirirdi. Köşk çalışanı aşçı, berber, hizmetli ayırmaz, ‘Nasıl, güzel olmuş mu cocuklar?’ diye sorardı. Abartılı parfümler yerine 1. Dünya Savaşı ve Çanakkale’de emir eri Hasan Şevki’nin ürettiği kolonyaları satın alıp kullanarak vefasını gösterirdi. Atatürk; Riyakâr, yalancı ve yalakalardan hiç haz etmezdi. Kendisini insanüstü, doğaüstü görenlere, ‘Her zaman tek övündüğüm şey Türk olarak doğmam’ derdi. Hele hele padişahlara, krallara benzetenlere çok kızar, millet egemenliğini savunurdu.” TEHLİKELERİ GÖRDÜ Atatürk’ün sadece Çankaya’da 5 bin kitap okuduğunun canlı tanığıdır. Ulusu, “Kitapları, notları, kalemleri, sofrasının parçasıydı. Yemekte, trende, arabada, deniz kenarında, odasında istirahat ederken, kitabı elindeydi. Çok okumaktan kızaran gözlerini, nemli tülbentle silip, yine okurdu. Kitaplarda, önemli kısımların altını kırmızı kalemle çizerdi. ‘Savaşta bunlarla cephane taşıdık. Şimdi o savaş bitti, yeni savaşımız başlıyor. Kültür ve sanat savaşı. Okumak ve kitapla olur. Cephanenin yerini kitaplar alsın’ dedi. Tarihi çok severdi. ‘Tarihi bu denli okumasaydım, ülkemizi bekleyen tehlikeleri önceden görebilir miydim?’ sorusunu sormuştu” dedi. Atatürk, kütüphanecisi Nuri Ulusu’dan tek bir kitabın bile özetini istemedi! ÜÇ KUŞAK YANINDA Atatürk bir gün onu çok üzgün gördü. Oğlu olmadığı için üzüldüğünü anladı. “Nuri, oğlun olacak. Adını Mustafa Kemal koydum” dedi. 10 Kasım 1938’de Atatürk öldüğünde, yanındaydı. Cumhuriyet kurulduktan 15 yıl sonra ilk kez Türk Bayrağı yarıya indirildi. Bu zor görev ona düştü. Atatürk’ün adını taktığı Mustafa Kemal, Atatürk’ün vefatından 2 yıl sonra doğdu. Üniversite okuyup, şirketler yönetti. Atatürk’ü ona babası anlattı. O da “Atatürk’ün Yanı Başında” adlı kitapta yazdı. Mustafa Kemal Ulusu şimdi 83 yaşında. Türkiye’yi köy kasaba dolaşıp, ‘Devrimci’ dediği isim babası Atatürk’ü anlatıyor. Aradım, konuştuk. “Mustafa Kemal Atatürk’ün çocukları, cumhuriyet düşmanı gerici yobazlara asla izin vermeyecek. Herkes aklını başına alsın” dedi. Atatürk’ün manevi mirası dediği, “Bilim ve akıl” bir kez daha Türkiye’yi aydınlığa çıkaracak.",https://www.sozcu.com.tr/ataturkun-cocuklari-wp7858644
Sultan Uçar,Siyasetçiye terbiye dersi müfredata eklensin!,16 Aralık 2023,"Türkiye Cumhuriyeti’nin ilk eğitim müfredatında; genel terbiye, dini-milli eğitim ve mesleki eğitim 3 temel hedef olarak belirlendi. Müfredat, 14 Ağustos 1923’te Meclis’te okunup yürürlüğe girdi. İlkokulda 17 ders, haftada 26 saat verildi. Siyasal İslamcıların, “Dinsizlikle” suçladığı laik rejimin 1923 tarihli ilkokul müfredatında, “Kuran-ı Kerim ve Din Dersleri”, ilkokul 1. sınıfta haftada 2 saat, sonraki 4 yıl haftada 3 saat zorunlu dersti. Milli, manevi, yurttaşlık duyguları gelişmiş ahlaklı nesiller yetiştirmek amacıyla ilkokul birinci sınıfta ahlak, vatan, coğrafya, geometri, tarih, ev idaresi, hıfzıssıhha, hukuk, ekonomi dersleri öğretiliyordu. SEÇMECE KARPUZ “Milli” vasfını yıllar önce yitiren Eğitim Bakanlığı, 1 asır önce ilkokulda okutulan dersleri bugünlerde, seçmece karpuz gibi seçmeli ders olarak müfredata iliştirdi. Osmanlıcılıktan nemalanan AKP iktidarı, Osmanlı’nın 1908’de II. Meşrutiyeti ilan ettikten sonra hukuk, ekonomi gibi dersleri okuttuğunu bilmiyor mu? Öğrencilere vatan, millet, devlet, insan hakları, vergi ödeme namusu gibi değerler kazandırma amaçlı bu dersler, 1923’te tüm sınıflar için zorunlu ders yapıldı. İlkokul 1. sınıftan itibaren tabiat, ziraat, hayvancılık zorunlu dersti. Türkler bu eğitimlerle harp, darp, kıtlık çıksa da bir somun ekmek için dışa bağımlı olmayacaktı. 100 YIL ÖNCESİ I. Dünya Savaşı ve Kurtuluş Savaşı yıllarında bile, bugünkü gibi buğday üretiminde dünyada sondan üçüncü değildik. Türkiye’nin 18’de 1’i yani Konya kadar yüzölçümü olan Hollanda’dan arpa, buğday da almadılar. Kanada’dan mercimek, savaştaki Ukrayna’dan buğday, meyve, sebze, Suriye’den soğan ihraç edilmedi. Fransa’dan Arjantin’e, on binlerce ton et ve besilik hayvan getirilmedi. Getirilen hayvanları beslemek için Bulgarlardan saman alma utancını, Türk milletine hiç yaşatmadılar. AKP iktidarına kadar saman yüklü gemiler, Türkiye Cumhuriyeti limanlarına hiç yanaşmadı. Tam tersine yerli ve milli üretimin önemi 1923’te ilkokul birinci sınıftan başlayarak Türk çocuklarına öğretildi. FAYDALI BİLGİLER Eğitim Bakanlığı’nın müfredata eklediği; Ahlak ve Yurttaşlık Eğitimi, Görgü Kuralları ve Nezaket, Türk Sosyal Hayatında Aile, Temel Yaşam Becerileri, Hukuk, Adab-ı Muaşeret derslerine gelelim. Fatih Sultan Mehmet’in 5 asır önce kurduğu enderunda Malumat-ı Nafia (Faydalı Bilgiler), İdare-i Beytiye (Ev İdaresi), Adab-ı Muaşeret dersleri vardı. 1800-1918 arası Adab-ı Muaşeret’le ilgili 32 ders kitabı yazıldı. Kitapların ortak özelliği, ahlak kavramı seküler anlatılıp, din ve devlet işleri birbirine karıştırılmıyordu. Ahlaklı yurttaşlık için çalıp çırpmadan, alın teriyle kazanmak gibi insani erdemleri öne çıkaran cumhuriyet rejimi, bu dersleri ilkokulda zorunlu yaptı. BERDUŞLUKLA ÖVÜNMEK Saç sakal karışık, yaka paça açık berduş gibi gezmek zavallılık görülse de Adab-ı Muaşeret dersi sadece giyim kuşam mıydı? Hayır. Eğitimsiz, yoksul insanları hakir görmek, makamıyla kibirlenmek en büyük görgüsüzlüktü. Hastanede doktor, hemşire, statta hakem, okulda öğretmen, sokakta öğrenci dövmek marifet gibi özgürlükten sayılmıyordu. Millet yoksulluktan kıvranırken saçına, başına dolar-euro saran dolandırıcıları, cumhuriyet eğitim sistemi yetiştirmedi. Ahlak, kadın cinselliğine indirgenmedi. MEB yeni müfredattaki bu dersin içeriğine eleştirel düşünmeyi eklese de, “Başbakana yuh çekersen tokadı yersin” diyenlerin attığı uçan tekmeler, toplumsal hafızada meta zoruyla şiddeti meşrulaştırdı. DEĞERLERLE DÖVÜLMEK MEB müfredata yeni eklediği Ahlak ve Yurttaşlık dersiyle akıl yürüten, özgürce düşünen, demokratik, katılımcı, hukuksal eşitlik bilincinde, eleştirel düşünceye açık, israftan kaçınan bireyler yetiştirecekmiş (!) MEB’in özgür-eleştirel düşünceye sahip nesil yetiştirme hedefine, “Silivri soğuk” diye ilkokul çocukları bile gülecektir. Adab-ı Muaşeret dersi de geri döndü. Asgari ücreti belirlemek için toplanıp, Meclis bahçesine mangalda kuzu şiş yapıp, yalanarak yiyen siyasetçiler iyi bir görgüsüzlük örneği oldu. Tevfik Fikret’in, Han-ı Yağma şiirindeki, “Yiyin efendiler yiyin, bu han-ı iştiha sizin! Doyunca, tıksırınca, çatlayıncaya kadar yiyin!” dizelerini de derste liseli bir genç okuyunca, öğrencilerin zihninde edepsizlik iyice pekiştirilir. Siyasetçilerin, yukarıdan aşağı yaydığı görgüsüzlük ve vicdansızlıklar, toplumun tahammül eşiğini aştı. Öğretmenlerin, öğrencilerden önce siyasetçilere Adab-ı Muaşeret dersi hatta vicdan, empati, insanlık dersleri de vermesi, Meclis’te çırpınarak can veren bir insana el sallanmasından sonra şart oldu!",https://www.sozcu.com.tr/siyasetciye-terbiye-dersi-mufredata-eklensin-p8945
Sultan Uçar,Türkler okuduğunu niye anlamıyor?,08 Aralık 2023,"OECD’nin yaptığı Uluslararası Öğrenci Değerlendirme Programı (PISA) 2022 araştırma sonuçları; Türkiye’de bilimsel, çağdaş eğitimin son 20 yıldır sistematik gerilediğini kanıtladı. Singapur’dan Slovakya’ya, Jamaika’dan Japonya’ya 81 ülkedeki 15 yaşında, 700 bin öğrenci yarıştı. Ülkelerin eğitim niteliği ölçüldü. Türkiye 7 bölgeden, 196 okul ve 7250 öğrenciyle katıldı. Türkçe olarak 234 matematik, 115 fen, 36 yaratıcı düşünce, 197 okuma becerisi tam 582 soru soruldu. MEB’in başarıyı arttırmak için örneklemdeki Anadolu ve fen lisesi öğrenci oranını yüzde 39’dan yüzde 62’ye çıkarma kurnazlığı da işe yaramadı. Türkiye, 81 ülke içinde 39. ve 37 OECD ülkesi içinde 32. oldu.  20 YILDIR SONDA MEB, “Sıralamamız ilerledi” diye müjdelese de öğrenci performansları her kategoride düştü. “Bakkal Hesabı” seviyesinde temel becerisi olan öğrenci sayısı matematikte düştü. Fende 8 sıra değil sadece 8 puan artarken okuma becerisi, 10 puan düştü. 81 ülke ortalaması 435 puan olan okuma becerisi, OECD ülkelerinde 476 puan. Türkiye üye olduğu OECD ülkelerinden 20 puan düşük, 456 puanda kaldı. Türkiye, OECD ülkeleri ile kıyaslandığında; 2015 PISA’da 35 ülke içinde 34’üncü, 2018 PISA’da 37 ülke içinde 31’inci, 2022 PISA’da 37 ülke içinde 30. oldu. OECD ülkeleri ortalaması yakalanamadı. Okuduğunu anlayamayan Türk çocukları, 20 yıldır son sıralarda! PİŞTOV PATLADI PISA’da okuduğunu anlama kategorisinde bu kadar zor ne sorulmuş olabilirdi? Soruları inceledim. Okuma becerilerini ölçen 197 sorudan 133’ü çoktan seçmeli yani A, B, C, D diye şıklara ayrılmıştı. Okuduğu metnin içeriğini kavrayan öğrenci, bir şıkkı işaretleyecekti. Sınavda, “Pencere, yüksek sesle şarkı söylüyordu” gibi çok çok basit bir cümlede, pencere gıcırtısı ve rüzgar sesinden bahsedildiğini, 9. sınıfta öğrencileri anlamadı. İyi ki; Atatürk’ün Türk müziği repertuarına kazandırdığı, “Pencere açıldı Bilal oğlan, piştov patladı” diye süren hicaz makamındaki Rumeli türküsünde geçen, horozu çakmak taşlı piştov ve pencere sorulmamıştı. TOPAL TAVUKLAR AKP’nin 22 yıldır dindar kindar nesil tutunmasıyla topal tavuğa çevirdiği eğitim sistemini ölçen PISA 2022’de komik ama bir de topal tavuk paragraf sorusu var. İlkay, bacağı incinen zavallı tavuğunu ne yapacağını halasına sordu. Halası da, “Tavuk Sağlığı Forumu bana çok yardımcı oldu” diye önerdi. Çoktan seçmeli bu soruda, “Yaralı tavuğa aspirin verilsin mi?” gibi 4 farklı önerme var. Öğrenciler, işin içinden çıkamadı. Soru da tavuk da sizlere ömür. Pilav üstü tavuk sorulsa, belki daha yaratıcı olacaklardı. İktidarın, 22 yılda orasından burasından en az 100 kez değiştirip, yolunmuş tavuğa çevirdiği eğitim sistemi, öğrencilere yaratıcılık yeteneği kazandırmayı bırakın, basit sorunları çözme yetisi bile kazandırmıyor. PISA’daki, “Altı kuş, ağaçların üzerinden uçtu” cümlesi anlaşılamadı. Kuşlar uçtu, kuşlar! Hepsi bu... İNEKLEMEK YETMEZ Yumuşakçalar, kurtlar, dil balıkları derken Büyük Okyanus’taki volkan adası Rapa Nui’ye gelindi. Profesörün burada vereceği konferans metni okutuldu. Profesörün bahsettiği gizem ve Rapa Nui ağaçlarını farelerin yiyip yemediği soruldu, bizimkiler sustu. Çünkü metni okusalar da anlamıyorlardı. Amerikalı Sam, kahve dükkanında artık inek sütü yerine soya sütü satacaktı. Paragraf sorusu geldi. Ana fikri kavrayamayan yüzlerce Türk öğrenci, “İnek sütü zararlı” şıkkını işaretleyip, geçti. Türk çocukları artık Türkçe bir metni, İngilizce gibi sadece harf olarak okuyup, içeriğini anlamıyor. GUATEMALA’YI GEÇTİK MEB, okuma becerilerinde Türkiye’nin 45 ülkeyi geçtiğini tef çalar gibi müjdeledi. Geçilen 45 ülke hangileri? Paraguay, Guatemala, El Salvador, Brunei, Costa Rika, Jamaica diye liste uzuyor. Neyse ki, okuduğunu anlamada 329 puanla 81 ülke içinde sonuncu olan Kamboçya’yı geçmişiz! Okuduğunu anlamada üst seviye ölçüm 5’inci ve 6’ncı dereceye 100 Türk öğrenciden sadece 1.9’u girebildi. Türk çocuklarının yüzde 98’i okuduğunu anlamakta zorlanıyor. “Okumuyorlar ki, anlasınlar!”  kolaycılığı ile suç öğrencilere atılamaz. AKP’nin, 4+4+4’lük eğitim sisteminin, dört dörtlük çöktüğü uluslararası raporla kanıtlandı. Din imanlı depreme dayanıklı sınıf, hadisli fıkıhlı aile dersi gibi işleri geçin. Eleştiri, sorgulama temelli bilimsel eğitim sistemi için Milli Eğitim Şurası acil toplanmalıdır. Türkiye, eğitimde bu kafayla giderse çok değil 2025 PISA’da, Kamboçya’nın da gerisine düşüp, dünya sonuncusu olacak!",https://www.sozcu.com.tr/turkler-okudugunu-niye-anlamiyor-p6213
Sultan Uçar,Türkiye’nin geleceği uçurumun kıyısında!,01 Aralık 2023,"Isparta’da 16 yıl önce gece 01.36’da düşen ya da düşürülen uçakta; 6’sı bilim insanı, 7’si mürettebat, 57 insanımız hayatını kaybetti. Atlasjet Uçak Kazası; karanlıklar, ihanet, cinayet, suikast, komplo iddialarıyla dün 16. yılı doldurdu. Türkiye’nin bilimle kalkınmasını engelleme hedefli, iç ve dış odaklı küresel bir komplo muydu? Kritik soruyu kazada hayatını kaybeden Prof. Dr. Engin Arık’ın ekibinde olup, uçağa son anda özel bir nedenle binmediği için tesadüfen hayatta kalan tek öğrencisi Prof. Dr. Serkant Ali Çetin ve Türk Hızlandırıcı Merkezi’ni kurmak için gece gündüz çalıştığı yakın dostu Prof. Dr. Saleh Sultansoy’a sordum. DİBE ÇAKILDIK Öğretim üyeleri Prof. Dr. Engin Arık, Prof. Dr. Şenel Fatma Boydağ, Doç. Dr. İskender Hikmet, araştırmacılar Özgen Berkol Doğan, Mustafa Fidan ve Engin Abat kazada yaşamını yitirdi. Bu ekip; Türk Hızlandırıcı Projesi, Bilim Kenti, CERN’e tam üyelik, toryum, bor madenleri gibi hassas konularda çalışıyordu. Türkiye yıllarca bu kazayı, toryum ve bor çıkarılmasını sabotaj çerçevesinde tartıştı. Oysa Prof. Arık ve ekibinin asıl hedefi Türkiye’nin ilk deneysel parçacık fizik hızlandırıcı üssünü kurmaktı, üs hâlâ kurulmadı. 2007’deki uçak kazası, 1997-2010 arası DPT desteğiyle geliştirilen Türk Hızlandırıcı Kompleksi Projesi’ni de dibe çaktı. YARIŞTA YOKUZ Dünyada bugün Japon Mucizesi varsa Japonlar bunu 1962’de devlet desteğiyle kurulan Ulusal Yüksek Enerji Fiziği Laboratuvarı’na (KEK) borçlu. Alman Mucizesi denilen Alman Elektron Sinkrotronu (DESY) 1959’da kuruldu. ABD Enerji Bakanlığı Ulusal Hızlandırıcı Laboratuvarı, 1962’de Silikon Vadisi’ndeydi. Hızlandırıcı, algıç ve bilişim teknolojilerinin merkezi CERN, 1954’te kuruldu. Türkiye 1961’de gözlemci olduğu CERN’e, 2009’da tam üyeliğe başvurdu. 12 yıl önce asli üyelikten çekildi. Türkiye, para gerekçesiyle asli üyelikten kendi isteğiyle çekilip kısmi üye olan CERN tarihindeki ilk ve tek ülke. Uluslararası Atom Enerjisi Ajansı verilerine göre dünyada 30 binden fazla aktif hızlandırıcı var. Türkiye’nin hâlâ bir tane bile hızlandırıcısı yok! OMURGA DAĞILDI Almanlar, Japonlar ve Amerikalılar, 60 yıl önce hızlandırıcı merkezlerini kurarken Türkler ne yaptı? Bilim insanlarımızın, Türk Hızlandırıcı Merkezi’ni kurmaya en çok yaklaştığı anda olan uçak kazası, süreci geriletti. Prof. Arık’ın ekibinden CERN Atlas Deneyi Ulusal Koordinatörü ve İstinye Üniversitesi Temel Bilimler Bölüm Başkanı Prof. Dr. Serkant Ali Çetin, “Engin Arık, 1997-2000 arası BM Nükleer Denemeleri Engelleme Örgütü’nde Türkiye’nin resmi temsilcisi yapılıp Viyana’ya görevlendirilince, laboratuvarındaki çalışmalar baltalandı. 2007’de aramızdan ayrıldığında ise hızlandırıcı merkezi kurulması sekteye uğradı. Çünkü Arık, projenin omurgasıydı, ölümüyle birlikte omurga dağıldı” diyor. KÜRESEL ÜÇGEN Türk Hızlandırıcı Merkezi’nin kurulması, Türkiye’nin CERN üyeliği için TÜBİTAK, TAEK, Kalkınma Bakanlığı ve Sanayi Teknoloji Bakanlığı’nın sürece dahil olması için Engin Arık mekik dokuyordu. Boğaziçi’nde öğretim üyeliği, CERN Atlas Deneyi takım liderliği görevlerine Viyana’daki 2 yıllık görevi de eklendi. Araştırmalar için Avusturya-Türkiye-İsviçre üçgeninde ekibiyle buluşsa da tempoya ayak uyduramayan ekip dağıldı. Viyana’dan döndüğünde ekipten geriye bir tek Çetin kalmıştı. Profesör Çetin, “Engin Arık ve araştırma ekibinin o yıllarda yaşadığı gibi parçacık fiziği alanında çalışan araştırmacılar, bugün de uçurumun kıyısında. Bilimsel çalışmaların önündeki en önemli engel devleti yanında görmemek. Kaygan zemindeki projelerimiz, hocamız Viyana’da görevlendirilince riske girdi. Bu tipik bir Bizans oyunuydu. Kale içten yıkıldı” dedi. MUCİZE BEKLEMEYİN Türk Hızlandırıcı Merkezi’ni kurulması için Arık’la çalışan Prof. Dr. Saleh Sultansoy,  “Arık’ın, Viyana’ya gönderilmesinde böyle bir olasılık olabilir. Türkiye ve CERN’deki işler epey aksadı. CERN Atlas Deneyi’nden ayrılanlar oldu. Ekip kısmen dağıldı. Kaza olmasaydı Türkiye Yüksek Hızlandırıcı Merkezi çoktan kurulmuştu” diyor. Türk Hızlandırıcı Merkezi’nin kuruluşunun engellenmesi için Engin Arık’ın Viyana’ya gönderildiği, uçağın düşürüldüğü iddiaları çok ciddi bir komplo teorisi gibi görünse de hızlandırıcı merkezinin hâlâ kurulmamış olması şüpheleri güçlendiriyor. Saraylar, hanlar, hamamlar yaptırarak; Alman, Japon mucizeleriyle kalkınmayı bekleyemezsiniz. Stratejik önemi olan Türk Hızlandırıcı Merkezi acilen kurulmadan, yüksek teknoloji gelişmeyeceği gibi Türk Milleti de yoksulluktan kurtulamaz!",https://www.sozcu.com.tr/turkiye-nin-gelecegi-ucurumun-kiyisinda-p812
Sultan Uçar,Akademik ahlakı matematik çarptı!,30 Aralık 2023,"Antik Yunanca bir kelime olan matematik, ‘Bilirim’ anlamına gelir. Cebinizdeki paranın eder tutarını, alım gücünü bilir. Evinizin başınıza yıkılıp yıkılmayacağını haber verir. Yerin yedi kat altındaki madendeki riski görür, göğün yedi kat üstünde uçak kanadındaki hızı ölçer. İnsan bedenine, vatan haini gibi sinsice sızan kanserli hücreleri bulup çıkaran tıptır, matematik. Sırat Köprüsü’nden önce, bu dünyada geçtiğiniz köprüleri ayakta tutan, mühendisliktir. Toplumdaki her bireyin onurlu yaşamasının sigortasıdır. Akılcı düşüncenin temeli matematik; yalan makinesi gibi yalanı, yalancıyı anında yakalar. Bilimin temeli matematik; kimselere kanmaz, kandırılamaz! MANTIK REDDEDİLDİ Matematikle bağı kopan ya da koparılan toplumlar, doğruyla yanlışı ayırt edebilme mantığını yitirir. Yıllardır, “dindar kindar nesil” diyen AKP, aslında mantıksal çelişkileri sorgulamayan vasat bir nesil yetiştirmeyi hedeflemişti, başardı! MEB, bunun için ilk adımı 2010’da, “Öğrenci yükünü hafifleteceğiz” gerekçesiyle temel ders saatlerini düşürerek attı. Türkçe, hayat bilgisi, biyoloji, kimya, coğrafya, fen ve teknoloji, felsefe derken bilimsel sorgulama temelli ders süreleri 1’er saat, matematik ders süresi 2 saat düşürüldü. Eğitim Bakanı Yusuf Tekin’in müsteşar olduğu 2017’de bu süreç tekrarlandı. Matematikten kırpılan ders süreleri, din dersine eklendi. 10 yıl sonra temel dersler 1’er saat daha düşürüldü, yine yetmedi. MÜFREDAT KATLEDİLDİ 2023-2024 eğitim yılında, 7. ve 8. sınıf matematik dersi 2 saat daha azaltıldı. Lisede, 8 saat zorunlu din dersine, seçmeli-zorunlu 8 saat daha din eklenip 16 saate çıkarıldı. Sorgulayan toplumun temelini atan bu dersler müfredat değişikliğiyle katledilirken, bazı eğitim profesörleri kürsülerine yapışıp, kaderine razı eğreti gelin gibi sustular. Türk bilim insanları susunca AKP’nin, “Gavur” diye bağırdığı, uluslararası bilim sustu mu? Susmadı. PISA 2023’te Türkiye, OECD ülkeleri altında kaldı. İlköğretim, ortaöğretim ve lisedeki bilimden bu kopuş, elbette üniversitelere yansıyacaktı. Bilimsel yayın, atıf sayısı, akademik özgürlük kriterlerinin incelendiği Dünya Üniversiteler Sıralaması (THE) 2024’te, Türk üniversiteleri döküldü. Neyse ki; Koç, Sabancı, ODTÜ ilk 400’e girdi de akademinin yüzü güldü. RAKAMLAR KONUŞTU THE sıralamasında son 3 yıldır akademik yayın sayısıyla Türkiye’den ilk 500’e giren tek yükseköğretim kurumu Çankaya Üniversitesi’nin sıralamadaki yeri bu yıl neredeydi? Baktım. Romanyalı profesör Dumitru Baleanu da aslında bir matematikçi. Günde neredeyse 1 bilimsel makale yazıyordu. “Akademide The End” başlığıyla bu tuhaf durumu geçen yıl yazdım. 2002’de sadece 2 makalesi varken, THE’nın ölçüme başladığı 14 yılda Çankaya adresli 1432 makaleden 846’sı Dr. Baleanu imzalıydı. 2020’de 585 makaleden 364’ü, 2021’de 526 makaleden 269’u, 2022’de 451 makaleden 191’ini yazan bu matematik dehasının (!) 2023’te makale sayısı niye 129’a düşmüştü? HOCA YORULMUŞ! İnsan doğası ve matematik bilimine ters makale sayısıyla ilgili eleştirel yazımdan sonra universitesi belli ki, “Hocam, kendini bu kadar yorma” demiş. 2023 güz döneminde Dr. Baleanu ders vermedi. Yine de Çankaya Üniversitesi’nden bu yıl yayınlanan 266 makaleden yüzde 72’sini tek başına yazmış. THE sıralamalarında son 3 yıldır Türk üniversiteleri içinde en tepede olan Çankaya Üniversitesi’nin sıralamadaki yeri de Dr. Baleanu’nun makale sayısındaki düşüşle doğru orantılı düştü. THE 2024’te Çankaya Üniversitesi, Türkiye’deki ilk 3 üniversite arasına giremeyip 7. sıraya geriledi. Matematik, gayribilimsel akademik yayıncılığa “THE END” dedi.   SAYILARA GELİN Dünya Üniversiteler Sıralaması THE 2024’te, 351-400 arasında ilk sıradaki Koç Üniversitesi kaynaklı bu yıl 1304 makale var. Üniversitenin makale birincisi Prof. Dr. Uğur Selek’in 21 yayını var. Türkiye ikincisi Sabancı Üniversitesi’nde en çok yayını olan Prof. Dr. Mehmet Yıldız 1 yılda 12 makale yazdı. Bu yıl, Hacettepe adresli 2535 yayın yapıldı. En çok makale yazan hocaları Prof. Dr. Levent Özçakar 31 makale yazdı. Bilkent’ten çıkan 532 makaleden, en çok makalesi olan hocaları Prof. Dr. Hilmi Volkan Demir’in 16 yayını var. Çankaya Üniversitesi’nin gözdesi Dr. Dumitru Baleanu görünen o ki, en yavaş yılında bile 108 makale yazmış. Matematik dahisi Ordinaryüs Prof. Dr. Cahit Arf, “Gerçekten evrenin sırrını arıyorsanız, benim yaptığım gibi sayılara gelin” diyordu. İlköğretimden, üniversiteye ahlaki çöküşün matematiksel boyutunu görmek için; Ulusal, uluslararası raporlardaki sayılara gelin, sayılara!",https://www.sozcu.com.tr/akademik-ahlaki-matematik-carpti-p11977
Sultan Uçar,Türkiye’nin geleceği uçurumun kıyısında!,01 Aralık 2023,"Isparta ’da 16 yıl önce gece 01.36’da düşen ya da düşürülen uçakta; 6’sı bilim insanı, 7’si mürettebat, 57 insanımız hayatını kaybetti. Atlasjet Uçak Kazası; karanlıklar, ihanet, cinayet, suikast, komplo iddialarıyla dün 16. yılı doldurdu. Türkiye’nin bilimle kalkınmasını engelleme hedefli, iç ve dış odaklı küresel bir komplo muydu? Kritik soruyu kazada hayatını kaybeden Prof. Dr. Engin Arık’ın ekibinde olup, uçağa son anda özel bir nedenle binmediği için tesadüfen hayatta kalan tek öğrencisi Prof. Dr. Serkant Ali Çetin ve Türk Hızlandırıcı Merkezi’ni kurmak için gece gündüz çalıştığı yakın dostu Prof. Dr. Saleh Sultansoy’a sordum. DİBE ÇAKILDIK Öğretim üyeleri Prof. Dr. Engin Arık, Prof. Dr. Şenel Fatma Boydağ, Doç. Dr. İskender Hikmet, araştırmacılar Özgen Berkol Doğan, Mustafa Fidan ve Engin Abat kazada yaşamını yitirdi. Bu ekip; Türk Hızlandırıcı Projesi, Bilim Kenti, CERN’e tam üyelik, toryum, bor madenleri gibi hassas konularda çalışıyordu. Türkiye yıllarca bu kazayı, toryum ve bor çıkarılmasını sabotaj çerçevesinde tartıştı. Oysa Prof. Arık ve ekibinin asıl hedefi Türkiye’nin ilk deneysel parçacık fizik hızlandırıcı üssünü kurmaktı, üs hâlâ kurulmadı. 2007’deki uçak kazası, 1997-2010 arası DPT desteğiyle geliştirilen Türk Hızlandırıcı Kompleksi Projesi’ni de dibe çaktı. YARIŞTA YOKUZ Dünyada bugün Japon Mucizesi varsa Japonlar bunu 1962’de devlet desteğiyle kurulan Ulusal Yüksek Enerji Fiziği Laboratuvarı’na (KEK) borçlu. Alman Mucizesi denilen Alman Elektron Sinkrotronu (DESY) 1959’da kuruldu. ABD Enerji Bakanlığı Ulusal Hızlandırıcı Laboratuvarı, 1962’de Silikon Vadisi’ndeydi. Hızlandırıcı, algıç ve bilişim teknolojilerinin merkezi CERN, 1954’te kuruldu. Türkiye 1961’de gözlemci olduğu CERN’e, 2009’da tam üyeliğe başvurdu. 12 yıl önce asli üyelikten çekildi. Türkiye, para gerekçesiyle asli üyelikten kendi isteğiyle çekilip kısmi üye olan CERN tarihindeki ilk ve tek ülke. Uluslararası Atom Enerjisi Ajansı verilerine göre dünyada 30 binden fazla aktif hızlandırıcı var. Türkiye’nin hâlâ bir tane bile hızlandırıcısı yok! OMURGA DAĞILDI Almanlar, Japonlar ve Amerikalılar, 60 yıl önce hızlandırıcı merkezlerini kurarken Türkler ne yaptı? Bilim insanlarımızın, Türk Hızlandırıcı Merkezi’ni kurmaya en çok yaklaştığı anda olan uçak kazası, süreci geriletti. Prof. Arık’ın ekibinden CERN Atlas Deneyi Ulusal Koordinatörü ve İstinye Üniversitesi Temel Bilimler Bölüm Başkanı Prof. Dr. Serkant Ali Çetin, “Engin Arık, 1997-2000 arası BM Nükleer Denemeleri Engelleme Örgütü’nde Türkiye’nin resmi temsilcisi yapılıp Viyana’ya görevlendirilince, laboratuvarındaki çalışmalar baltalandı. 2007’de aramızdan ayrıldığında ise hızlandırıcı merkezi kurulması sekteye uğradı. Çünkü Arık, projenin omurgasıydı, ölümüyle birlikte omurga dağıldı” diyor. KÜRESEL ÜÇGEN Türk Hızlandırıcı Merkezi’nin kurulması, Türkiye’nin CERN üyeliği için TÜBİTAK, TAEK, Kalkınma Bakanlığı ve Sanayi Teknoloji Bakanlığı’nın sürece dahil olması için Engin Arık mekik dokuyordu. Boğaziçi’nde öğretim üyeliği, CERN Atlas Deneyi takım liderliği görevlerine Viyana’daki 2 yıllık görevi de eklendi. Araştırmalar için Avusturya-Türkiye-İsviçre üçgeninde ekibiyle buluşsa da tempoya ayak uyduramayan ekip dağıldı. Viyana’dan döndüğünde ekipten geriye bir tek Çetin kalmıştı. Profesör Çetin, “Engin Arık ve araştırma ekibinin o yıllarda yaşadığı gibi parçacık fiziği alanında çalışan araştırmacılar, bugün de uçurumun kıyısında. Bilimsel çalışmaların önündeki en önemli engel devleti yanında görmemek. Kaygan zemindeki projelerimiz, hocamız Viyana’da görevlendirilince riske girdi. Bu tipik bir Bizans oyunuydu. Kale içten yıkıldı” dedi. MUCİZE BEKLEMEYİN Türk Hızlandırıcı Merkezi’ni kurulması için Arık’la çalışan Prof. Dr. Saleh Sultansoy,  “Arık’ın, Viyana’ya gönderilmesinde böyle bir olasılık olabilir. Türkiye ve CERN’deki işler epey aksadı. CERN Atlas Deneyi’nden ayrılanlar oldu. Ekip kısmen dağıldı. Kaza olmasaydı Türkiye Yüksek Hızlandırıcı Merkezi çoktan kurulmuştu” diyor. Türk Hızlandırıcı Merkezi’nin kuruluşunun engellenmesi için Engin Arık’ın Viyana’ya gönderildiği, uçağın düşürüldüğü iddiaları çok ciddi bir komplo teorisi gibi görünse de hızlandırıcı merkezinin hâlâ kurulmamış olması şüpheleri güçlendiriyor. Saraylar, hanlar, hamamlar yaptırarak; Alman, Japon mucizeleriyle kalkınmayı bekleyemezsiniz. Stratejik önemi olan Türk Hızlandırıcı Merkezi acilen kurulmadan, yüksek teknoloji gelişmeyeceği gibi Türk Milleti de yoksulluktan kurtulamaz!",https://www.sozcu.com.tr/turkiyenin-gelecegi-ucurumun-kiyisinda-wp7877590
Sultan Uçar,Cahillerin feraseti eğitimi çökertti!,23 Aralık 2023,"AKP’nin 22 yılda 8’inci Eğitim Bakanı Yusuf Tekin kürsüdeydi. Erzurum’un bir köyünden çıkıp, bakan olmakla övünüp, bunu cumhuriyete borçlu olduğunu söylemedi. “Ayrıcalıklı”, “Elitist”, “Totoriter” kavramlarıyla suçladığı vekilleri, “Yahuuu bir dinle, sus” diyerek sınıfta öğrencisini fırçalar gibi fırçaladı. Profesördü, “Türkiye artık bambaşka bir ülke. O eski Türkiye yok artık. Gerçeği görün! Uyanın, uyanın!” diye işaret parmağını salladı. Hakkını yemeyelim, “Şimdi buna çok kızacaksınız” diyerek önce uyardı. Eliyle, “Otur yerine otur” işareti yapıp, “Çok hoşunuza gidecek bir şey söyleyeceğim” diye alayla gülerek ağzındaki baklayı çıkardı. ÇATLAYIN PATLAYIN Çocukların dağa çıkmasını engellemek için tarikat ve cemaatlerle protokol yaptıklarını ve yapmaya devam edeceklerini, “Çatlasanızda” diye bağırarak, itiraf ve ilan etti.  “Siz ve biz” keskin çizgileriyle yüce Meclis’i böldü. Siz kimdiniz? Cumhuriyetin 100. yılında, 69. Milli Eğitim Bakanı Yusuf Tekin, eğitimi çatlama patlama seviyesine indirgeyip, toplumu kutuplaştırdı. Cumhurbaşkanı da, “Tepeden inmeci, lümpen, mahalle kabadayıları! AKM’yi yıktık, çatlayın, patlayın” demişti. AKP’nin dindar kindar nesil hedefinde sadece bir emir eri olan Yusuf Tekin’in, ‘Görevden alınması’ talepleri, gerçeklikten uzak, züğürt tesellisidir. Tekin gider, daha tekinsizi gelir!     MENZİLLERİ KARANLIK Kızıl kıyamet bir haftadır tartışılan tarikat cemaat mevzu fitilini, Eğitim Bakanı durduk yere ateşlemedi. Türkiye’de ilkokuldan, üniversiteye 27.5 milyon öğrenci var. Anası, babası derken, eğitimle bağı olan nüfusun kitlesel büyüklüğü seçmen sayısını geçiyor. Eğitim bir kez daha siyasete araç yapılıp, iktidar yerel seçim öncesi tarikat ve cemaatlere göz kırptı. Okullarda derste okutulan Tevhid-i Tedrisat Kanunu’nun 98 yıl önce kabul edildiğini Bakan Tekin bilmiyor mu? Elbette biliyor. Toplum da tarikatların iktidar eliyle eğitime sızdığını çok iyi biliyor. AKP’nin, 14 yıldır STK adı altında tarikat ve cemaatlerle yaptığı bu protokoller, hukuken gayrimeşruluğu, legalleştirmeye yetmese de gerici eğitimin önünü açtı. Eğitimde bu gidişin, menzili çok karanlık! 1.6 TRİLYONU DAĞITIN Gelelim muhalefete, tarikatların anaokulu seviyesine indiğini ilk kez duymuş gibi yaptılar. Diyanet’in, ‘Atatürk’ dememeye yeminli başkanı yıllardır, 3-5 yaşında milyonlarca çocuğu rejim karşıtı şeri eğitime aldı. Tarikatlar, 3-5 yaşındaki oğlanlara takke, şalvar ve 3-5 yaşındaki kızlara peçe takıp, kara çarşaf giydirdi. Niye sustunuz? MEB’in kadrolu 1.2 milyon öğretmeni var. Üstelik onların 49 bini de Din Kültürü ve Ahlak Bilgisi öğretmeniyken, ahlak ve değerler eğitimini tarikat imamlarına bırakmak, öğretmenlere hakarettir. Öğretmen gibi cübbeli şalvarlı tarikatçıları derse sokacaksanız; MEB’in 1 trilyon 619 milyar 907 milyon TL’lik 2024 bütçesini de tarikatlara cemaatlere ulufe gibi dağıtın (!) SIRALAMADA DÖKÜLDÜ Tarikat ve cemaat sözcülüğüne soyunan Yusuf Tekin, Türkiye’deki anaokulundan üniversitedeki 27.6 milyon öğrencinin laik, demokrat, bilimsel eğitim almasından sorumludur. PISA 2023’te 15 yaşındaki çocukların yüzde 98’inin okuduğunu anlamadığı skandalından sonra şimdi de Türk üniversiteleri dünya sıralamasında yaprak gibi döküldü. Prof. Dr. Ural Akbulut’un koordinatörlüğündeki ODTÜ-URAP Araştırma Laboratuvarı, dünyadaki 3 bin üniversiteyi makale, atıf sayısı ve yayın etkisini inceleyip, 2023-2024 Dünya Raporu’nu yayınladı. Oradan buradan, kopyala yapıştır, uyduruk dergilerde paralı yayınlar sıralamaya alınmadı. Türkiye’deki üniversitelerin durumu, sanılandan çok daha vahim çıktı. OKUYUP ÜFLEYİN “Eski Türkiye’yi unutun” diyenlerin Yeni Türkiye’sinde, Türk üniversiteleri dünya sıralamalarında dibe çakıldı. İlk 100’ü geçtik, ilk 500’de bile artık 1 tane Türk üniversitesi kalmadı. Trajik ama 14 yıl önce ilk 500’deki Hacettepe, Ankara ve İstanbul Üniversitesi ilk bine zar zor girdi. İlk bindeki 18 üniversite sayısı, 9’a indi. Dünyada tüm üniversitelerin makale etki değeri ortalaması yüzde 46 iken, Türkiye’deki makalelerin etki değeri 0.8’de kalıp, yüzde 1 bile çıkmadı. ABD’den 28, Çin’den 23, İngiltere’den 6, Almanya’dan 5 diye devam eden ilk 100 sıralamasına, Suudi Arabistan’dan bile 2 üniversite girdi. Neyse ilk 3 binde 119 üniversitemiz varmış (!) Çatlasanız da, patlasanız da AKP’nin gemisi küresel bilimsel gerçeklere çarptı. Tarikatların, cemaatlerin okuyup, üflemesiyle ülke düze çıkmaz. Eğitim düzelmeden, ekonomi düzelmez. Ey millet uyanın, uyanın!",https://www.sozcu.com.tr/cahillerin-feraseti-egitimi-cokertti-p10416
Sultan Uçar,Kırmızı çizgiler!,26 Ocak 2024,"İnsan hakları, demokrasi ve hukukun üstünlüğü için II. Dünya Savaşı sonrası kurulan Avrupa Konseyi’nde, 46 üye ülke ve bu ülkelerde yaşayan 700 milyon insan var. Ülkesinde iç hukuk ihlali yaşayanlar, konseye bağlı AİHM’e dava açar. AKP’nin, Anayasa Mahkemesi’ne bireysel başvuru hakkı tanıması, Türkiye’den AİHM’e gidişi durdurmaya yetmedi. Türkiye, AİHM başvurusunda birinciliği kimselere kaptırmadı (!) AİHM’e, 2023’te açılan 74 bin 650 davadan 20 bin 110’u yani yüzde 26.9’u, her 4 davadan 1’i yine Türkiye’den. Türkiye’den açılan ve bu yıl karara bağlanan 78 davada, en az 1 kez insan hakları ihlali yapıldığı kanıtlandı. GÖZLERDEN KAÇIRILDI Avrupa Birliği, 1.5 ay önce 141 sayfalık 2023 Türkiye Raporu’nu yayınlandı. Uzay gezisi, gıdım gıdım emekli maaş artışı derken, Türkiye’nin 3 yıl önce kabul ettiği İnsan Hakları Eylem Planı’nı AKP’nin hiç uygulamadığı gibi ciddi uyarıların yer aldığı rapor gözlerden kaçırıldı. Raporda, “İnsan hakları, iyileşmediği gibi ifade özgürlüğü çok ciddi geriledi. Gazeteciler, yazarlar, akademisyenler, insan hakları savunucuları ve eleştirel sesler üzerindeki kısıtlamalar, özgürlüklerin kullanılmasını engelliyor. Türkiye, Avrupa Konseyi üyesi olarak taahhüt ettiği insan hakları ve özgürlük standartlarından uzaklaşıp, Avrupa İnsan Hakları Sözleşmesi ve AİHM içtihatlarından saptı” denildi. ŞAHSIMIN BAŞKANLIĞI 15 Temmuz 2016 tarihine dikkat çekilen raporda, AKP’nin OHAL yasa uygulamalarını ortadan kaldıracak mevzuat değişikliğini ısrarla yapmadığı vurgulandı. Şahsına münhasır başkanlık sistemiyle cumhurbaşkanının haksız avantajlar sağladığı, demokratik kurum işleyişinde çok ciddi eksiklikler olduğu vurgulandı. “Dini ve etnik azınlıklar, toplumsal cinsiyetçi şiddet, ayrımcılık ve nefret söylemi ciddi endişe kaynağı. Türkiye, aleyhindeki hak ihlali kararlarını düzeltmek için çabalamıyor. AİHM kararlarını, Türkiye’nin uygulamayı reddetmesi ciddi sorun” diye raporladı. AB 2023 Türkiye Raporu, Türkiye’nin laik, cumhuriyet rejiminin 100 yıl önceki kuruluş ilkelerinden, fiilen kopartıldığının uluslararası hukuki kanıtı. ATATÜRK’Ü GİZLEDİ Türkiye’nin; insan hakları, hukuk, din, düşünce özgürlüğü gibi evrensel değerlerden kopuk, yasa tanımaz hallerini görmek için AB raporlarına da gerek yok. Cumhuriyetin kuruluşundan 5 ay sonra 3 Mart 1924’te çıkarılan ve halen yürürlükteki Tevhid-i Tedrisat Kanunu’yla medreseler kapatılıp, eğitim öğretimde birlik sağlandı. Gayrimilli (!) Eğitim Bakanlığı, Milli Eğitim Temel Kanunu’ndaki ‘Milli Eğitimin Temel Amacı’ maddesini, “Milli, ahlaki, vatanını milletini seven, bireyler yetiştirmek…” kısmını alarak, tarikatlarla protokoller imzaladı. Yasanın ilk cümlesi, “Atatürk ilke ve devrimleri ile Atatürk milliyetçiliğine bağlı bireyler yetiştirmek” olsa da AKP iktidarı tarikatlarla imzaladığı tüm eğitim protokollerinde bu kısmı gizleyip anayasal suç işliyor. ANAYASAYA AYKIRI Süleymancılar, Menzilciler, Kıbrisiler, Cerrahiler, Uşşakiler, Şabaniyeciler, Ticaniler, Hakyolcular derken tarikat ve cemaatler, Türk Milli Eğitim Sistemi’ni kevgire çevirdi. Anayasanın 24. maddesine göre din ve ahlak eğitimi, devletin gözetim ve denetimi altında yapılmak zorunda. Din eğitimi adı altında anayasanın 14. maddesinde belirtilen, “Anayasadaki hak ve hürriyetleri, devletin ülkesi ve bölünmez bütünlüğünü bozmayı ve insan haklarına dayanan, demokratik ve laik cumhuriyeti ortadan kaldırmayı amaçlayan faaliyetler biçiminde kullanılamaz” maddesi ihlal edilemez. Öyleyse; Atatürkçü, laik, demokrat, hukukun üstünlüğünü benimsemiş nesiller yetiştirmek, Eğitim Bakanı Yusuf Tekin’in keyfi tasarrufunda olmayıp anayasal görevidir.  ABİ-ABLA METAFORU Bakan Tekin’e soralım; cumhuriyeti yıkmaya yeminli, hilafet isteyen, Atatürk düşmanı tarikat şeyh ve şıhların okullarda ne işi var? Tarikatlar yetmedi şimdi de FETÖ’nün “Abi-Abla” metaforu ile Diyanet, ilkokul 3. ve 4. sınıfları camilerde toplayacak. Atatürk, Diyanet’i, MEB’den rol çalması için kurmadı. Cumhuriyet tarihinin en vahşi katliamlarının fitili Kahramanmaraş, Çorum ve Sivas’ta camilerde ateşlendi. Camideki din dersine katılmayan farklı din ve mezheplere mensup çocuklar ve ailelerinin fişlenmeyeceğini kim garanti edecek? AB Türkiye 2023 Raporu’nda dikkat çekilen insan hakları, hukuk, din, düşünce özgürlüğünün sigortası, MEB Temel Kanunu’dur. Atatürk ve cumhuriyetin bu topraklarda barışçıl yaşamın kırmızı çizgisi olduğunu biri artık AKP’ye anlatsın!",https://www.sozcu.com.tr/kirmizi-cizgiler-p18080
Sultan Uçar,Hukukçuları imamlar yetiştiriyorsa imamları da hukukçular yetiştirsin (!),05 Ocak 2024,"Türkiye’de 81 hukuk fakültesi var. YÖK verilerine göre hukuk fakültelerinde 76 bin 725 öğrenci okurken, 515’i hukuk profesörü, 3 bin 707 hukukçu akademisyen görev yapıyor. Rektörlük koltuğuna tıpçı, mühendis, ilahiyatçı gibi farklı bölüm mezunu profesörlerin atanmasında hukuken sınırlama yok. Liyakat gerektiren tıp, mühendislik, hukuk, ilahiyat gibi tüm fakültelere dekan olmak içinse dekan koltuğuna oturacak kişinin o fakülteyle aynı bölüm mezunu ve profesör olması şartı var. Devlet üniversitelerindeki 38 hukuk fakültesinden 16’sını; ziraatçi, iktisatçı, işletmeci, maliyeci, kütüphaneci, tıpçı, ilahiyatçı hatta dünya şampiyonu hafız imamlar yönetiyor. KOLTUĞA KENDİSİNİ ATADI Hukukta, ‘dekan’ olma şartlarını taşıyan 515 hukuk profesörü varken, hukuka aykırı olarak 16 hukuk fakültesine dekan atanan 16 profesör kim? Afyon Kocatepe Üniversitesi Hukuk Fakültesi Dekanı Prof. Dr. İhsan Cemil Demir, maliyeci. Çankırı Karatekin Hukuk Fakültesi Dekanı Prof. Dr. Hüseyin Odabaş, dil tarih coğrafya fakültesi kütüphanecilik mezunu. Bilgi, belge yönetimi uzmanı. Boğaziçi Üniversitesi kayyum Rektörü Prof. Dr. Naci İnci, kurduğu hukuk fakültesine 2 yıldır, hukuk mezunu bir dekan ataması yapmayıp, hukuk fakültesi dekanlığına kendi ıslak imzasıyla vekaleten kendi kendisini görevlendirdi. Dava açtığı akademisyenler, öğrenciler dışında hukukla akademik hiçbir ilgisi olmayan İnci, aslında bir fizikçi. ADALETSİZLİĞİ İŞLETTİLER Osmangazi Hukuk Fakültesi Dekanı Prof. Dr. Ramazan Erdağ, kamu yönetimi mezunu. Gaziantep Üniversitesi Hukuk Fakültesi Dekanı Esra Siverekli, maliyeci. İnönü Üniversitesi Hukuk Fakültesi Dekanı Prof. Dr. Bünyamin Akdemir, işletmeci. İzmir Demokrasi Hukuk Fakültesi Dekanı Meltem İnce Yenilmez, iktisatçı. Pamukkale Üniversitesi Hukuk Fakültesi Dekanı Prof. Dr. Hülya Kabakçı Karadeniz, iktisadi ve idari bilimler mezunu. Bolu İzzet Baysal Üniversitesi Hukuk Fakültesi Dekanı Prof. Dr. Coşkun Karaca, iktisatçı. Türkiye’nin güncel ekonomik ve mali sorunları, uluslararası sermaye hareketleri, rüzgar çiftliklerinden enerji üretimi gibi makaleler yazan bir akademisyen. HUKUK İÇERİDEN YARALI Recep Tayyip Erdoğan Üniversitesi Rektörü ve Hukuk Fakültesi Dekan Vekili Prof. Dr. Yusuf Yılmaz, Rizeli. Cerrahpaşa Tıp Fakültesi’ni birincilikle bitiren bir tıp doktoru! İç hastalıkları ve gastroenterolojide dünya çapında bir uzman olmasına rağmen “Adalet, adalet!” diye kıvranan Türkiye’de, hukukçu yetiştirmek için dekan yapılması, hocaya da zulüm! Yılmaz’dan önce hukukta dekan kimdi? Öğrencilerine, “Kalıplaşmış, klasik hukuki bilgi ve düşüncenin ötesinde geleceğin kaliteli avukat, hakim ve savcılarını yetiştireceğiz. Şüphesiz ki, ülkemiz her şeyin en iyisini hak etmektedir. Bu kutsal yolculuk…” diyen İlahiyat Profesörü Şevket Topal. İlahiyatçı gitti, tıpçı geldi. RTE Üniversitesi Hukuk Fakültesi’ne, YÖK 5 yıldır hukukçu bir dekan atayamadı. İnanması güç ama gerçek! BİTKİSEL HAYATA GİRDİ Selçuk Üniversitesi Rektörü ve Hukuk Fakültesi Dekan Vekili Prof. Dr. Metin Aksoy, siyaset bilimi mezunu. Çifter koltuklarının hakkını vererek, son genel seçimde AKP’den Yozgat milletvekili aday adayı oldu. Tekirdağ Namık Kemal Üniversitesi Hukuk Fakültesi Dekanı Prof. Dr. Ertuğrul Recep Erbay, hukuk fakültesini yönetse de lisans eğitimi, ziraat ve bitkiler. Yalova Üniversitesi Hukuk Fakültesi Dekan Vekili Prof. Dr. Kaya Bayraktar, uluslararası ilişkiler mezunu. Dicle Üniversitesi Hukuk Fakültesi Dekanı Prof. Dr. Hasan Tanrıverdi, ilahiyatçı. İslam hukuku çalışmalarıyla tanınır. Sivas Cumhuriyet Üniversitesi Hukuk Fakültesi Dekanı Prof. Dr. Ali Taşkın, İslam ve din bilimleri uzmanı, ilahiyatçı. İMAM RUHUNA OKUSUN Trabzon Üniversitesi Rektörü ve Hukuk Fakültesi Dekan Vekili Prof. Dr. Emin Aşıkkutlu. Uludağ İlahiyat’ı birincilikle bitirdi. Trabzon Oflu olan Aşıkkutlu, “Of” demeden, Bursa Merkez Ebdal Camii’ne imam atandı. Vakit namazları, cenazeler derken, doktora yaptı. Özgeçmişine, “hoca efendilerim” diye sıraladı. Karadenizli kontenjanından olsa gerek, önce rektör atandı. Rektör olunca, kendi kendisini hukuk dekanı yaptı. Hukukta tek yayını olmasa da hadiste çok yayını ve hafızlık yarışmasında dünya üçüncülük ödülü var. Can Atalay Davası’nda, “Anayasa Mahkemesi kararı tanınmasın” resti çeken yargıçlar, hukukçuların yönetmediği işte bu hukuk fakültelerinde yetişiyor. Adalet, önce hukuk fakültelerinde öldü! Hukuk profesörleri 130 bin camide imamlık, 105 ilahiyat fakültesinde dekanlık yapamıyorsa ilahiyatçılar da hukuk fakültelerinde dekanlık yapamaz!",https://www.sozcu.com.tr/hukukculari-imamlar-yetistiriyorsa-imamlari-da-hukukcular-yetistirsin-p13171
Sultan Uçar,Sen öğretmen olamazsın!,12 Ocak 2024,"Anadolu, son 1 asırda 7’nin üzerinde 20 büyük deprem yaşadı. Kahramanmaraş, Hatay merkezli 6 Şubat Deprem Felaketi, 14 milyon yurttaşın yaşadığı 11 il ve ülke nüfusunun yüzde 16’sını doğrudan etkiledi. Bir kişiyi de, bin kişiyi de kaybetmenin acı derinliğinde fark yoktur. İktidar, 50 bin kişiden sonra ölü sayısı paylaşmayı bıraktı. İnsanın yaşam hakkı yanında hiç ehemmiyeti olmasa da deprem 103.6 milyar dolar yani 3 trilyon liradan fazla ekonomik kayıpla geldi. Bölgedeki 11 bin 699 okuldaki 4 milyon 100 bin 601 öğrenci, 226 bin 593 öğretmen ve 17 üniversitedeki 380 bin öğrenci, 45 bin akademisyen felaketin ortasında kaldı. ÜÇ TÜRKİYE KAYBETTİK MEB’e bağlı bölgedeki 20 bin 340 okuldan 72’si depremde yıkıldı. Okulların 504’ü ağır, 331’i orta ve 2 bin 533’ü az hasarlı, 50 bin derslik adım atılamaz haldeydi. İlk ve orta dereceli okullarda ders zilinin çalması için 39.9 milyar TL acil gerekliydi. Üniversitelerde 9 bina yıkılırken 11’i ağır hasarlıydı. Eğitim verilen 281 bin binaya artık girilemiyordu. İlkokul, üniversite derken hasarlı okulların yapımı için devletin 65 milyar dolara ihtiyacı vardı. Acil güçlendirilmesi gereken derslik alanı 2.1 milyon metrekare yani dünyanın en büyük yüz ölçümlü ilk 10 ülkesinden Arjantin, Kazakistan, Cezayir’in her birinin toprak büyüklüğü kadardı. Türkiye, 6 Şubat Depremi’nde yüz ölçümünün 3 katı eğitim alanını kaybetti. İNSANÜSTÜ ÇABALAR Şubat soğuğunda 14 milyon insanımız, can pazarının ortasında bir kap sıcak çorbaya muhtaçtı. Bu ağır şartlar altında MEB hızla harekete geçerek İstanbul, Bursa, İzmir, Konya, Antalya, Kayseri ve Eskişehir’deki meslek liselerinde, OHAL bölgesindeki 11 il için ilk kez çadır üretme kararı aldı. Öğretmeni, öğrencisi, mahallenin Ayşe teyzesi, Ahmet amcası, okullarda sabahladı. Asrın felaketi insanlarımızı birleştirdi. İnsanüstü bir çabayla bir yandan enkazdaki canlar çıkarılmaya çalışırken, diğer yandan bölgede 1783 çadır okul kuruldu. Öğretmenlerin şefkatli elleri, paranın satın alamayacağı insani ve vicdani çabalarla yetim-öksüz depremzede çocukları saracaktı. MİNİK KUŞLAR UÇTU Acının binbir türlüsü yaşanan bu coğrafyada, öğretmenlik kolay değildi. Öğrencilerinin çoğunu depremde kaybetmiş öğretmenler, gözyaşlarını güvercin ürkekliğindeki yüreğine akıtıp, çadır dersliklerde kara tahta başına geçti. “Mini mini bir kuş donmuştu/ Pencereme konmuştu/Aldım onu içeriye/ Cik cik cik ötsün diye”  şeklinde çocukça bir türkü tutturan, elleri öpülesi öğretmenler dimdik duruşuyla yaşam dersi veriyordu. “Kardeşten öteydik” dedikleri 960 öğretmen ve binlerce öğrencisini kaybetmişlerdi. Hatay’da 377, Kahramanmaraş’ta 278, Adıyaman’da 137, Gaziantep’te 98, Osmaniye’de 31, Şanlıurfa’da 16, Adana’da 16, Malatya’da 7 diye süren bu sayılar 960 öğretmenin son nefesini verdiği 7 yıkık şehirdi. HARFLERİ ÖPÜYORLAR Şehit Öğretmenler Çeşmesi’ni duydunuz mu? Kahramanmaraş’ta depremden sonra adı bile haritadan silinen okulun öğretmenleri Ayşe Ela ve Ayşen İlboğa için görev yaptıkları okul bahçesinde yapıldı. Yaşları daha 30’u bulmamıştı. Öğrencileri şimdi her teneffüs koşup, öğretmenlerinin öğrettiği düzenle, çeşmenin buz gibi mermerindeki harfleri dizip, birleştirip, adlarını öpüyor. Öğretmen Nimet Rifaioğlu, hep 12 yaşında kalacak kızı Yağmur’la sonsuzluk uykusunda. Adıyaman’da Dilek, Arif, Songül, Nurullah, Güzide, Özlem, Yusuf. Şanlıurfa’da Hacer, Özgür, Fuat, Leyla, Birgül, Adalet. Malatya’da Mücahit, Zuhal, Hakkı, Kadir, Nazlı, Muhammed. Kahramanmaraş’ta Abdullah, Ayşin, Ömer, Esra, Hilal, Hüsniye, Kemal, Kadriye… ÖLENLERDEN UTANIN Onlar, 6 Şubat Depremi’nde kaybettiğimiz 960 öğretmenden birkaçı. Soyadları: Öğretmen. 23 yaşlarında, ilk atamaları. Gelinlikleri, damatlıkları askıda, tebeşir izleri ellerinde kaldı. Türkiye, bu acıyla yanarken İstanbul Çekmeköy Nesrin Uçmaklıoğlu MTA’da, depremin ilk 24 saati bitmeden kendisine, “Öğretmenim” diyenler, deprem fırsatçılığına soyundu. MEB’in çadır üretmeleri için yolladığı 2.6 milyon TL’den, 546 bin 830 TL’ye 6 metrekare halı kadar 1 tane çadır ürettiler (!) Öğretmenler, “Devlet dolandırıldı” diye şikayet etti. Müfettişler gelip inceledi. Okul Müdürü Şaziment Arıkan hakkında, ‘Zimmet’ ve ‘Görevden alınsın’ kararı çıktı, uygulanmadı. Bu kararı uygulamayan Çekmeköy MEM Burhan Bayrak, üste bir de İstanbul MEM’e terfi etti. “Utanmaz, reziller (!)” diye sakın kızmayınız. Utanma erdemi taşımayanlar bir yerlerde “Müdür” olsalar da asla öğretmen olamazlar!",https://www.sozcu.com.tr/sen-ogretmen-olamazsin-p14764
Sultan Uçar,Atma hocam din kardeşiyiz!,19 Ocak 2024,"AKP, yerel seçimlere 2 ay kala yapay zeka, uzay yolculuğu gibi bilim merkezli, “Harikayız. Haydi alkışlayın” algı operasyonlarıyla tam gaz ilerliyor. 12 Eylül 1980 ihtilalinin eseri ülkenin en antidemokratik kurumu YÖK de yerel seçim öncesi, “Reklamlar başlıyor” sürecine dahil oldu. Ulaştırma Bakanı Abdulkadir Uraloğlu, YÖK Başkanı Erol Özvar, profesörler, öğrenciler üç gün önce Bilgi Teknolojileri Kurumu’ndaki (BTK) Yapay Zeka Zirvesi’nde toplaştılar. YÖK ve BTK arasında iş birliği protokolü imzalandı. Akademik camiada herkesin bildiği gerçek “Yokmuş…” gibi yapılıp, üniversite müfredatına “Yapay Zeka” dersi ekleneceği, alkış sağanağı altında müjdelendi. ÇELİŞKİLER ZİRVESİ Müjdeler İktidarı (!) AKP’nin atadığı son YÖK Başkanı Erol Özvar, “Yapay zeka üniversite ders müfredatına giriyor. Bu, Türk yükseköğretim tarihinde bir ilk adımı ifade ediyor” bile dedi. Bilimsel gelişmelerden bihaber, her duyduğunu alkışa hazır bir takım sözde gazeteciler, sevinç ve huşu içinde bu haberi duyurdu. Gerçekten de yapay zeka, Türk yükseköğretimine ilk kez mi girdi? İnceleyelim. Çelişkiler Zirvesi’nde YÖK ve BTK’nın çalışma grubu kurup, üniversitelerde yapay zeka dersleri başlatılacağı söylense de aslında aynı törende Özvar’ın da ifade ettiği gibi Türkiye’deki üniversitelerde “Yapay Zeka ve Veri Mühendisliği” bölümleri zaten var. ÜNİVERSİTELER YAPTI Dünya, yapay zeka yolculuğuna 1950’de başladı. ‘Yiğidi öldür, hakkını yeme’ demişler. 70 yıl gecikse de Türkiye’nin yapay zeka eğitiminde önünü, YÖK eski Başkanı Prof. Dr. Yekta Saraç açtı. Yapay Zeka Mühendisliği, Yapay Zeka ve Veri Mühendisliği bölümleri, 2019’da Saraç döneminde onaylandı. TOBB Ekonomi ve Teknoloji Üniversitesi ilk yapay zeka bölümünü açtı. 2020’de Bahçeşehir Üniversitesi, İTÜ, Ankara Üniversitesi, 2022’de OSTİM, Muğla Sıtkı Koçman, İstanbul, Medipol, Alparslan Türkeş Bilim ve Teknoloji, Hacettepe, Trabzon, Fırat Üniversitesi katıldı. 5 yıl önce 40 öğrenciyle açılan yapay zeka bölümlerinde, bugün 13 üniversitede yüzde 100 dolulukla 895 öğrenci okuyor. AKLIMIZLA OYNUYORLAR Türkiye’de yapay zeka, girişimcilik, liderlik alanlarını öğretmenlikten mühendisliğe, hukuktan psikolojiye, ‘Veri Bilimi ve Yapay Zeka’ dersleri ile tüm bölümlerde müfredatına yan dal olarak ise ilk kez 2021’de MEF Üniversitesi ekledi. YÖK, Ulaştırma Bakanlığı’yla şimdi Yapay Zeka Zirvesi yapsa da yine AKP’nin, Sanayi ve Teknoloji Bakanlığı yıllar önce MEF’in kurmak istediği MEFTek adlı merkezin kuruluşunu destekledi, kuruldu. Üniversitenin şimdi lisans okuyan her bölüm öğrencisi, Veri Bilimi ve Yapay Zeka, Liderlik, Girişimcilik derslerini yan dal programıyla ücretsiz alıyor. Liderlik Yan Dal Eğitimi Koordinatörü ise Türkiye’nin 26. Genelkurmay Başkanı İlker Başbuğ ve emekli tümgeneral Ahmet Yavuz. DEVRİMİ KAÇIRDILAR Üniversiteler, özgür bırakıldığında yapay zekada çığır açan çalışmalara imza attıklarını YÖK hiç mi duymadı? Bu bölümleri duymadıysanız, Amerikan Eğitim Konseyi Başkanı Ted Mitchel’in ön sözünü yazdığı Prof. Dr. Muhammed Şahin imzalı, yapay zekayla ilgili “ChatGPT’nin Yükseköğretime Etkisi: Yapay Zeka Devriminin Keşfi” adlı kitaptan da mı haberiniz yok? İngiltere’de dünya akademik çevrelerine yapay zeka ile ilgili bir Türk profesörün yazdığı bu kitap, Harvard’dan Stanford’a dünya üniversitelerine referans oldu. Türk yükseköğretimini yönetenler, dünya akademik çevrelerinin bildiğini bilmezden gelen müjdeci başı halleriyle yapay zeka olmasa da akademik kurnazlıkta Nobel’e aday olsalar, yakışır (!) DÜZENBAZ ROBOTLAR YÖK, hiç olmazsa kendisine bağlı YÖK Ulusal Tez Merkezi’ndeki tezleri inceleseydi. Pamukkale, Hacı Bayram, Ankara Üniversitesi başta olmak üzere ilahiyat fakülteleri bile yapay zeka tezleri yazdı. Cübbeli, sarıklıların el eteğini öperek tarikatlarda şifa aramak yerine, transhümanizm yani ileri teknoloji, genetik mühendisliği, yapay zeka ile dini irdeliyorlar. Homo Sapiens’in yarı robot Robo Sapiens’e dönüş sürecinde tıpkı evrim gibi yapay zekayı tehdit görseler de insan benzeri robotik yapay zekaya, dindar ve ahlaklı kimlik kazandırmak gibi bir dertleri de var. Akıllarında deli sorular; yapay zeka yalanı yakalar mı? Ölüleri robotlar yıkayıp, defnedebilir mi? Robotlar namaz kıldırırsa imamlar ne olacak? O kadar da dert etmeyin. AKP’nin liyakatsız atamalarla bilimi öldürdüğü Türkiye’de, imamlar hiçbir şey olamazlarsa bakan, milletvekili, dekan, rektör, YÖK başkanı olurlar!",https://www.sozcu.com.tr/atma-hocam-din-kardesiyiz-p16399
Sultan Uçar,Kadınlar okusa da erkekler yönetiyor,16 Şubat 2024,"Siyasal İslamcılar; aldıkları akla, bilime, hukuka aykırı kararlarına karşı çıkan toplumun aydınlık yüzü eğitimlilerle yıllar yılı savaşıyor. Gelişmiş ülkelerde kalkınmanın lokomotifi üniversite mezunlarına önce, “Giderlerse gitsinler” resti çekildi. Sonra “Cahillerin ferasetine güveniyoruz” denilip cehalet yüceltildi. Cehaletin öznesi yapıldığının bile farkına varmayacak kadar, fikri ve ilmi yoksul yurttaşlar üzerinden siyasette güç devşirildi. Çelişkiler imparatorluğunda birkaç dakika, birkaç saat, birkaç gün, birkaç yılda tek adamın fikri, yasalar, yasakları değişti. AKP iktidarı, bile isteye içini boşalttığı eğitim sistemiyle sorgusuz sualsiz kendisini alkışlayacak bir nesil yetiştirmeyi hedefledi. Başardı mı? REİS’E SORALIM Üniversite mezunu 20 bini aşkın tıp doktoru, mühendis, akademisyen kavimler göçü gibi bilim göçüyle yurt dışına giderken arkalarından tef çaldırıp, bilim insanı ithal ediyorlar. İktidarın, eğitimsiz toplumu merkeze oturttuğu siyaseti artık 8-10 yaşındaki çocuklar sorguluyor. Cumhurbaşkanının her seçim, sağ el baş parmağını avuç içine kıvırdığı Rabia işareti de 12 yıl sonra Sisi’ye gidişiyle tarihe karıştı. İlkokul çocukları öğretmenlerine, “Öğretmenim, Rabia işareti yapma yasağı kalktı mı?” diye, kitabın ortasından soruyor. Politikadaki değişiklikten, bu soruyu öğretmenler cevaplayamıyor. Çocuklar, “Rabia’yı, reise soralım” diye okullarda gülüyor. Eğitimi siyasallaştırıp ilkokul sıralarına indiren AKP, çocukların bu alaycı kahkahalarına katlanacak!  BİLİME YENİLDİ AKP iktidarı, ağır ekonomik kriz bir yana asıl, ileri teknolojiyle haşır neşir yeni neslin doğru bilgiye erişim hızı yani bilime yenildi. Ülkenin bilimsel kalkınmada çatısı olması gereken YÖK mü? Onlar, yerel seçimlere sayılı günler kala, iktidarın gözüne girmekle meşgul. Kız çocuklarının okumasına karşı çıkan tarikat şeyhleri, anayasaya aykırı olsa da ilkokullarda cirit atıyor. Bu iklimde YÖK, kızların yükseköğretimde okullaşma oranının 3 milyon 879 bin kişi ve yüzde 51.7 oranıyla erkekleri geçtiğine dair istatistikler açıkladı. YÖK verilerine bakıp geçer, sorgulamazsanız, gerçekleri görmez, elleriniz patlarcasına alkışlarsınız. Türk yükseköğretiminde kadının varlığını sorgulamalıyız. ERKEKÇE EGOLAR YÖK 2024 istatistiklerinde, “Kadınların yükseköğretime erişimi ve akademideki ağırlığı artıyor. Kadınlar akademide yüzde 46.4, kız öğrenciler üniversitede yüzde 51.7 oranında yer aldı” dedi. YÖK Başkanı Erol Özvar, “Sayemizde yükseköğretimde kızların oranı erkekleri geçti” demeye getirip alkış bekliyor. Eyvallah alkışlayalım da (!) önce rektör atamalarına bakalım. Vakıf üniversitelerinde, patron kimi isterse YÖK, noter gibi o ismin rektörlüğünü saraya sunuyor. Akademide kadın ağırlığını görmek için rektörünü YÖK’ün belirlediği devlet üniversiteleri kriter alınmalıdır. Türkiye’deki 127 devlet üniversitesinden sadece 6’sının rektörü kadınken 121’i erkek, erkek! YÖNETİMDE YOKLAR Yükseköğretim Kurulu başkan ve üyelerine bakalım. 1981’den bu yana 43 yılda 7 başkan değişen YÖK’te, bir kez bile kadın başkan atanmadı. YÖK’ün 7 erkek başkandan 4’ünü AKP atadı. 2024 yılında YÖK’ün 19 üyesinden sadece 2’si kadın. Onlardan biri, A.Ü. İlahiyat mezunu Prof. Dr. Münire Kevser Baş. “Çocuk ve Allah’ın Poetikasının İzinde” gibi yayınlanmış 5 kitabı var. Sezai Karakoç ödüllü, başörtülü, başarılı bir akademisyen. Prof. Dr. Hayrunnisa Bolay Belen, Hacettepe Tıp mezunu. Harvard’da çalışmış. TÜBİTAK ödüllü, uluslararası başarılı bir bilim insanı. Devlet üniversitelerindeki 6 kadın rektör kimmiş? Bakalım.   AKP’LİLER ATANDI Türkiye’de ilk yüz ve çift kol naklini yapan ekipten Özlenen Özkan, Akdeniz Üniversitesi Rektörü. Alanında mükemmelliği yakaladığı için ABD’den, Endowed Chair ödüllü tıpçı Meryem Tuncel, Çukurova’nın Rektörü. MSÜ’nün ilk kadın rektörü Handan İnci. İzmir Demokrasi Üniversitesi Bedriye Tunçsiper, 2011 AKP milletvekili aday adayıydı, gösterilmedi. Rektör atandı. Celal Bayar Üniversitesi Rana Kibar, imam hatip kökenli fizikçi, AKP’ye çok yakın. Dokuz Eylül Üniversitesi Nükhet Hotar, 14 yıl AKP genel başkan yardımcılığı, 4 dönem AKP milletvekilliği yaptı. Rektörlükte 2. dönemi. Ey YÖK! Hiç olmazsa 571 yaşına giren İÜ’ye ilk kez bir kadın rektör atasaydınız da sonra akademideki kadın sayı ve ağırlığıyla övünseydiniz. Türkiye’deki 12 bin 296 kadın profesör içinden rektörlük koltuğuna layık tek bir isim bulamadınız mı? Kabul edin; Türkiye’de üniversitelerde kız öğrenci sayısı artsa da üniversitelerin yönetiminde kadının adı yok!",https://www.sozcu.com.tr/kadinlar-okusa-da-erkekler-yonetiyor-p23033
Sultan Uçar,Diplomasını kiralayan cinayetle yargılansın!,09 Şubat 2024,"Kahramanmaraş deprem felaketinin üçüncü günü, 1 yıl önce tam bugündü. Devletin şefkatli eli, enkazdaki yurttaşlara uzatılmadı. Türkiye bu acizliği ilk kez yaşamıyor. 25 yıl önce 1999 Marmara Depremi’nde, neredeyse bire bir aynı ihmal ve acılar yaşandı. Kocaeli, Gölcük, Sakarya ve Yalova’ya inanın ki, gazeteciler devletten önce ulaştı. Yurttaşın, yuvası sandığı kağıttan hallice binalar yerle yeksan oldu. İnsanımızın fay hattındaki hayatları, hayalleri sonsuza kadar yıkıldı. Yaşayan ölülerin ağıdı, yeri göğü inletti. İnşaat malzemeleri kalitesiz, yapılar denetimsiz, siyasetçiler sorumsuz, müteahhitler ahlaksızdı! 1999 depreminden çeyrek asır sonra 6 Şubat Depremi’nde ne değişti? HİÇBİR ŞEY DEĞİŞMEDİ 1984-2002 yılları arasında ANAP, DYP, SHP, MHP, RP derken iktidar ve ortakları sandıklardan oy devşirmek için 20’den fazla imar affı çıkardı. AKP iktidarı da en sonuncusu 5 yıl önce olan 11 imar affına imza attı. 17 Ağustos’ta, deprem bölgesine 2 gün sonra gidebilen dönemin siyasetçileri, “Yollar yıkıldı” diyebildi. Çadır hastanelerde, yaralıları teselli edip, taziye dileyip, gittiler. Jeoloji, jeofizik, inşaat mühendisi profesörler, o gün bugündür felaketten önce tedbir alınması için paralansa da fayda etmedi. 2024 yerel seçimleri öncesi AKP’li adaylar, 11 ili yıkan felaketin yıl dönümünde, seçim vaatlerine fazladan kat çıkma müjdesi (!) ekledi. Çürük binalarda can verenler ve yakınları, af çığırtkanlarını asla affetmiyor. BİLİM ÖNCE YIKILDI Üniversitelerin; inşaat, jeoloji, jeofizik mühendisliği bölümlerinden son birkaç yılda mezun olan 25 yaş altı gençler, 18 bin yurttaşın hayatını kaybettiği Marmara Depremi’nde henüz doğmamıştı. O çocuklar ilkokul, ortaokul ve lisede deprem tatbikatlarıyla büyüdü. Sıraların yanına tespih boncuğu gibi dizilirlerse canlarını kurtaracakları öğretildi. 6 Şubat Depremi’nde, bölgedeki 20 bin 340 okuldan 72’si yıkıldı. 504’ü ağır hasarlıydı. 50 bin derslik kullanılamayacak haldeydi. Allah’tan okullar kapalıydı. AKP, üniversite sayısını 22 yılda, 71’den 209’a çıkarmakla övünse de son depremde 9 üniversite binası yıkıldı. 11’i ağır hasar aldı. Kampüste 281 binaya girilemedi. MÜTEAHHİDE SERBEST Akademisyenler mi suçlu? Tabii ki, hayır. Müteahhitlik sertifikası, üniversitelerin mühendislik diplomasının önüne geçti. Sertifika almak için ne gerekiyor? Sadece para! Birkaç saatte şirket kurup, yaşadığınız ildeki ticaret odasına kayıt oluyorsunuz. Sicil numarası alıp, Çevre ve Şehircilik Bakanlığı’na, vergi levhasıyla başvurup, binalar dikebilirsiniz. Türkiye’de öyle şeyler olmaz ya (!), “Hile, tehdit, vaat, nüfuz kullanarak çıkar sağlama, ihaleye fesat, rüşvet” gibi suçlardan son 3 yılda hüküm giyip giymediğine de bakıyorlar. Kahramanmaraş Depremi’nin 1. yılı dolduğuna göre, bölgede yaptığı binalar, siteler yıkılan kurnaz müteahhitler, 2 yıl sonra yeniden işbaşı yapabilecek! MÜHENDİSLİKLER BOŞ İnşaat, jeoloji, jeofizik mühendisliği bölümlerinin halini Uzman Eğitimci Salim Ünsal inceledi. Rapora göre: YÖK, inşaat mühendisliğine son 4 yılda 27 bin 170 kontenjan açarken 18 bin 268’i yani yüzde 67.2’si dolup, 8 bin 902 kontenjanı boş kaldı. 2023 YKS’de 5 bin 767 kontenjanın 4 bin 487’si doldu, 875’i devlet üniversitesinde 1.280 kontenjan dolmadı. Jeofizik ve jeoloji mühendisliği vakıf üniversitelerinde zaten yok. Jeofizik’in 2020’de yüzde 60’ı, 2021’de yüzde 68’i, 2022’de yüzde 47’si boştu. 2023’te açılan 136 kontenjana 85 öğrenci yerleşti. Kontenjanın yüzde 51’i zar zor dolduruldu. Jeofizik mühendisliğinin son 4 yıldaki 608 kontenjandan yüzde 54.6’sı boş kaldı. YÖK’ün jeoloji mühendisliğine ayırdığı 315 kontenjandan 239’u dolarken 76’sı bomboş. İYİLİĞİNİZ BATSIN Türkiye’de 35 yaş altı inşaat mühendislerinin yüzde 48’i işsiz, yüzde 65.4’ü yurt dışına gitme çabasında. İnşaat mühendisliği diplomalarının, yapı denetim firmalarına asgari ücretle kiralanması sıradanlaştı. Üniversitelerin mühendislik diplomaları internete düşerken 209 üniversitenin başındaki YÖK ne yapıyor? 6 Şubat’ta, “Depremin ardından, deprem bölgesini yeniden ayağa kaldırmak için üniversiteler, topyekun seferber olduk” dedi. Üniversitelerin bataklıkları doldurup, konteyner kentler kurup, Çocuk İyilik Merkezleri’nde, depremzede çocuklara protez kol bacak taktıklarını müjdeledi (!) Sistemsizliğin taşıyıcı kolonu sorumsuz sorumlular, cinayetten ağırlaştırılmış müebbet hapse tıkılmadan, kimse iyilikten söz etmesin!",https://www.sozcu.com.tr/diplomasini-kiralayan-cinayetle-yargilansin-p21374
Sultan Uçar,Milli Propaganda Bakanlığı!,23 Şubat 2024,"Türkiye’nin 100 yıllık eğitim politikası; 1923-1946 cumhuriyetin ilk yılları, 1946-1960 çok partili dönem, 12 Eylül 1980 darbesinden 1990’lara askeri vesayet, 2002-2024 arası sivil vesayetle geçti. Siyasal iktidarlar değiştikçe ulusal eğitim politikasında ufak tefek değişiklikler yaptılar. AKP’ye kadar sağcısı, solcusu, orta yolcusu hiçbir iktidar laik, çağdaş, bilimsel “Milli Eğitimi”, “Dini Eğitime” çevirmek için eğitim sistemini bu kadar politize etmedi. Güçlü bir toplumun “Milli” bir eğitim ve “Milli” bir orduyla ancak varlığını sürdürebileceğini çok iyi bilen Atatürk, Milli Eğitim Bakanlığı ve Milli Savunma Bakanlığı dışındaki 15 bakanlığa, “Milli” ünvanı bu nedenle vermedi. SİYASİ HEGEMONYA Andımızı yasaklamak gibi siyasi kararlarla ‘Milli’ vasfını yıllar önce yitiren Eğitim Bakanlığı, yerel seçimler öncesi eğitim sistemini AKP’nin siyasi propaganda merkezine çevirdi. Strateji nedir? “Önceden belirlenen bir amaca ulaşmak için tutulan yol ve uygulanan yöntemler bütünü.” Asli görevi; çağdaş, bilimsel, laik eğitim politikası geliştirmek olan MEB Strateji Başkanlığı, “Türkiye Yüzyılı’nın Yüz Akı 100 Eser” adlı, görselli sunumlu bir rapor yazdı. MEB logosu her sayfasında olmasa; AKP seçim bürosunca hazırlanan, AKP Seçim Propaganda Rehberi olduğuna dair iddiaya girebilirsiniz. AKP’nin yaptıkları övülüp, yapamadıkları ve sattıklarının üstü örtülmüş. GOEBBELS TAKTİKLERİ Skandal raporu okurken istemsizce aklıma, Hitler dönemi Nazi Almanya’sında Joseph Goebbels’in kurduğu Propaganda Bakanlığı geldi. Toplumda taraftar toplamak için kurulan bu bakanlık ilk önce eğitim sistemini ve okulları siyasi emelleri için kullandı. T.C. Milli Eğitim Bakanlığı, insanlık suçlusu Nazilerle eşleştirilemez. Özal’ın, “İcraatın İçinden” programını andıran MEB’in siyasi propaganda raporunda neler yok ki! “Türk milletinin tek vücut olarak birleştiği tarih” denilip, 15 Temmuz var. Kurtuluş Savaşı ve Çanakkale Savaşı yok! Marmaray’dan girip, Avrasya Tüneli’nden çıkmışlar. Ayasofya var. Ankapark’ta çürüyen 800 milyon dolarlık dinozorlar yok!    SARAYLARI SİLDİLER Cumhuriyetin 100. yılında, AKP öncesi 78 yıllık cumhuriyet kazanımları, MEB yeni nesillere unutturmaya çalışılmış. Cumhurbaşkanının, “İtibardan tasarruf olmaz” dediği 1150 odalı Ankara’daki kışlık, Muğla ve Bitlis’teki yazlık sarayları, özel uçakları yok. Saray içindeki Millet Kütüphanesi ve Milli Muharip Uçağı Kaan var. Gemisavar füzeler, uçaksavarlar, tanklar, toplar var. AKP’nin yaptığı tek baraj Yusufeli var. Barajlar Kralı Süleyman Demirel’in “Gaptırmam” dediği GAP’ı görünmez kılınıp, gapılmış! İlk uzay turistimiz Alper Gezeravcı’ nın epeyce pahalı uzay gezisini ballandırarak anlatanlar, ilk uçan araba Cezeri’nin 10-15 yıla uçacağını da müjdelemiş. BULDOZERLE GİRDİLER Gelişmiş ülkeler nükleer santralleri kapatırken, Akkuyu Nükleer Santrali’nin Nisan 2024’te elektrik üreteceği eğitim raporunda var. Hızlı trenleri tanıtıp, onlarca yurttaşın öldüğü Çorlu, Pamukova kazalarındaki ihmaller yok (!) 1961’de yapılan ilk yerli ve milli otomobil Devrim bir kelimeyle geçiştirilirken, TOGG üretim bantlarına kadar anlatılmış. Ayakkabıyla girilmeyen dünya incesi Salda’ya buldozerle girenler, Salda Gölü Koruma Projesi’ni anlatmış iyi mi? Erzincan-İliç patlamasındaki çevre ve kanser riski yok, AKP’nin Kanser Erken Teşhis Mobil Uygulaması başlattığı var. Osmangazi, Çanakkale köprüleri var. Millet geçse de, geçmese de Deli Dumrul hesabı milyarlarca lira geçiş ücretinin, Hazine’den şirketlere ödendiği yok. GAFLETE DÜŞMEYİN Depremde kaybolan öğrencilerini 1 yıldır ölü ya da diri bulamayan Eğitim Bakanlığı, AKP’nin Gabar’da petrol, Karadeniz’de doğal gaz bulduğunu müjdeliyor (!) Sözde stratejik eğitim raporunda; Atatürk Havalimanı yıkımı yok. İstanbul Havalimanı yapımı var. Hello Türkiye’yi, Erdoğan’ın keşfettiği var. Tank Palet Fabrikası’nın 50 milyon dolara satıldığı yok. Okullarda açlıktan bayılan çocuklara, Milli Solunum Cihazı keşfini anlatacaklar! Aselsan’dan Petkim’e, Tüpraş’tan THY’ye, Türk Telekom’dan termik santrallere, limanlardan tersanelere, SEKA’dan Sümerbank’a, şeker, deri fabrikalarına, cumhuriyetin ilk 78 yılda yaptığı yüzlerce eseri AKP’nin sattığı yok. AKP’nin 22 yıllık siyasi hamleleri var. Atatürk’ün Gençliğe Hitabesi’ndeki; “Memleketin dahilinde iktidara sahip olanlar, gaflet, dalalet hatta hıyanet içinde bulunabilirler” sözünü herkesten önce MEB’i yönetenler içselleştirirse “Milli” eğitim politikasını siyasallaştırma gafletine düşmezler!",https://www.sozcu.com.tr/milli-propaganda-bakanligi-p24646
Sultan Uçar,Gümbür gümbür istila!,22 Mart 2024,"Türkiye’de anaokulundan liseye, ilk ve orta dereceli okullarda kayıtlı yabancı öğrenci sayısı 790 bini Suriyeli olmak üzere 999 bine çıktı. Yabancıların 433 bini ilkokul, 349 bini ortaokul, 152 bini lisede kayıtlı. İlkokulda 433 bin olan yabancı öğrenci sayısı, lisede bir anda 281 bin kişi azalarak 152 bine düşüyor. Suriye, Afganistan gibi ülkelerden gelenlerin çocuklarını MEB, 12 yıl zorunlu eğitim yasasının dışında gibi tutuyor. Arada bir 3-5 çocuğun okula devam etmediğini, 81 ile duyurup sözde arasa da bulunan yok. Zorunlu eğitim çağındaki yüz binlerce çocuk nereye gidiyor? Kız çocukları 13-14’ünde evlendirilip 15’inde çocuk doğuruyor! OYUMUZ TEYYİBE İstanbul’un ortasında 19 yaşında, 3 çocuk annesi Suriyeli genç anne Ayşe. İlk çocuğunu doğurduğunda annesi gibi 15’indeymiş. İlkokuldan sonra pek hayırsever bir tarikat (!) aileyi kuşatmış. Gıda kolileri geldikçe, 15’inde anne ve 30’unda anneanne olan Ayşe’nin annesi de susmuş. Ortaokula gönderilmemiş. Kimse kapılarını çalıp, “Çocuk okula niye gelmiyor?” diye sormamış. “Öğretmenim keşke beni bulsa” diye iç çekse de artık çok geç. Engelli doğan üçüncü çocuğuna ‘Keşke ölse’ diyebiliyorlar. Ortancası 4 yaşındaki Emel. Ağzını elleriyle kapatıp kulağıma eğildi. “Babamlar, oyunu Teyyibe (Tayyip’e)  verecek. Yoksa bizi Suriye’ye gönderirler” diye fısıldadı, susturdular. GERÇEKLE YÜZLEŞİN “Suriyelilerin kızlarını çocuk yaşta evlendirmesinden bize ne? Ekonomik krizden biz kendi çocuklarımızı okutamıyoruz” diye tepki göstereceğiniz bir trajedik hikâye anlatmıyorum. Savaş bittiğinde ülkelerine geri dönecekleri Türk halkına yıllar önce empoze edilen bu davetsiz misafirlerin, Türkiye’den gitmeye hiç niyeti yok. Anaokulu çağında bir çocuk; çizgi film izleyip, oyuncaklarıyla oynaması gereken yaşta, ülkedeki seçim sonuçlarını düşünüyorsa sizce de bu işte bir tuhaflık yok mu? İktidar kendisini sandıkta terk eden Türklerin yerini belli ki, Suriyeli mültecileriyle dolduracak. Türkiye’de doğup, Türk vatandaşı olan Suriyelilerin doğurduğu her çocuk, 2030’da Türkiye Cumhuriyeti’nin geleceğini sandıkta belirleyecek kitlesel çoğunluğa ulaşacak. TÜRKLER AZALIYOR TÜİK’in son verilerine göre Türklerin ortalama evlenme yaşı erkeklerde 28.3 iken, kadınlarda 25.7’ye çıktı. Her 4’ünden 3’ü işsiz olan Türk gençleri, evlilik ve çocuk sahibi olmayı hayal bile edemiyor. Cumhurbaşkanı da artık mitinglerde elinin üç parmağını sallayıp, “En az üç çocuk üççç” demiyor. Suriyeliler, iktidarın istediğinden bile fazla çocuğu zaten doğuruyor. İstanbul’da 530 bin, Gaziantep’te 428 bin, Şanlıurfa’da 284 bin, Hatay’da 268 bin derken sayıları 3 milyon 152 bine çıktı. Türkiye’de 0-9 yaş arası 932 bin, 10-18 yaş arası 664 bin olmak üzere temel eğitim çağında 1.6 milyon Suriyeli çocuk var. Okusun ya da okumasın! Atatürk’ün kurduğu çağdaş, laik hukuk devletinin geleceğini, işte bu mülteci çocuklar belirleyecek. SOMALİ’DEN NİJERYA’YA Temel eğitim böyle de üniversiteler muhteşem mi? Türkiye’deki üniversiteler, geldiği ülkede lise mezunu olup olmadığı bile belirsiz, yabancı istilası altında. YÖK verilerine göre Türkiye’de 58 bin 213’ü Suriyeli 301 bin 694 yabancı öğrenci var. Karabük Üniversitesi 11 bin 908 yabancı öğrencisiyle ipi göğüsleyip birinci oldu. Yabancı öğrencilerinin 3 bin 288’i mühendis, 1.422’si imam, 651’i doktor çıkacak. İÜ’de 9.938, Erzurum Atatürk’te 9.163, Kütahya Dumlupınar’da 7.255, Gaziantep Üniversitesi’nde 6.897, Dokuz Eylül’de 4.198, Trakya’da 3.949, Mersin’de 3.753, Sivas Cumhuriyet’te 3.234, Harran’da 2.179, Siirt Üniversitesi’nde 2.342 diye liste uzuyor. Suriye’den Somali’ye, Sudan’dan Nijerya’ya, Mozambik’ten Madagaskar’a elin oğlu gelip Türkiye’deki üniversitelere sınavsız puansız yerleşti. KİMLİK HIRSIZLARI Türkiye’deki yabancı öğrencilerden 47’si ülke hanesine ‘Vatansız’ yazdırmış. Vatansızsa vatansızdır. Asıl, Cibuti’den Bangladeş’e, 100’den fazla ülkeden gelen yabancı öğrenci listeleri içinde ülke hanesinde “Türkiye” yazan ama yabancı öğrenci statüsünde görünüp  Türkiye’deki  üniversitelere sınavsız-puansız kayıt yaptıran Türkler var (!) Ülkemizde en çok yabancı öğrencisi olmakla övünen bir devlet üniversitesi, yıllık 125 bin TL ücret karşılığı 36 Türk’ü yabancı öğrenci statüsünde tıp fakültesine bile kaydetti, okuyorlar.  Ağzında altın kaşıkla doğan bu sahtekarlar, Türkiye’de tıp fakültesi okumak için üniversite sınavında ilk 50 bin öğrenci arasına girme şartından bu yolla yırttılar. Atatürk’ün 103 yıl önce I. Maarif Kongresi’nde temelini attığı çağdaş, eğitimli, insan haklarına saygılı, cinsiyet eşitlikçi ve en önemlisi erdemli topluma dair toplumsal kazanımlarımız yerli, yabancı ve kimliksiz istilasıyla yıkılıyor.",https://www.sozcu.com.tr/gumbur-gumbur-istila-p33194
Sultan Uçar,Nuh’un gemisine binenler eğitimde mantık arıyor!,01 Mart 2024,"AKP’nin, 22 yıllık iktidarında eğitim müfredatı 20 kez baştan sona ve en az 100 kez de irili ufaklı değiştirildi. Kapalı kapılar ardında yine bir müfredat değişikliği yapılıyor. Müsteşarken aldığı rejim karşıtı kararlarla bu değişimin temelini atan isim olan Eğitim Bakanı Yusuf Tekin, AKP’nin 8. Eğitim Bakanı olarak koltuğa oturunca boş durmadı. “Sadeleştirme” gerekçesiyle ders kitapları değiştiriliyor. “Bize ait, bizim değerimiz, bizim inşamız, bizim kuşağımız, bizim maneviyatımız” gibi bir dizi tanımlama sıralandı. Sonuç; İHL sayısı yetmedi, sayısal bilimler ders kitapları da dindarlaştırılıyor. Biyoloji dersinde “Hayatın Başlangıcı ve Evrim” konusunu 5 yıl önce müfredattan çıkaran MEB, bununla yetinmedi. BÜYÜK RESİMMİŞ Evrim Teorisi’ni “Doğruluğu ispatlanmamış” diyerek küçümseyip, yerine Yaratılış Teorisi’ni alıyorlar. Öğrenciye, “Büyük resmin arkasını göstermeyi amaçlıyoruz” diyerek, biyoloji dersine, ‘Yaratıcı ve ilahi’ kavramları eklendi. Yaratılış Teorisi tarihte ilk kez Yahudilerin kutsal kitabı Tevrat’ta geçiyor. Tevrat’ın, ‘Tekvin’ yani ‘Yaratılış’ bölümünde; yarattığı insanlar, hayvanlar, kuşlar, sürüngenler ‘gaflete düştüğü’ için Tanrı’nın Nuh Tufanı ile onları yeryüzünden sileceği anlatılır. Hz. Nuh’un şahsında affa uğrayıp, kurtulmaları için Nuh Gemisi’nin gönderildiği sıralanır. Kuran-ı Kerim’de yine Nuh Tufanı, Hud 42 ve 43 ile Nuh Suresi’nde, Tevrat’taki aynı ifadelerle geçer.   PARÇALI BULUTLU Bilim ve teknoloji çağında MEB’in yaptığı bu müfredat değişikliğini Talim Terbiye Kurulu (TTK) yönetiyor. TTK üyeleri kim? TTK Başkanı, ÖNDER İmam Hatipliler Derneği Üyesi Cihad Demirli. ÖNDER eski Başkanı, İHL mezunu Hüseyin Korkut, ilahiyat mezunu Mehmet Nezir Gül, 8 yıl zorunlu eğitim karşıtı Mehmet Gündüz gibi AKP’ye yakın 10 kişi. Gizli saklı, kapalı kapılar ardında yeni müfredatı hazırlıyorlar. Bu ekip müfredata sadece Yaratılış Teorisi eklemekle yetinmedi, matematikten integral ve kümeler konuları da çıktı. İntegralsiz, kümesiz yeni ders kitapları, 9 Eylül 2024’te öğrencilerin sırasında olacak. İntegral ne? TDK sözlüğüne göre parçalardan oluşan bütün. TERS KÖŞEDEKİLER MÖ 200’lü yıllarda Arşimet’in ilk kez kullandığı integrali, bu çağda müfredattan çıkarmak, dini gerekçelerle bilim ve mantığın reddidir. Çürütülemez kesin konular için Arşimet, “Eşit kollara asılmış, eşit ağırlıklar dengede kalır. Bana bir dayanak verin dünyayı yerinden oynatayım” sözünden bir çıkarım yapamadılar. Newton’un, Cisimlerin Kütle Çekim Yasası’na baksalar, cisimlerin kütleleriyle doğru, mesafeleriyle ters orantılı birbirini çektiğini bileceklerdi. Koltuktaki cismi varlıkları, iktidarın ‘otur-kalk’ emrine tabi zatlar; Atatürk’ün 100 yıl önce kurduğu bilimsel eğitimi uçurumdan aşağı itiyor. TTK, eğitim müfredatını kökten değiştirirken kaç bilim insanına soruldu? BOZUK HESAPLAR Matematik temel konularını, ‘İntegral, sen orada kal’, ‘Kümeleri unutun. Mazallah iktidara karşı kümeleşirler’ gibi korkularla kaldıran AKP, mantığa karşı da savaş açtı. Soran, sorgulayan, bilimle gerçeğe erişen, mantıklı düşünen nesiller istemiyorlar. İktidarın, 6 Şubat depreminde 11 şehri yerle bir eden ağır ihmalini, “Allah’ın emri” gibi dini söylemlerle geçiştirmesini, yeni nesil yutmuyor. Oyunlar teorisi ve diferansiyel denkleminde köklü değişimler yapan ünlü matematikçi Prof. Dr. John Nash, “İyi matematik bilmeyen toplumlarda adalet yoktur” diyor. 17 bin lira asgari ücret alan asli yurttaş, vekiline 110 bin lira maaş ödüyorsa geçmiş olsun! Bu topraklarda ‘Adalet’ sadece bir siyasi parti adıdır. KUBBELER YIKILIR Matematik, fizik, biyoloji derslerinde ana konular müfredattan çıkarsa ne olacak? Uzay bilimleri, uzay sanayi, mimarlık, mühendislik, eczacılık, tıp, moleküler biyoloji, genetik hatta savunma sanayi gibi stratejik alanlarda Türkiye savunmasız kalacak. “Minareler süngü, kubbeler miğfer, müminler asker, camiler kışlamız” diye yola çıkan İmitasyon Osmanlılar, Mimar Sinan’ın kalfalık eseri Süleymaniye Camii’ni yaparken integral hesaplarından 6 kez yararlandığını da mı okumadınız? Mimar Sinan, integral kullanmasaydı Süleymaniye’nin kubbeleri asırlar önce cemaatin başına yıkılırdı. Müfredat oyunlarıyla eğitimi ideolojik olarak çökerten AKP, şimdi de bilimsel olarak çökertiyor. Nuh’un Gemisi, Ağrı Dağı’nda mı? Bilemem. Ama “Her şeyi ben bilirim” tavrıyla MEB’i yönetenler, Kaf Dağı’nda, Anka kuşuyla uçuyor. Yaratılış teorisine sığınıp, Nuh’un Gemisi’ne binenler, Türkiye’yi bilimsel eğitimle kalkındıramaz!",https://www.sozcu.com.tr/nuh-un-gemisine-binenler-egitimde-mantik-ariyor-p26318
Sultan Uçar,Harem selamlık sürgünü!,29 Mart 2024,"Milli Eğitim Bakanlığı, uzun zaman önce asli görevi olan ‘milli eğitim’ verme sorumluluğunu terk etti. ‘Sivil toplum’ adı altında toplaşan tarikat, cemaat ve siyasetçileri, okullara bizzat MEB imamları doldurdu. İçeriği, devlet sırrı gibi saklanan gizli protokollere her gün bir yenisi eklendi. Cumhuriyetin kadın ve erkek eşitliği kazanımlarını nesillere aktaran taşıyıcı kolonu öğretmenleri; kara çarşaflı, peçeli, cübbeli, sarıklı, şalvarlı, eğitimi belirsiz, din tüccarı, hokkabaz hacı hoca takımı karşısına, sınıflarda kurşun asker gibi diktiler. AKP iktidarı, anayasanın eğitimde çiğnenmesini öğrenci ve öğretmenlere uygulamalı izletiyor. ÖĞRETMEN SUSTURULAMAZ İnceleme-soruşturma adı altında uyarma, kınama, sürgün cezaları yağdırılan öğretmenlere gün geçmiyor ki, ‘Bu kadar da olmaz’ dedirten yeni bir soruşturma açılmasın. Kafasındaki dindar kindar nesil hedefi için eğitimi araç yapan AKP iktidarı, “Toplumun düşmanı cehalet, cehaletin düşmanı öğretmenlerdir” diyen Başöğretmen Atatürk’ün, yeni nesli emanet ettiği Atatürkçü öğretmenleri yine de susturamıyor! Son skandal, Kırıkkale’de patladı. Milli Eğitim Temel Kanunu’nun, ‘Karma eğitim esastır’ maddesine aykırı olarak devletin okullarında sınıflar kız-erkek diye harem selamlık olarak ayrılıp karma eğitime karşı savaş açıldı. SINIFLARI AYIRDILAR Kırıkkale Milli Eğitim Müdürü (MEM) din eğitiminden sorumlu Şube Müdürü Serdar Gündüz, ildeki 3 imam hatip ortaokulunda sınıfların harem selamlık ayrıştırıldığı ihbarı alıp e-okul sistemi üzerinden inceledi. Enesler, Mustafalar, Aliler bir sınıfa; Elifler, Esmalar, Rabialar öteki sınıflara toplanmıştı. Öyle ileri gitmişlerdi ki, henüz 10-14 yaş aralığındaki kız ve erkek öğrencilerin neredeyse okul koridorlarında hatta teneffüste bile bir araya gelmesini istemiyorlardı. Şeyh Edebali İmam Hatip Ortaokulu, Şehit Volkan Canöz İmam Hatip Ortaokulu ve Şehit Aydın Çopur İmam Hatip Ortaokulu’nda, harem selamlık eğitime geçildiği resmen tespit edilip tutanak tutularak Kırıkkale MEM’e bildirildi. ÖDÜL YERİNE CEZA Devletin her memuru TCK 279. maddeye göre kamu adına soruşturma ve kovuşturma gerektiren bir suç işlendiğini öğrendiğinde, üst makama bildirmek zorundadır. Bildirmeyen mi? 6 aydan 2 yıla kadar hapis cezasına çarptırılır. Harem selamlık eğitim, anayasaya aykırıdır. Müdür Gündüz de 3 okuldaki durumu hızla üst makamlara bildirdi. Ne mi oldu? Normal şartlarda, karma eğitim karşıtı olan okul müdürleri Tanfer Özbal, Uygar Çayırezmez ve Ahmet Yeşilyurt hakkında soruşturma açılıp, açığa alınmaları gerekirken tam tersi oldu. MEB Temel Kanunu’na aykırı, harem selamlık eğitime geçen değil, harem selamlık eğitime geçildiğini tespit eden eğitimci hakkında inceleme başlatıldı. FİZAN’A SÜRSEYDİNİZ (!) Sınıflar kız ve erkek olarak ayrıştırılıp harem selamlık eğitime geçildiğini Eğitim Müfettişleri Başkanlığı’na bildirince, Kırıkkale’de kızılca kıyamet koptu. Ensar Vakfı’nın da yer aldığı Eğitime Destek Platformu’yla enseye tokat ilişki içinde olup, Milli Şef İsmet İnönü karşıtlığıyla tanınan Kırıkkale Valisi Mehmet Makas ile Kırıkkale MEM Rıza Aydın’ın emriyle hakkında jet hızıyla inceleme başlatıldı. Kime mi? Karma eğitimi delen 3 okul müdürüne değil, karma eğitimi savunan Kırıkkale İl MEM Şube Müdürü Serdar Gündüz’e. Müfettişler Faik Benli ve Özgür Bulut gönderilip ifadesi alındı. Yasadaki, ‘Okullarda kız ve erkek öğrencilerin karma eğitim yapması esastır’ hükmüne aykırı hareket edildiğini savunsa da il merkezine 55 km yani 1 saat uzaklıktaki Çelebi ilçesine sürüldü. HUZURLARINI BOZMUŞ Sürgün gerekçesi mi? “Usule aykırı olarak, yetkisi dışında denetimler yapıp, huzur ve sükunu bozup, çalışma düzenine zarar vermek.” Yetmedi, Kırıkkale MEM Aydın’ın emriyle 26 Mart 2024 tarihinde hakkında bir de ‘İl dışına gönderilmesi’ talebiyle soruşturma açıldı. 4 ve 5 yaşında anaokulu öğrencileri Tamer ve Tuncer’in babası olan Gündüz’ün, kamu görevlisi eşi henüz doğmamış Türker’e 5 aylık hamile. Atatürk Üniversitesi Sınıf Öğretmenliği, AÜ Yerel Yönetimler Ön Lisansı, Uluslararası İlişkiler Lisansı ve Hasan Kalyoncu Üniversitesi Eğitim Yönetimi master dahil 4 üniversite mezunu Serdar Gündüz, ‘Öğretimi Yönetmek’ kitabının yazarı. MEB’de çağdaş eğitimi ele geçiren karanlıklar, sayısız üstün başarı belgesi olan Atatürkçü öğretmene, ‘Haritadan yer beğen’ kartı çekti. Öğretmen de yürütmenin durdurulması talebiyle dava açtı. Harem selamlık davası; cumhuriyetçi eğitimin kadın erkek eşitliğinde 100 yıllık aydınlık kazanımlarıyla eğitimi cerahat gibi saran şeriat-tarikat karanlığının savaşıdır!",https://www.sozcu.com.tr/harem-selamlik-surgunu-p35677
Sultan Uçar,Değerler Eğitimi’ni ıstakozcular yedi!,19 Nisan 2024,"Milli Eğitim Bakanlığı, illerde müftülüklerin verdiği ‘Değerler Eğitimi’ dersini 12 yıl önce başlattı. Ortaöğretim Genel Müdürlüğü, ders inceliklerini 345 sayfalık kitapta güncelledi. Değerler Eğitimi kitabını değerli kılmak isteyenler, dersi Gençliğe Hitabe ile başlattı. Atatürk’ün, “Memleketin dâhilinde iktidara sahip olanlar, gaflet ve dalâlet ve hattâ hıyanet içinde bulunabilirler. Hattâ bu iktidar sahipleri şahsî menfaatlerini, siyasî emelleriyle tevhit edebilirler. Millet, fakru zaruret içinde harap ve bîtap düşmüş olabilir. Ey Türk istikbalinin evlâdı! İşte, bu ahval ve şerait içinde dahi vazifen, Türk istiklâl ve cumhuriyetini kurtarmaktır” sözleri, ilk sayfaya alındı. DEĞERLER DAVRANIŞLAR Cumhuriyetin temellerinin atıldığı TBMM’nin kuruluşunun 104. yılına üç gün kaldı. AKP’nin müfredata eklediği Değerler Eğitimi mi? Davranışlar dersi mi gerçekti? ‘Siyaset, tarikat, hakikat’ üçgenine sıkışan AKP’nin, 22 yılda kayba karıştırdığı bu toplumun ders kitaplarında kalan değerlerinin geldiği noktayı birlikte inceleyelim. Türk milli eğitim sisteminin temel amacının; bilime odaklı, kültürel değerlere duyarlı, ideal, arzu edilen davranış ve yaşam biçimini kazanmış bireyler yetiştirmek olduğu kitapta anlattıkça, anlatılmış. Adalet, Özdenetim, Dürüstlük, Vatanseverlik gibi 10 üst başlık ile evrensel yeni nesiller yetiştirme hedeflerini satırlara sığdıramamışlar. KARINCAYI İNCİTTİLER Osmanlıcılığı, seçim ve geçim kapısı kılan AKP, “Topkapı Sarayı’ndaki ağaçları saran karıncaların öldürülmesi günah mı?” diye bir beyitle Şeyhülislam Ebussuud Efendi’ye soran Kanuni’ye gelen cevapta, “Yarın hakkın divanına varınca, Süleyman’dan hakkın alır karınca” manzumesini derste uzun uzun anlatıyorlar. Devleti yönetenlerin adaletli olmasının önemi, çocukların çok sevdiği karıncalar üzerinden dinle bütünleştirip, taze zihinlere işlendi. Sümerler’den başlayıp, ‘Hak, hukuk, adalet’ kavramlarını insanlığın bilinen ilk hukuk metni Urukagine’ye kadar inip, Hammurabi Yasaları’ndan, Magna Carta’ya kadar taşımışlar.  KANAAT ETMEDİLER “Adaletli bir toplum için STK’lara destek veririm” cümlesi araya sıkıştırıldı. Anayasa ve Milli Eğitim Temel Kanunu’na aykırı olarak, 10 yıl önce 1-2 vakıf-dernekle başlayıp Ensar, Hayrat, TÜRGEV, TÜGVA, İlim Yayma derken, dinci vakıflarla yapılan protokol sayısını 2709’a çıkarıldığı elbette ki, saklandı. Cumhuriyetin temeli şeffaflık ve hesap verebilirlik ilkesi, MEB’in Değerler Eğitimi’ni veren imamlara hiç uğramadı. Picasso’nun, ‘Dostluk’ tablosu çocuklara gösterilip, devlet kadrolarının liyakatsiz ama illa ki hısım, akraba, eş, dost arasında pay edilişi gizlendi! “Dost istersen, Allah yeter” sözü derse alınıp, cümle devamındaki, “Mal istersen, kanaat yeter” kısmı itinayla çıkarıldı!  ZİHİNLERDEN SİLİNMEZ Yunan mitolojisinde gözü kapalı, bir elinde terazi, ötekinde kılıç adalet tanrıçası Themis de unutulmadı. Eşitlik ve tarafsızlık ilkelerini sıralayıp, “Ayşe, Bilge, Ömer, Selimmm!” diye seslendiler. “Adaletin toplum için önemini anladın mı?” diye öğrencilere sorup, dürüstlüğü notlandırdılar. “Kimse Türk halkının töresini elinden alamaz” diyerek, ilk Türk devletlerinden başlayıp, Orhun Kitabeleri, Kutadgu-Bilig’den çıktılar. Türk’ün töresinde, “Ekmek bulamıyorsanız pasta yiyin” diyen Fransa Kraliçesi Marie Antoinette pervasızlığı var mıydı? TBMM’de ceylan derisi koltuklarda sırıtan ekmek arası ıstakozcuları, okullarda 12 yıldır değerler eğitimi verdirilen hangi imam, tarikat şeyhi, öğrencilerin zihninden silebilir? GARİP LEYLEKLER Edirneli postacı Recep Mirzan’ın “Garip” adlı leyleği, Şanlıurfalı işçi Sabri Bilgin’in 53 kedisine bakması, “İyi değerler” diye öğrencilere örnek gösterildi. Yoksul ana babasının umudu atama bekleyen on binlerce öğretmeni “Öteki” diye mülakatta silkeleyip atan MEB’in yaptığı hangi değere sığar? Murat’ın askere giderken emanet ettiği saatini kaybeden arkadaşı Cihan’ı, ‘sahtekar’ diye sunan MEB, AKP’li bakanın 300 bin Frank yani 9.7 milyon liralık Patek Philippe rüşvet saatine ne dersiniz? “Emanete riayet edin” diye öğretirken, seçimi kaybeden AKP’li belediyelerin çarşaf çarşaf asılan milyarlık yolsuzluklarını, okuldan çıkıp evine giden öğrencilerden nasıl saklayacaksınız? “Vicdan denilince aklınıza ne geliyor?” diye sordular. Monaco’da, Şeyseller’de, Dubai’de, yazlık kışlık saray sofralarında vicdan aramayın. Vicdan; Kurtuluş Savaşı’nda sabah 1 tas üzüm hoşafı, öğlen yok, akşam buğday çorbası ve yarım ekmekle şehit düşen 15’lik öğrencilerin 104 yıl önce temelini attığı cumhuriyettir. TBMM’de 8 yıldır tozlanan Siyasi Etik Yasası’nı çıkarmayacaksanız, okullarda cübbeli sarıklı imamlarınızla göstermelik Değerler Eğitimi dersi vermeyi de bırakın!",https://www.sozcu.com.tr/degerler-egitimi-ni-istakozcular-yedi-p40477
Sultan Uçar,AKP’nin seçim maskotu Mars’a gidecekmiş!,06 Nisan 2024,"Türkiye, yaklaşık 50 milyon dolar para harcayarak onu uzaya gönderdi. Yeğeni Kağan’ın uzaydan kendisine yıldız getirme isteğini, “Bu sefer yıldız getirmek nasip olmadı ama yanımda birbirinden değerli hocalarımızın hazırladığı 13 deneyin örneklerini getirdim” diyerek sevinçle anlattı. Ayakları yerden kesilip dünyaya bir de uzaydan bakıp döndüğünde, Türkiye çoktan yerel seçim atmosferine girmişti. Kırmızı kadife kutuda uzaya götürüp getirdiği Türk Bayrağı’nı Cumhurbaşkanı Erdoğan’a sunup, seçim görevi için start aldı. Uzaya her an geri dönecek havasıyla İstanbul’dan Samsun’a üstünde astronot kıyafetleri seçim boyu şehir şehir dolaştırıldı. GEZERAVCI’YI GEZDİRDİLER İlk yerli ve milli astronotumuz Alper Gezeravcı, 2024 yerel seçimlerinde AKP’nin seçim yüzlerinden biri yapıldı. Uluslararası Uzay İstasyonu’nda yaşananları anlattıkça alkışlandı. Selçuk, Erzurum Teknik, Çukurova, Gaziantep, Samsun, Kayseri, Kırıkkale, Balıkesir, Erciyes Üniversiteleri derken AKP’nin Uzay İstasyonu Belediyesi Başkan Adayı gibi seçmene, “AKP olmasa Türkiye, uzayı rüyasında görür” tadında mesajlar verdi. Yerli ve milli damadımız Berat Albayrak’ın, “Uzaya dört şerit yol yapacağız” söylemi kadar seçmen üzerinde etkili olmasa da 31 Mart yerel seçim yasaklarının başlamasına 1 gün kala milli astronotun konuşma yapma sırası 5.5 asırlık İstanbul Üniversitesi’ne geldi. PROFESÖRLER GİTMEDİ İÜ Rektörlüğü, “Sanayi ve Teknoloji Bakanı Mehmet Fatih Kacır ile Türkiye’nin ilk astronotu Alper Gezeravcı, İstanbul Üniversitesi öğrencileriyle buluşuyor. Buluşmaya tüm İÜ mensupları davetli…” diye süren mesajı gece 21.00 sıralarında tüm akademisyenlere gönderip 29 Mart’ta Ordinaryus Prof. Dr. Cemil Birsel Konferans Salonu’nda toplanmasını istedi. Tam da mesajın gittiği gün Bakan Kacır, Gezeravcı’nın seçim malzemesi yapıldığı eleştirilerine, “TOGG’u yaptık mutlu olmadılar. TCG Anadolu’yu küçümsediler. Kaan’ın uçuşuyla iftihar etmediler. Şimdi de Türkiye’nin ilk astronotuyla gurur duymuyorlar” diye kızdı. Sonra mı? JÜPİTER’E DE GİDİN (!) Bakan Kacır da, İÜ Rektörü Bülent Zülfikar da, Gezeravcı’yı İÜ’de dinlemeye gelmedi. Atatürk’ün hemşehrisi, bilim insanı ve CHP eski Samsun Milletvekilli Manastırlı Ordinaryüs Prof. Dr. Cemil Birsel’in adını taşıyan fen fakültesindeki 1200 kişilik salon boştu. Üst katlar hiç açılmadı. Alt katlarda az sayıda öğrenci, 5-6 profesör vardı. Rektör Vekili Prof. Dr. Yahya Güldiken, Fen Fakültesi Dekanı Prof. Dr. Tansel Ak, Fizik Bölümü’nden Prof. Dr. Elif Akalın ve birkaç akademisyen katıldı. Çiçeği burnunda AKP Milletvekili Hulki Cevizoğlu’nun, “Uzaya niye gidiyoruz?” diye sorguladığını işittiğim konuşmasından, öğrenciler pek bir şey anlamasa da sabırla dinledi. KIZIL GEZEGEN YOLCUSU İlk Türk astronotu Alper Gezeravcı, kürsüye çıkınca günün bombasını patlattı: Türkiye, Ay’ı lojistik olarak kullanıp daha sonra Mars’a gidecekti. 15 liralık yemek parasını bulamadığı için konferans salonu içindeki öğrenci yemekhanesine bile gidemeyen üniversite gençliği, baka kaldı. Mars’a gitmekle kalmayıp, Türkiye’nin Mars’ta tarım ürünü yetiştireceğini müjdeledi. Ne kadar gerçekçiydi? İnceledim. Uzay seyahati dönüşü Gezeravcı’nın, yönetim kurulu üyesi atandığı Türkiye Uzay Ajansı (TUA) bütçesi 2022’de yıllık 18 milyon 708 bin TL’ydi. TUA bütçesi 2023’te birden 2 milyar 269 milyon TL’ye çıktı. Bu paranın yaklaşık 50 milyon doları yani bugünkü kurla 2.1 milyar lirası Gezeravcı’nın Uzay İstasyonu gezisi için harcandı. Belli ki, TUA bütçesi bu gezi için arttırıldı. ANKA Park’ta Melih Gökçek’in çürüyen dinozorlarına 780 milyon dolar harcayan AKP için 70 milyon dolar devede kulak kaldı. AYAĞINIZ YERE BASSIN Türkiye için Uzay İstasyonu’nda 13 deneye katıldı. Ege Üniversitesi’nin Extremophyte Projesi de vardı. Tuz Gölü’nde yüksek tuzda yetişen Parvula (!) bitkisinin mikro yerçekimi koşullarına tepkisi ölçüldü. “Mars’ta tarım yapabilir miyiz?” sorusuna cevap arandı. Milli bitkimiz Parvula, Uzay İstasyonun’da çimlenince, havalara uçtular. Kurak Afrika’dan ekmek yapmak için tahıl ithalatına yıllık 21 milyar dolar ödeyen Türkiye, Mars’ta bitki yetiştirir mi? Bilemeyiz. Ama büyükbaş hayvan yetiştirirse yıllık 1 milyar 136 milyon dolarlık sığır ithalatından kurtuluruz. Çarşı pazarda fiyatlar uzay roketinden hızlı fırlarken, AKP’nin seçim maskotu milli astronotun gezdirildiği İstanbul, Ankara, İzmir başta olmak üzere birçok ilde AKP oyları çakıldı. Yerel seçim bittiğine göre yerli ve milli astronotumuz Alper Gezeravcı artık astronot kıyafetlerini çıkarabilir. En azından genel seçimlere kadar!",https://www.sozcu.com.tr/akp-nin-secim-maskotu-mars-a-gidecekmis-p37683
Sultan Uçar,Türk üniversiteleri “Silivri Soğuk” ligine düştü!,12 Nisan 2024,"Toplum sorunlarına duyarlı, kalkınma ve düşünce özgürlüğü öncüsü olması gereken üniversiteler, Türkiye’de toplum gerisine düştü. Akademik özgürlük; bilim insanlarının ehliyet sahibi olduğu alanda hiçbir baskı altına girmeden, dış müdahale olmadan, gerçeği arama, bulma hürriyetidir. Bu özgürlüğün sınırları, akademik ahlak ve etik değerlerle çizilir. Ortaçağ’dan günümüze, akademik özgürlük en ağır darbeyi, Hitler’in Nazi Almanyası’nda almıştı. Türkiye’nin akademik özgürlük takviminde en karanlık sayfalar; 27 Mayıs 1960 darbesi, 12 Mart 1971 muhtırası, 12 Eylül 1980 darbesi ve 15 Temmuz 2016 darbe girişimidir. AKP iktidarı, 15 Temmuz darbe girişimini fırsata çevirerek akademik özgürlükler üzerinde sivil vesayet kurdu. SAKINCALI AKADEMİSYEN “Akademik özerklik” kavramı, 147 akademisyenin düşüncesiyle sürüldüğü 1960’lardan sonra yasal zemine kavuştu. Takvimler 1971’i gösterdiğinde üniversitelerde yeşermeye başlayan özgürlük filizleri, muhtırayla kırıldı. 1980’de 38 profesör, 25 doçent, 10 yardımcı doçent ve “1402’likler” denilen 1402 akademisyen atıldı. Profesöründen, işçisine özgür düşünceye inanan her fikirden 630 bin kişi gözaltına alınıp ağır işkence gördü. 230 bin kişi yargılanıp, 40 kişi asıldı. Üniversitelilerin çoğunlukta olduğu 1 milyon 648 bin yurttaş, “Sakıncalı” diye fişlendi. 12 Eylül’ün üzerinden 44 yıl geçti. Türkiye’deki üniversiteler, siyasetin baskıladığı anti demokratik bu sözde özgürlüğü (!) ardında bırakabildi mi? Hayır. KONUŞURKEN MANDELA İktidar koltuğuna oturmadan önce AKP, düşünce ve ifade özgürlüğünün tam olarak sağlanmasını savunuyordu. 2002 Seçim Beyannamesi’nde, “İyi yetişmiş nitelikli insanlarımız arasında bile işsizlik had safhaya ulaşmış. Yetenekli genç beyinler, geleceklerini yurt dışında arama telaşına düştü. Temel görevi özgürce bilgi üretmek, yaymak, ulusal ve uluslararası düzeyde bilimsel araştırma, incelemeler yapmak ve nitelikli bir eğitim öğretim vermek olan üniversitelerimiz, yanlış politikalar nedeniyle problem yumağı haline geldi. Üniversiteler, idari ve akademik özerkliği olan, akademisyen ve öğrencilerin serbestçe bilimsel faaliyette bulunduğu, araştırma kurumları düzeyine çıkarılacak” diyordu. Yerli Nelson Mandela (!), “Türkiye’nin zencileri biziz” diyerek akademik ve fikri özgürlüğü savunmuştu. SAĞDAN SOLDAN ATTI  Yazılı taahhüt verip, “Üniversiteler, her çeşit düşüncenin demokratik bir ortamda hoşgörü içinde öğretilip tartışıldığı, yasaklar, sınırlamalar olmayan özgür bir foruma dönüştürülecek. Rektör, dekan, bölüm başkanı, anabilim dalı başkanı, enstitü müdürü gibi her kademeden yöneticilerin seçimle işbaşına gelmesi için yasal düzenleme yapılacak” dedi. Peki ne yaptı? 15 Temmuz’u kullanıp 15 üniversiteyi kapattı. Kenan Evren’in, “Bir sağdan bir soldan astık” dediği gibi Erdoğan’da “Gurbet hasrettir, dön!” çağrısı yaptığı FETÖ bahanesiyle fikren örtüşmediği, sağdan soldan 8 bin 427 akademisyeni ihraç etti. Rektörlerin, dekanların sandıkla seçimine son verip, canının istediğini atadı, atıyor. Sakın ola, “Bu keyfiyet akademik özerkliğe aykırı” demeyin (!) HELAL BİSİKLETÇİ BİLİM 2002 Seçim Beyannamesi’nde, “Hukuk fakültesi öğretim üyeleri, hukukta akademik kariyer yapmış kişiler olacak” diye söz veren AKP, 2024’te devlet üniversitelerinde 38 hukuk fakültesinin 16’sına ziraatçı, iktisatçı, ilahiyatçı, tıpçı ve imamı dekan atadı. Mimarlık, mühendislik fakültelerinde bile ilahiyatçı dekanlar var. AKP çıktısı milletvekilleri, AKP’li ilahiyatçılar rektör yapıldı. Türk akademisi sonunda, “Helal bisiklet” üretmeyi önerecek hale geldi. Prof. Dr. Alparslan Açıkgenç, “Allah’ın rızasını gözeterek üretilen bir bisiklet, İslami bisiklet olur” teorisini uluslararası teknoloji zirvesinde savundu. Siyasi baskının, helal bisiklet üretme noktasına getirdiği Türk akademisinin tekerlekleri patladı. Yokuş aşağı yuvarlanıyor. GİRDAPTA YUVARLANIYOR Akademik özgürlük mü? Boğaziçi Üniversitesi’nde bilim insanlarına açılan soruşturma ve sürgünler, akademide sivil vesayetin vesikasıdır. Üniversitelerin bu hallerine, bir de uluslararası utanç vesikası eklendi. Dünyanın dört bir yanından 2 bin 329 uzman yazdı. Dünya Akademik Özgürlük Endeksi’ne göre Türkiye 179 ülke içinde akademik özgürlükte 166. olabildi. Özgürlük puanı 0.43’ten 0.08’e geriledi. Kuzey Kore ve Afganistan’la aynı sıraya düştük. Akademik özgürlüklerin gerilediği toplumlarda kutuplaşmanın kaçınılmaz olacağı vurgulanan raporda,  üniversitelerin “Biz ve ötekiler” girdabına düşeceği uyarısı yapıldı. AKP’nin 22 yılda akademide kurduğu baskıcı iklim, Türk üniversitelerini, Dünya Akademik Özgürlük Endeksi’nde “Silivri Soğuk” ligine düşürdü.",https://www.sozcu.com.tr/turk-universiteleri-silivri-soguk-ligine-dustu-p38840
Sultan Uçar,Torpilin kod adı: 76!,27 Nisan 2024,"Öğretmenler, atama takviminin açıklanmasını ve seçim öncesi söz verilen mülakatın kaldırılmasını 9 ay bekledi. Eğitim Bakanı Yusuf Tekin, kabine toplanırsa pazartesi günü sayının açıklanacağını belirterek, mülakatı kaldıramayacağını söyledi. Öğretmenlik Alan Bilgisi Testi’nde (ÖABT) öğretmen net ortalamasının çok düşük olduğunu anlatıp, 19 net yapanın atanmaması için mülakatı yine savundu. Gerçek neydi? ÖABT’ye giren öğretmenlerin yüzde 85’ten fazlası 75 sorudan 60 ve üstü net yapmıştı. Kalan yüzde 15’i zaten puanı çok düşük olduğu için atanamaz. Mülakat, 27 Temmuz 2016’da yani FETÖ kalkışmasından 12 gün sonra Kanun Hükmünde Kararname’yle geldi. Kararda, son MEB Müsteşarı Yusuf Tekin’in imzası var. SENİN REİSİN SANA Karun gibi kibirli üç kişilik mülakat jürileri, aradan geçen 8 yılda öğretmenlere mülakatta neler sordu, neler!  “Reis denilince aklına ne geliyor?” sorusuna Karadenizli balıkçının oğlu, “Temel Reis” derse geçmiş olsun, elendi. “Millet cumaya gittiğinde sen ne yaparsın?” diye sorulan kadın öğretmen, “Ben de cuma pazarına giderim” dediyse yandı. Pazardan bir çift çorap alamayacak, işsizlikle cezalandırıldı. “Yılbaşı kutlar mısın?” sorusuna, “Zinhar! Ben, İsmailağa Cemaati’yle her yılbaşı meyhaneleri gezip, kutlayanı protesto ederim” diyen atandı. “FİFA standartlarına göre futbol topunun ağırlığı ne kadar?” sorusunu, “30 yaşında, ana babamdan harçlık almaktan daha ağır bir top yok” diyebildi mi atanamayan öğretmen… FAKÜLTELERİ KAPATIN Hiç kimse, “Bu soruların öğretmenlikle ne ilgisi var? İki tek attık. Günah benim sana ne?” diye itiraz edemedi. AKP, öteki mahalleden gördüğü öğretmenleri, Türkiye birincisi olsa dahi, bu 5 dakikalık mülakatlarda, bu sorularla eledi. Sonra mı? Öğretmenler çaresizlikten, asgari ücretle marketlerde kasiyer, lokantada garson, inşaatta işçi oldu. İnşaattan düşüp ölenlerin, intihar edenlerin çığlığı duyulmadı. Yıllar sonra MEB, “KPSS’nin yüzde 50’si, mülakatın yüzde 50’si alınacak. Sorular, cevaplar kameraya çekilip, itiraz hakkı vereceğiz” diye lütfetti. Üniversite sınavında 3.5 milyon adayı geçip ilk 300 bine girerek eğitim fakültesini kazanıp 5 yıl okuyan öğretmenler, mülakatta elenecek kadar başarısızsa, asıl AKP’nin mantar gibi açtığı eğitim fakülteleri başarısızdır, kapatılsın! KOLTUK KAPMACA “Adil mülakat yapacağız. Kimseyi kayırmayacağız. Nitelikli adayları seçeceğiz” diyen bakana niye kimse güvenmiyor? Bu sorunun cevabı, MEB Görevde Yükselme ve Ünvan Yönetmeliği’ndeki 76. maddede gizli. O da ne mi? “Bakan, canının istediğini atar kardeşim” demek. İsterse kadrolu bir öğretmenin kariyer yapması için sınavlı tek kadro olan şube müdürü bile yapar, yaptı. Eğitim Kurumları Yönetici Seçme Sınavı (EKYS) puanı, mesleki kıdem, hizmet puanı, takdirler, teşekkürler, ödüller, cezalar gibi şartlar, 76. maddeyle ortadan kalktı. Sınavda en yüksek puanı, tüm takdirleri alsa da ideolojik olarak örtüşmeyen zaten mülakatta eleniyor. Bakanın tek imzasıyla sınavsız, puansız kadrolu atanmanın nesi adil? BAKANLIKTAN TORPİLLİ Liyakat-Sen Genel Başkanı Emir Kazak, 76. madde atamalarının iptali için açtığı dava 2 yılda sonuçlandı. Mahkemede bakanlık, “Müdürlük için sınavda başarı şartı olsa da kadrolar boştu. Bakan, takdir yetkisini kullanıp, kadroları doldurdu” diye torpili savundu. Mahkeme özetle, “Bakan orada dur! Senin takdir yetkin sınırsız olmadığı gibi yetkini kamu yararına karşı kullanamazsın” kararıyla yürütmeyi durdurdu. Üst mahkemeye koşan MEB, “76. madde atamalarının hukuka, kamu yararına aykırı olduğunu kanıtlayacak somut bir gerekçe yok” diye itiraz etti. Haklıydı, torpilin belgesi yok ama yasası var. Davaları, sendika kazandı. 76’lık 270 müdür ataması, mahkeme kararıyla iptal edildi. SÜMEN ALTINA BAK! Öğretmen atamasında, “Adalet için mülakat” diye tutturan MEB, mahkeme kararını ne yaptı? 25 Mart 2024 günü Bakan, 76. madde atamalarının iptalini imzalasa da bitmedi. MEB, mahkeme kararını 1 ay sümen altı etti. Hüseyin Çelik’ten, Mahmut Özer’e, her bakanın ayrı bir 76. madde listesi var. 8 aydır görevde olan Yusuf Tekin, 12 kişilik listesiyle an itibarıyla 76’yı en az kullanan bakan. Geçen hafta mahkeme kararıyla koltuğundan kaldırılan Özer’in atadığı 76’lıklar mı? Kapıya koymadılar. Hülleyle yine atanıyorlar. 1 milyon öğretmen atama beklerken, işittiğime göre 9 ay bekleyiş sonunda, “Ekonomik kriz” gerekçesiyle 24 bin atama yapılacakmış. Mülakat torpildir, 76. madde torpili meşrulaştıran yasadır. MEB’de adalet mumla aranıyor!",https://www.sozcu.com.tr/torpilin-kod-adi-76-p42365
Sultan Uçar,Eğitimi katledenler kefenledi!,24 Mayıs 2024,"MİLLİ (!) vasfını 22 yıl önce yitiren Eğitim Bakanlığı’nın izniyle okullarda yine öğrenci kefenlenip, defnedilmeye baş­landı. Devlet okul­larında öğrenciler kefenlenip, imanlı fasulye gibi projelerle ödüllendirilirken, özel okullardaki burslu öğren­ciler, bilimsel projeleriyle MIT, Harvard, Stanford, Oxford gibi dünyanın en iyi üniver­sitelerinden, milyonlarca lira tam burs ve kabul kazandı. Altından değerli 18’indeki işçi, pazarcı, memur, öğret­men, eczacı çocukları bu gençlerin başarısını, ellerimiz patlarcasına alkışlayalım. Özel okullardaki burslu okuyan bu gençler, uluslararası başarıla­rıyla Eğitim Bakanlığı’nın ba­şarısızlığını kanıtladı. AKP’nin ideoloji merkezi gibi hareket eden MEB, eğitimsizlik acziyle sınıfta kaldı. TRİLYONLUK ZULÜM Bilimsel gerçeklere sırtını dönen AKP’nin gayretiyle çok başarılı devlet okullarının sayısı bir elin parmaklarını geçmeyecek azınlığa düşü­rüldü. Milletin çocuklarına nitelikli eğitim vermediği tescillenen MEB, Hazine’den yıllık 1 trilyon 90 milyar 229 milyon lira bütçe de almasın! Para dışında hedefi olmayan apartman kolejlerinin, acil kapatılması gerektiği için bugünlük inceleme konumuz dışında bıraktım. Peki, özel okul öğrencilerinin gururlan­dıran küresel başarılarının perde arkasında ne var? İnanın ki; ne para, ne pul! Atatürkçü, bilimsel eğitime inanmış kurucular, idealist öğretmenler, üstün zekalı tam burslu öğrenciler ve çocukla­rına aydınlık bir gelecek için çırpınan anne babalar... DEVLETTEN KAÇIYOR Okullarda derse kimin gireceğinden endişeli aileler, çocuklarını ideolojik, dini, siyasi baskısından korumak için Türkiye Cumhuriyeti’nin resmi devlet okullarından kaçı­rıyor. Aileler; laik, demokratik, bilimsel eğitimle barışık özel okullara sığınıp, MEB’in şer­rinden çocuklarını korumaya çalışıyor. MEB ve Diyanet’in 3 yıl önce el ele verip, “Çevre­me Duyarlıyım Değerlerime Sahip Çıkıyorum (ÇEDES)” diye bir proje uydurduğunu bi­liyorsunuz. Anayasaya aykırı, Danıştay’da davalık bu sözde projeyle Kuran kursu hocaları, imamlar, vaizler, cübbeli sa­rıklı, çarşaflı, peçeli, adli sicili belirsiz tarikatçılar okullara dolduruldu. Atatürk düşman­ları, iktidar imamları, şeyhler, şıhlar devlet okullarında bilime düşman vaazlar verirken, öğretmenler cezalı gibi sınıfta ayaküstü bekletiliyor. TİYATRO OYNANIYOR Devlet okullarının akademik başarısızlığının sorumlusu ne öğrenci, ne öğretmen! İktidar, iktidar! Çevreymiş, değermiş! Dindar kindar nesil güdümlü bu projeyle öğrencilere derste neler öğretiliyor neler? Kars’ta ortaokulda sınıfta mezar maketi kurup, 11 yaşındaki öksüz öğrenciyi seçip, maket başında ağıt yaktırıp, iki gözü iki çeşme ağlatmanın nesi eği­tim? Isparta’daki ortaokulda ellerine bıçak verilen çocuk­lara, oynamaları gereken oyuncak kuzuyu kurban gibi kestirdiklerini unuttunuz mu? Filistinlilerin öldürülmesini canlandırmaları için Yozgat’ta el kadar ortaokul öğrencile­rinin, ellerini kelepçeleyip, üste bir de ölüme gülümse­meleri istenip, güldürdüler. Kars, Yozgat, Isparta derken vahşetin son adresi, eğitimin başkenti İstanbul oldu. MEB’İN EMRİ VAR Küçükköy Anadolu İHL’de 5 öğrenci yere yatırılıp, üstleri kefenle örtüldü, kefenle! Bu ilk kefenli gösteri miydi? Hayır. Birçok ilde, yıllardır ve sayısız kez yapıldı. Bu tiyatro oyununun yönetmeni kim? Filistin’de yaşanan savaşın tüm okullarda, canlandırmalı tiyatro gösterisi yapılması için resmi yazılı emir veren MEB! Şaşırdık mı? Hayır. Kefenli, ağıtlı, kılıçlı, savaşlı, mezarlı, gözyaşlı bu görüntüler ne ilk, ne de son olacak. Okullarda, pedagojik cinayet işleniyor. MEB, çocukların taze zihinleri­ni öldürüp, kefenliyor. Vicdan­sız eğitimin hangi kitapta yeri var? Devlet okullarına asılan RTE fotoğrafı bile milletin parasıyla alınırken, okumak dışında kurtuluşu olmayan yoksul, gariban çocukları, kur­ban kesme, mezarlık, kefenle­me gibi mevzuata aykırı öteki dünya işleriyle uğraştırılıp, militanlaştırılıyor. GENÇLER KURTARACAK İlahiyat mezunu olmayan bir öğretmen, ülkedeki 90 bin caminin birinin bile mihrabına çıkıp, “Kız çocuklarınızı oku­tun” demesi yasaksa eğitim fakültesi mezunu olmayan imamlar, hacı, hocalar da devletin 57 bin devlet okulun­da vaaz veremez. Diyarbakır, İstanbul, İzmir derken öğ­retmen, işçi, memur çocuğu uluslararası gururumuz Gül Karel Açe, Sıla Nur Yorul­maz, Zeynep Nur Kablan, İnci Karaaslan, Alara Urunga, Arman Aydın, Mert Geyikte­pe, Irmak Ersöz, Aslı Saner, Hazal Bulut gibi binlerce gen­cimiz var. Harvard, Oxford, MIT, Stanford gibi dünya devi üniversitelerden, on milyon­larca lira burs kazandılar. Ba­şarılarını, Atatürk’ün temelini attığı bilimsel eğitime borçlu olduklarını çok iyi biliyorlar. Atatürk’ün 1 asır önce dediği gibi kıvılcım olarak gidip, alev olarak geri dönecekler!",https://www.sozcu.com.tr/egitimi-katledenler-kefenledi-p49571
Sultan Uçar,"Okumadan, görmeden imzalamışlar!",03 Mayıs 2024,"Türkiye, yeni vurgusuyla sunulan, “Türkiye Yüzyılı Maarif Modeli” adlı müfredatı bir haftadır tartışıyor. 10 yılda geliştirildiği söylenen 3 bin sayfalık, 21 dersi kapsayan müfredatı, 10 binlerce sayfa eğitim mevzuatı arşivi tutan, 30 yıldır eğitim yazan bir gazeteci olarak tek tek inceledim. Mevzuat eleştirilerin odağındaki Eğitim Bakanı Yusuf Tekin, “10 yıldır hazırlıyoruz” derken doğru ama eksik söyledi. Dindar kindar nesil yetiştirme hedefli eğitim sistemi hayali, 55 yıl önce 1969’da Erbakan’la başladı. AKP, 22 yılda 9 bakan değiştirerek, müfredatta 18 kez köklü ve yüzlerce irili ufaklı değişiklik yaptı. MEB, son 3 yıldır da okullarda gayriresmi bir müfredatla eğitim yapıyor. En büyük dertleri tabii ki, İnkılap Tarihi ve Atatürkçülük dersi… BİN KİŞİ BİLİNMİYOR ‘Yetkin ve erdemli insan yetiştirme’ vurgulu sözde bu yeni müfredatı (!) 300 akademisyen, 700 öğretmen, bin kişi hazırlamış. 19 milyon öğrenci, anne babaları, 1.2 milyon öğretmenle nüfusun 60 milyonunu ilgilendiren müfredatı hazırlayan bin kişi kim? MEB, devlet sırrı gibi saklıyor. Niye? Çünkü, MEB’in elinde müfredatı yazan bin kişinin derli toplu bir isim listesi yok! Mülakatın kaldırılması tartışmasının gündemden düşmesi için MEB, 10 yıldır çalıştığını söylediği müfredatı apar topar imzalatıp, gündem değiştirmeye kalkıştı. Müfredat taslağında imzası olan çok sayıda öğretmen, “Adımı gizleyin” diyerek ulaştı. “Başlarına bir hal gelmesin” diye sözümü tutup, adlarını alfabetik sırayla kodladım. Söz, komisyon üyesi öğretmenlerde... ACELE İMZALATILMIŞ İlkokul öğretmeni A.B, “Komisyon üyesiyim. Müfredat, askıya çıkmadan 1 hafta önce müdür gelip, üst yazıyı imzalattı. Kitap taslaklarını hiç görmedim, okumadım”, Ortaokul öğretmeni B.C, “Kitap komisyonundan sorumlu il müdür yardımcımız, ‘Bakan müfredatı açıklayacak. Hemen imzala’ dedi. Üst yazıyı imzalattırıp, ‘Okumasan da olur’ diyerek gitti. Müfredatı hiç görmedim. ‘Okumadan imzalamam’ diyemedim”, Lise matematik öğretmeni C.D, “Matematikçiyim. Komisyon, aralıkta toplandı, ‘İntegral kalmalı’ dedim. Bakan açıklayınca, integralin çıkarıldığını gördüm. İntegrali her çocuk öğrenmesin tamam ama mühendisliklere integral bilmeyen çocukları nasıl yollarız? Aceleyle imzalattılar, Çok pişmanım” diyorlar. İMAM HATİPLİLER YAZDI İntegral, parçalardan oluşan bütündür. Müfredatın bütününü gizleyip, parça pinçik kim imzalattı? Talim Terbiye Kurulu (TTK) Başkanı, Önder İmam Hatipliler Derneği, Cihannüma Derneği, Maarif Vakfı’nın çifte maaşlı eski yöneticisi Prof. Dr. Cihad Demirli ekip başı. TTK üyeleri; ÖNDER eski Başkanı, İHL mezunu, Bakan’ın Erzurum’dan hemşehrisi, siyasal mezunu Hüseyin Korkut. Nizip İHL, Uludağ İlahiyat mezunu, eski Din Öğretimi Genel Müdürü Nezir Gül. MEB Şurası’nda din komisyonu üyesi Gül’ün, “Cemil Dede Namaz Surelerini Anlatıyor”, “İslam-ı Aşkla Yaşayanlar”, “Cıvıl Cıvıl Dualar” gibi İslami kitapları var. Özgeçmişinde İHL’li olduğunu gizleyenler de müfredat komisyonunda. İHL’den utanacak halleri yok. Unutmuşlardır (!) CİHANNÜMA MÜFREDATI TTK üyesi Mehmet Gündüz tarihçi. Baki Öztürk öğretmen-iktisatçı, Selahattin Arslan matematikçi, Fatih Kıratlı mühendis, Mehmet Taşpınar eğitimci, Mustafa Muharrem Tüfekçi İHL ve Gazi Eğitim mezunu. Müfredat hazırlığında kilit noktada, Yusuf Tekin’in kurucu başkan ve halen danışma kurulu üyesi olduğu Cihannüma Derneği var. Cihannüma yönetiminde; Bakan Yardımcıları Kemal Şamlıoğlu, Ömer Faruk Yelkenci, Maarif Vakfı Başkanı Birol Akgün gibi MEB bürokratlarıyla Salih Kesgin, Ebubekir Ceylan, Fatih Savaşan, Bayram Ali Ersoy gibi akademisyenler de müfredat komisyonunda. Yaratılış teorisini müfredata ekleyip, evrim teorisini çıkarttırmada başı; İHL kökenli, ilahiyatçı Bakan Yardımcısı Nazif Yılmaz çekti. ATATÜRK’Ü SİLEMEZLER Atatürk, cumhuriyet ve laiklik karşıtı isimlerden oluşan TTK üyeleri, ‘Maarif Müfredatı” diye allayıp, pulladıkları müfredatta, İnkılap Tarihi ve Atatürkçülük dersini 12 yıl zorunlu eğitimin 10 yılından çıkaralı, 8 yıl oldu. LGS ve YKS sınav senesi 8. sınıf ve 12. sınıflara ders verip, sınavda düşük puanlı 3-5 soru sordular. TTK, öyle bin kişi değil Erzurum’dan İzmir’e 370 bin 491 öğretmene 3 yıl önce sorup, 361 sayfa rapor yazdı. Öğretmenler, “10 Kasım’da milli bayram anlatılmaz. Ders süresi, Atatürkçü nesil yetiştirmeye yetmiyor” dedi. MEB ne yaptı? Ders içeriğini, AKP tarihine çevirdi. Mülakat adıyla torpilli kadrolaşması afişe olan AKP, sümen altından müfredat klasörünü çıkarıp, öğretmenlerin fikrini önemsiyormuş gibi yapamazsın. Atatürk’ün yeni nesilleri emanet ettiği cumhuriyet öğretmenleri, kandıramazsınız! Cihadınızı, cemaatinizi de alıp, er geç gideceksiniz!",https://www.sozcu.com.tr/okumadan-gormeden-imzalamislar-p43693
Sultan Uçar,Türk üniversiteleri verilerle mi oynadı?,07 Haziran 2024,"Amerika’dan Çin’e, Hindistan’dan Japonya’ya dünyadaki 5 bin 663 üniversite 9 kriterde incelendi. QS 2025 Dünya Üniversiteler Sıralaması’na 1503’ü girdi. Türkiye’den ilk 500’e giren üniversite sayısı 3’ten 5’e, ilk 1000’deki üniversite sayısı 11’e çıktı. YÖK Başkanı Erol Özvar, “Türk üniversiteleri çok büyük bir başarı elde etti. Türkiye’nin akademik itibar puanları yükseldi. Türk üniversitelerinin, bilimsel araştırmalarının küresel tanınırlığı arttı. Yükseköğretim yükseliş eğiliminde. Hiçbir başarı tesadüf değildir. Bu sonuçlar son 3 yıldır uyguladığımız planlı bir stratejinin ürünü” diyerek görev yaptığı 3 yıla dikkat çekip, başarıdan pay çıkardı. Dünya sıralamasında ilk 500’e giren 5 üniversitenin sıralama ve kuruluş tarihlerine bakalım. ORGANİZE İŞLER 1956’da kurulan ODTÜ 285’inci, 1773’te kurulan İTÜ 326’ncı, 1993’te kurulan Koç 401’inci, 1984’te kurulan Bilkent 477’nci sırada. 251 yaşındaki İTÜ’nün ilk 500’e girmesi değil, kuruluşu İstanbul’un fethi 1453 olan İstanbul Üniversitesi’nin ilk 500’e niye giremediği sorgulanmalı. İÜ’den 2 asır sonra kurulan MIT, 100 tam puan alıp 13. kez dünya şampiyonu oldu. YÖK Başkanı’nın mezunu olduğu, rektörlüğünü yaptığı, 1883’te kurulan Marmara Üniversitesi ilk 1000’de niye yok? 1863’te kurulan 161 yıllık Boğaziçi, 15 yıl önce dünya sıralamalarında ilk 200’lerdeydi. QS 2024’te 514’üncü olan BÜ ilk 500’de yoktu. QS 2025’te BÜ’nün 96 sıra atlayıp 418’inci olmasına niye sevinelim? AKP’nin kayyum rektörleri yönetmese Boğaziçi Üniversitesi dünyanın en iyi 100 üniversitesi içine çoktan girmişti! AİLECEK AKADEMİSİ AKP, “Üniversite sayısını 76’dan, 208’e çıkardık” diye övündüğü 132 üniversiteden kaçı dünya sıralamasında ilk binde? Hiçbiri. QS 2025 Dünya Sıralaması’ndaki 1503 üniversiteden 25’i Türkiye’den. İlk binde olmasa da İzmir Yüksek Teknoloji Enstitüsü 10 yılda 1201-1400 bandına girmeyi başaran tek üniversite. Amasya, Artvin, Bayburt, Hakkari, Batman, Siirt, Uşak, Ağrı, Iğdır üniversiteleri nerelerde? Uluslararası akademik başarı; rektörün oğlu, kızı, karısı, dayısı, amcası, halası, teyzesine açılan kişiye özel kadrolarla yakalanamaz. QS, 9 parametreyle üniversiteleri inceliyor. Akademisyen başına atıf sayısı, öğrenci başına düşen akademisyen sayısı, uluslararası akademisyen sayısı, uluslararası öğrenci sayısı gibi ölçülen 4 kriter ilk başta geliyor. KOPMA NOKTASI Sürdürülebilirlik, Uluslararası Araştırma Ağı, Akademik İtibar, Mezun İstihdamı, İşveren Nezdinde Mezun İtibarı gibi akademik karşılığı olmayan ölçülemez 5 kriter ise kopuş noktasıdır. “Akademisyen başına atıf sayısı” ölçülebilir bir veridir. Koç Üniversitesi bu alanda 100 üzerinden 32.4 puan, ODTÜ 22.3 puan aldı. QS sıralamasını doğrudan etkileyen, “Sürdürülebilirlik” gibi ölçülemeyen verilerde İTÜ 100 üzerinden 70.3 puan, Koç 34.8 puan aldı. Koç’un ölçülebilir ve ölçülemeyen verileri birbirine çok yakınken İTÜ’de makas yüzde 100 açılıyor. İTÜ de, Koç da çok başarılı üniversiteler. İTÜ 326’ncı iken, Koç niye 401’inci oldu? 2024 QS Sıralaması’nda 404’üncü olan İTÜ, 2025’te 78 basamak yükselirken Koç 431’inci sıradan 401’inci sıraya, 20 basamak çıktı. SIRALAMALAR DEĞİŞİR “Genel ortalama”da sıralamayı belirleyen ölçütlerden biri. ODTÜ 100 üzerinden 37.2, İTÜ 34.0, Koç, 29.6 puan aldı. Ölçülemeyen veri “Sürdürülebilirlikte” ODTÜ 69.5, İTÜ 70.3, Koç 36.8 puan aldı. Uluslararası Araştırma Ağı Ölçümünde; ODTÜ 74.7, İTÜ 76.1, Koç 51.6 puan aldığı için dünya sıralamasında ortalamalar değişti. Mezun İstihdam Edilebilirlik oranlarında çok ilginç bir tablo var. Üniversite sınavında yüzde 1’lik dilimden öğrenci alan Koç Üniversitesi mezunları, QS 2025’Te 100 üzerinden 6.8 puan aldı. Bu veriye göre Koç Üniversitesi mezunları kolay kolay iş bulamıyor. ODTÜ mezunları istihdamda 100 üzerinden 77.5, İTÜ 69.1 puan aldı. Üniversitelerin ölçülür verileri düşükken, ölçülemez verileri nasıl yükseldi? ÖLÇÜLEMEYEN KRİTERLER Üniversitelerin QS’e bildirdiği öğrenci sayısıyla aktif öğrenci sayıları çelişti. Örneğin; QS’e öğrenci sayısını 24 bin 463 olarak bildiren İTÜ’nün aktif 37 bin 92 öğrencisi var. 12 bin 629 İTÜ’lü niye saklandı? ODTÜ, QS’e 18 bin 102 öğrencisi olduğunu bildirdi. Gerçek öğrenci sayısı 26 bin 798. Öğrenci sayısı az gösterilip, “Öğrenci başına düşen akademisyen sayısı” gibi ölçülen puanlar mı yükseltildi? QS, üniversitelerin beyanını doğru kabul ediyor. QS Dünya Üniversiteler Başarı Sıralaması, sadece ölçülebilir akademik parametrelerle yapılsa Türkiye’den ilk 500, ilk 1000’e giren üniversitelerin dünya sıralaması baştan sona değişir. Türk üniversitelerinin uluslararası akademik başarı sırasını yükseltmek için ölçülen-ölçülemeyen verilerle oynanıp oynanmadığını YÖK, yarın YKS’ye girecek 3 milyon 38 bin Türk gencine açıklamakla mükelleftir!",https://www.sozcu.com.tr/turk-universiteleri-verilerle-mi-oynadi-p55731
Sultan Uçar,Ders kitaplarına milyarlar sıkıştı!,28 Haziran 2024,"Milli Eğitim Akademisi, Maarif Müfredatı, Öğretmenlik Meslek Kanunu derken Atatürkçü, cumhuriyetçi, laik eğitimle tüm bağlar koparılıyor. Ulus devleti yıkma odaklı harekatın kilit noktasında müfredat var. Müfredatı incelediği söylenen 300 akademisyen, 700 öğretmenin kimliği, devlet sırrı gibi saklanıyor. 26 ders değişikliğine imza atan öğretmenler, müfredatı görmeden imzalamış. Askıya çıkan müfredat için 67 bin kişi fikir bildirdi. Sonra Talim Terbiye Kurulu’na (TTK) gitti, onaylandı. ‘Cihannüma Müfredatı’ yazınca, bozulmak yok. TTK’nın başındaki Cihad Demirli, Eğitim Bakanı Yusuf Tekin’in kurucu-onursal başkanı olduğu Cihannüma Dayanışma ve İşbirliği Derneği’nde yönetici, Erzurum’dan hemşehrisi… GİZLİCE KAPATILDI Müfredat değişikliğinde ideolojik boyuta odaklanılırken milyarlarca liralık maddi boyut, toplumun gözünden kaçırıldı. Cihannüma adıyla çok sık karşılaşacağız. İddiaya göre müfredat, toplumda hiçbir paydaşa ulaşmadan 6 ay önce bir özel okul grubuna sızdı. Bakan Tekin, çok sinirlendi. Gayriresmi inceleme açsa da failler bulunamadı (!) Müfredat taslağına sızanlar, şimdi de 2024-2025 eğitim öğretim yılında okutulacak yeni ders kitaplarının içeriğine aylar önce ulaşmış. Ders kitaplarına sızıldığı iddialarıyla çalkalanan MEB, Brezilya dizilerine döndü. “Kitap içeriklerini alan, Bakan’ı her gün ‘Ağabey’ diye arayacak kadar yakın” diye ihbar yağıyor. Ders kitaplarını, sızan ve sızdıran çok çok gizli (!) zatlarla ilgili birkaç ipucu vereceğim.  ŞİFRELERİ ÇÖZELİM Ders kitaplarının içeriklerinin Cihannüma Derneği’nde yönetici bir isme gittiği iddia ediliyor. Patron, Cihannüma Derneği başkan vekili. Yayınevi, özel okulları var. Diyanet Vakfı mütevelli üyesi. Bir özel öğretim derneğinin de başkanı. Çözüm odaklı eğitimci. AKP milletvekili adayı. Sarışın bir biblo (!) Yanında çalıştırdığı isim, şimdi MEB’de bakan yardımcısı. Sızdıran-sızdırılan iddiasındaki isimlerin patron-çalışan ilişkisi CV’lerinde yazıyor. Sızdı mı? Bilmeyiz. Ders kitabı ihaleleri bitene kadar sızan veya sızdıranların adları, şirketleri, matbaaları, okullarını yazmayacağım. Milyarlık ders kitabı ihalelerini kazanırlarsa MEB’i karıştıran iddiaların doğruluğu kanıtlanır. KAŞIKÇI ELMASI Ders kitapları iştahları niye kabartıyor? Müfredatla birlikte 26 kitap değişti. Okullar 9 Eylül’de açılacak. ‘Kitaplar yetişmiyor’ gerekçesiyle adrese teslim ihaleler yolda. Rakip yayınevleri dizgi, baskıyla uğraşırken ders kitapları içeriğini herkesten önce öğrenen şanslılar (!) dizip-basıp MEB’e sunacak. En düşük teklifi verme şansı elde ederek bu yıl 10 milyar TL’yi geçmesi beklenen pazarı ele geçirecek. Oysa 20 yıl önce Devlet Kitapları Müdürlüğü matbaasında kitaplar ücretsiz basılıyordu. Ders kitapları ücretsiz olunca, MEB kitapları burada basma yerine devlete ait 100 basımevini kapattı. Kitaplar ücretsiz dağıtılsa da devlet bu kitapları özel sektörden ücretsiz almıyor. Ders kitabı pazarı, 2 milyar doları geçince kitaplar Kaşıkçı Elması gibi göz kamaştırdı. CİRO 66 MİLYAR MEB 2024 Bütçe Raporu’na göre 2023-2024 eğitim yılında 19 milyon 905 bin öğrenci için 249 milyon 261 bin adet ders kitabı bastırıldı. Bakanlık 4 milyar 700 milyon lira, Sosyal Yardımlaşma ve Dayanışma Teşvik Fonu 3 milyar 700 milyon lira olmak üzere bu yıl ders kitaplarına 8.4 milyar TL harcandı. Ücretsiz ders kitabı dağıtımının başladığı 2003-2023 arasındaki 20 yılda, 3 milyar 954 milyon ders kitabını özel yayınevleri bastı. Sosyal Yardımlaşma Dayanışma Fonu hariç sadece MEB bütçesinden özel sektöre 20 yılda 19 milyar 89 milyon lira aktarıldı. Sosyal Yardımlaşma Fonu’ndan aktarılan hariç, ders kitabı sektörün yıllık cirosu 66 milyar TL. Kağıt üreten tek devlet kuruluşu SEKA, ders kitapları ücretsiz olunca kapatıldı. Kağıt yurt dışından dolarla alınıp kitaplar dövize endekslendi. KİTAPLAR KAMU MALI MEB Devlet Kitapları Müdürlüğü mü? 1’i müdür 6 kişi kaldı. Ofset baskı teknolojisi olan MEB, ders kitabı hariç her şeyi basıyor. Yaldızlı varak, broşür, afiş, ajanda, gemici takvimi, sekreter defteri, plastik kapak! 249 milyon adet ders kitabı, bu yıl atıla çıktı. İstanbul sokaklarında, “Abla dersler değişti. Kitapların kilosu 50 kuruş!” diye bağıran, kamyonlar geziyor. 20 yıldır ücretsiz dağıtılan 3 milyar 954 milyon ders kitabı, müfredat değişince çöp oldu, çöp! Yoksul, kıskanç Almanlar (!) ders kitaplarını ‘kamu malı’ sayıp, öğrenciye emanet veriyor. Türkiye yıllık ücreti 1.5 milyon TL’ye çıkan kolejlere dahi zorla ücretsiz kitap dağıtıyor. Yetmiyor, başka ülkelere bedava ders kitabı yolluyor. Çocuklarınızın okuyacağı ders kitaplarının sayfalarına milyarlar sıkıştı, milyarlar!",https://www.sozcu.com.tr/ders-kitaplarina-milyarlar-sikisti-p59915
Sultan Uçar,Sudan’da kandırılanlar Mogadişu’ya koştu!,01 Haziran 2024,"Afrika’dan 1 milyon dönüm arazi kiralayan AKP; Etiyopya, Eritre, Libya, Çad ve Orta Afrika’yla çevrili Sudan’a doğru 3 bin km uçtu. Pamuk, soya, susam, mango, muz üretip 4 milyar dolarlık ihracat yapılacağı müjdelendi. İktidar medyası, “82. Vilayet Sudan”, “Sudan’da arazi 100 günde hazır”, “Sudan’da Türk tarımı başlıyor” manşetleri attı. 8 yılda şirket kurulup otel, yeme içme, milyonluk harcırahlar alan heyetler defalarca gitti. Dönemin Tarım Bakanı Bekir Pakdemirli, bir elinde mango, ötekinde mısır koçanı, yerel halkla tarlaya dikilip, kameralara gülücükler saçtı. Sonuç mu? Sudan; kayalık, taşlık, çorak, kurak 125 bin dönüm işe yaramaz arazi verdi. Bir tek susam tanesi üretmeden Afrika’yı terk ettiler. CENNET BAHÇESİ Çukurova’nın yiğit evladı Yaşar Kemal’in, “Çukurova, sarı sıcak bir vaha, bin bir çiçekli bir cennet bahçesi” diye tanımladığı 3.9 milyon hektar tarım arazisi olan Çukurova gibi bir hazinemiz varken, hangi akılla Afrika yollarına düştünüz? 11 bin yıl önce ilk buğdayın başak verdiği Harran, Menderes, Merzifon, Adapazarı, Sakarya, Gediz, Bafra, Konya ovalarımızdaki 38 milyon 462 bin hektar bereketli tarım arazisi neyinize yetmedi? Türkiye son 25 yılda 2.7 milyon hektar tarım arazisini, imara açma ve yabancılara satış gibi nedenlerle kaybetti. Tarımsal alanımız her yıl 10 bin hektar daralıyor. FETÖ’den sonra AKP’yi, milyarlarca dolar ihracat vaadiyle belli ki Afrikalılar da kandırmış. Bir yudum suya muhtaç Afrika’da tarım yapılamayacağını, Türkiye’de ilkokul öğrencileri bile biliyor. TOPRAK NAMUSTUR Eğitim Bakanı Yusuf Tekin’in önceki gün onayladığı yeni müfredatta coğrafya dersi, “Vatan bilinci ve milli kimlik oluşturmada coğrafi bilinç kazandırma…” diye başlayıp Türkiye’nin tarım, hayvancılık, bitki örtüsü, iklim, su ve topraktaki tarımsal zenginlikler tek tek sıralandı. Ülke kaynaklarının verimli kullanılması öğrencilere, ‘vatanseverlik’ vurgusuyla işlendi. Yükseköğretimde, ilk kez 1846’da İstanbul Halkalı Ziraat Yüksek Okulu ve 1891’de Ankara Yüksek Ziraat Okulu açılışıyla eğitim başladı. Atatürk’ün emriyle cumhuriyetin 10. yılı 1933’te, Türk tarımını modernleştirme amacıyla Ankara Ziraat MYO kuruldu. Alman Ziraat Fakülteleri ile aynı müfredatı benimseyen okul, Türkiye’nin ilk ziraat mühendislerini 90 yıl önce yetiştirdi. Şimdi, Ankara Üniversitesi’ne bağlı. KÖY OKULLARINI AÇIN Atatürk’ün temelini attığı çağdaş tarım devrimleri, 1939’da köy enstitülerinin açılışıyla taçlandı. Kars Cılavuz, Eskişehir Çifteler, Kırklareli Kepirtepe, İzmir Kızılçullu, Adana Düziçi, Van Erciş derken 21 köy enstitüsünde yoksul köy çocuklarına ulusal kalkınma bilinci aşılandı. Sayısal, sözel, sosyal dersler dışında köy enstitüsü müfredatında; tarla tarımı, zoo teknik, tarım teknolojisi, hayvancılık, tarım işletmeleri, ekonomi gibi dersler vardı. Köy çocuklarına, ineğin sütü, incirin çekirdeği değil, tüketerek değil, üreterek kalkınma öğretildi. AKP ne yaptı? Gelir gelmez ilk iş, 19 bin 708 köy okulunu kapatıp, öğretmenleri köyden çekti. Köyler mahalle yapılıp, elektrik, su zamlandı. Tarlada, bahçede sulama bitti. Köylüler, “Yoksulluk imtihandır” diyen köy imamının duası ve 4 bin lira aylığa muhtaç bırakıldı. 500 BİN MEZUN İŞSİZ Türkiye’de tarım ve hayvancılık eğitimi verilen fakülte ve yüksekokulların son durumunu Uzman Eğitimci Salim Ünsal, inceleyip raporladı. 26 Ziraat Mühendisliği, 5 Ziraat ve Doğa Bilimleri, 1 Tarım Bilimleri ve Teknolojileri olmak üzere tarım ülkesi Türkiye’de, tarım-hayvancılık eğitimi verilen fakülte sayısı sadece 33. Balıkçılık, ormancılık, bitkisel ve hayvansal üretim, veterinerlik bölümlerine 2013 YKS’de 13 bin 84 öğrenci alınınca, mevcut öğrenci sayısı 52 bin 521 oldu. 2 yıllık balıkçılık, ormancılık, bahçecilik, bitkisel ve hayvansal gibi bölümlerde de 123 bin 690 öğrenci var. Tarım, hayvancılık, balıkçılık gibi bölümlerde 2 ve 4 yıllık okullarda 176 bin 215 öğrenci okuyor. Mezun gençlerin 500 bine yakını işsiz! ANADOLU’YU KÜSTÜRMEYİN Cumhurbaşkanı tek imzayla istediği fakülteyi kapatıyor. 8 ayda 39 fakülte kapatıldı. Bandırma Onyedi Eylül Üniversitesi Ziraat Fakültesi de onlardan biri. Gönen Baldo Pirinci ata toprağındaki bu fakülteyi kapatanlar; Nijerya, Hindistan, Çin’den milyarlarca dolara pirinç ithal etti. Çiftçiler mi? Tarım kredi borçlarını kapamak için tarladaki traktörü, damdaki ineği sattı. Türkiye bu gidişle, bırakın Afrika’da mango, muz yetiştirmeyi, Anadolu’da 11 bin yıldır başak veren buğday tanelerini mumla arar. Sudan sevdası bitti, Mogadişu başladı. Türk doktorlara, “Giderlerse gitsinler” diyen bu zihniyet, Somali Mogadişu Recep Tayyip Erdoğan Sağlık Bilimleri Fakültesi açtı. Atatürk’ün, “Köylü milletin efendisidir” sözünü idrak edip, köylüye efendilik taslamayın. Camisiz köylere imam atayacağınıza, her köye ziraat mühendisi, veteriner hekim, öğretmen atayın. Anadolu’nun kadim topraklarını küstürürseniz, aç kalırsınız! Aç!",https://www.sozcu.com.tr/sudan-da-kandirilanlar-mogadisu-ya-kostu-p53441
Sultan Uçar,Öğretmenin etek boyunu MEB cetvelle ölçebilecek (!),14 Haziran 2024,"Türkiye’deki 70 bin 383 okulda 1 milyon 146 bin 177 öğretmen ve eğitim fakültelerinde okuyan 198 bin 980 öğretmen adayı var. Yılda 50 bin mezun verilip 20 bini atanıyor. Atama bekleyen öğretmen sayısı 500 bini aştı. Öğretmenler; maddi yoksulluk, manevi itibarsızlaştırma ve belirsiz gelecekle imtihan ediliyor. Toplumun en saygı duyduğu mesleklerin başında gelen öğretmenler, AKP’nin kasıtlı eğitim politikalarıyla önüne gelenin şamar oğlanına çevrildi. ‘Öğretmene şiddet’ denilince akla ilk, attığı yumruklar, sıktığı kurşunlarla veliler geliyor. Öğretmenlik mesleğine asıl öldüren yumruğu, Milli Eğitim Akademisi ve Öğretmenlik Meslek Kanunu’nu (ÖMK), bayram sonrası Meclis’e getirip, yasallaştırmaya hazırlanan MEB vuracak. AKP TİPİ AKADEMİ AKP’nin, ‘Kafamıza göre adam yetiştirir, kafamıza uymayanı atar kurtuluruz’ hastalıklı bakışının eseri yasa tasarıları, Türkiye Yüzyılı Maarif Müfredatı’nı koşulsuz, şartsız, sorgulamasız uygulayacak öğretmen yetiştirip, devlette kadrolaşma hedeflidir. Müfredatın açmazlarını yazmıştım. Havadan sudan bahanelerle öğretmenlerin mesleki güvencesini ortadan kaldıracak MEB Akademisi ve ÖMK’daki yasal boşluklara değineceğim. Militer disiplin temelli Polis Akademisi ve askeri liseleri kapatan AKP, Diyanet Akademisi, Adalet Akademisi, Milli Eğitim Akademisi diye bir dizi AKP tipi akademi kuruyor. Adam Kayırma Akademisi gibi işlemesi kaçınılmaz bu akademilerde, kendi adamını seçip, kendinden olmayan gördüğünü silkeleyip sistemden atacaklar. FAKÜLTELER BİTECEK Eğitim fakültesini birincilikle bitiren Ayşe, KPSS’de Türkiye birincisi olsa da AKP Akademisi ağır zanlarla kapı önüne koyabilecek. Varsayalım koymadı. Birincilerin birincisi Ayşe Öğretmen, yetkinliği tartışmalı jüri insafı ve izandan yoksun mülakatta elenebilecek. 18 yıl eğitim, 2 yıl staj derken bir öğretmen en az 20 yılda yetişiyor. Hukukun temeli eşitlik ilkesine aykırı, bilimsel karşılığı olmayan uyduruk bir akademi, göstermelik bir mülakat, ötekileştiren bir meslek kanunuyla ‘Öğretmenler Odası’, 1980 öncesi gibi kutuplaştırılacak. 39 ana madde, 3 geçici madde ve 16 sayfadan oluşan ÖMK’nın, 11 sayfası disiplin suçu ve eğitim fakültelerini yok etme hedefiyle kurgulandı. ÖMK yasalaşırsa 97 eğitim fakültesi, marketlere kasiyer yetiştirmenin ötesine geçemeyecek. ATATÜRKÇÜ TASFİYESİ Öğretmen atansa da sınıfta emanetçi gibi tedirgin oturtulacak. Ansızın bir müfettiş sınıf kapısını çalacak. Atandığı için gururlandığınız öğretmen kızınızı, oğlunuzu, ÖMK 16. maddeye dayanarak, kara tahtada hizaya çekip sorgulayacak. Sonra, ‘Öğretmenlik mesleği için yetersiz’ diye raporlayıp, çekip gidecek. Atatürk'ün kurduğu Türkiye Cumhuriyeti’nde; Atatürkçü, cumhuriyetçi, laik eğitimi savunmak hatta Anayasa’ya bağlılık ve MEB Temel Kanununu savunmak bile atılma sebebi yapılacak. ÖMK taslağındaki en tehlikeli düzenlemelerden biri 9. maddede. 657 sayılı DMK’da zaten olan, “Anayasal düzen ve düzenin işleyişine karşı suçlar” maddesiyle canları kimi isterse öğretmenlikten atacaklar.  KANITSIZ ATACAKLAR 100 yıl önce Tevhid-i Tedrisat Kanunu ile kapatılan tarikatları, şeyhleri, şıhları, takkelileri, şalvarlıları, çarşaflıları, peçelileri okullara dolduran MEB’e, Türkiye Cumhuriyeti Anayasası’na tabi olduğunu idealist öğretmenlerimiz, MEB’e öğretsin! Cumhuriyetçi öğretmenleri, ‘Anayasa’ diyerek sistem dışına atmaya hazırlanan Eğitim Bakanı ve MEB bürokratlarını, ‘Anayasaya aykırı’ tarikat sözleşmeleri suçundan MEB’den kim atacak? Dolandırıcılık, sahtecilik, görevi kötüye kullanma, uyuşturucu madde gibi maddeler, mevcut yasada zaten var. Yargılanıp, 1 yıl ve üstü ceza alanlar meslekten atılıp, suçsuz bulunanlar göreve iade ediliyor. AKP’nin ÖMK’sı eğer yasalaşırsa, mahkeme kararıyla suçun veya suçsuzluğun sabitliği süresi yani mahkemenin bitmesi beklenmeyecek, masumiyet karinesi çiğnenecek. AHLAK BEKÇİLERİ İyiniyetli birileri (!) laik, demokrat, cumhuriyetçi bir öğretmenin cebi, dolabı, öğretmen masasına bir gram uyuşturucu koyarsa öğretmen meslekten atılabilir. Ensar Vakfı’nda, 8-10 yaşında 41 çocuk cinsel istismara uğrayıp, zanlıların 508 yıl yani 5 asır hapis cezası aldığı davaya taraf olmayan MEB, ahlak bekçiliğine de soyundu. Sınırları net olarak çizilmeyen, ‘Hayasızca hareketler, müstehcenlik’ maddesi ÖMK’ya alındı. Öğretmenlere sayısız kez, ‘Etek boyu, topuklu ayakkabı’ soruşturması açıp, mahkemede kaybeden MEB, Öğretmen Akademisi’nde aday öğretmenleri, ‘Ahlaksızlıkla’ fişleyip, derse sokmadan eleyecek. Öğretmenin etek boyunu cetvelle değilse de kaş göz arası, göz nizamı ölçüp, öğretmen adaylarını meslekten attırmak asıl ahlaksızlıktır!",https://www.sozcu.com.tr/ogretmenin-etek-boyunu-meb-cetvelle-olcebilecek-p57239
Sultan Uçar,"'Allah sizden razı olsun, sahte diplomamı aldım'",05 Temmuz 2024,"Türkiye’de yıllardır çözülemeyen bir ‘sahte diploma’ sorunu var. Yükseköğretim Bilgi Yönetim Sistemi veya e-devlete girerek bir kişinin diplomalarının gerçek olup olmadığı sadece birkaç saniyede doğrulanıyor. Sistemde ciddi kırılma olmalı ki; ilkokul, ortaokul, lise, üniversite diplomalarını basıp satan çok sayıda diploma şirketi ortalıkta cirit atıyor. Sahte diplomanın piyasa kodu “Replika” yani “Birebir aynı, kopya” diye geçiyor. Yurt dışı merkezli bu şirketler orijinal hologramlı, ıslak imzalı sahte diploma yaptıklarını açık açık sıralıyor. Enflasyon rakamları açıklanınca anında ekonomik krizden dem vurup, sahte lisans diploma fiyatını 30 bin TL’ye çıkardıklarını ilan ettiler. Sahte diplomalar yüzde 1500 zamlandı. 10 GÜNDE TESLİMAT Toplumların temelini oluşturan ahlak kavramı, kadınların etek boyu veya dekoltesiyle sınırlandırılamaz. Sahte diploma alan, yapandan daha ahlaksızdır. Pazarlık, whatsapp’tan yapılıyor. “Anne babaya göstermelik”, “Arkadaşa göstermelik”, “İş yerini kandırma”, “Koca kafalama” gibi birçok kategori var. Lise 10 bin TL, ön lisans 15 bin TL, lisans 30 bin TL, yüksek lisans 40 bin TL, doktora diploması 50 bin TL’ye çıkıyor. Sahte diplomayı 10 günde teslimle övünüp, “Söz verdiğimiz tarihte diploma elinde olmazsa para iadesi garanti” diye teminat da veriyorlar. Soğuk mühür, hologram, transcript, e-devlet onayı, rektör ıslak imzası hatta noter tasdikli olduğunu bile söylediler. “Abla, 7/24 açığız. Gece gündüz çalışıyoruz” dediler. Sahte diploma nöbeti tutuyorlar! SAHTECİLİK KRİTERLERİ Temas kurduğum bir şirket, “15 yıldır güvenle sahte diploma üretiyoruz” dedikten sonra, “Diploma sahibi olmak, mezun olmak herkesin hakkı. Bizden diploma alanlar, üniversite mezunlarıyla aynı haklara sahip oluyor. Kamuda iş başvurusu yapıp rahatlıkla KPSS’ye giriyor. Kariyerinde çok rahat ilerliyor. Göçmenlik ve vize başvurusu yapıyor. Diploma gereken her yerde çok rahat kullanabilirsiniz. Türkiye’de diploma gerçekliğini kontrol eden mi var?” diye meydan okuyor. Sahte diplomalardaki, dekan ve rektör imzalarının bir kaçını karşılaştırdım. Görevdeki birçok dekan ve rektör imzası taklit edilmiş. Sahte diplomanın, gerçeğinden ayrılmaması için 10 kriter belirlemişler. Alıcıları,“Orijinallik, sadece kağıtla belirlenir” diye de uyarıyorlar. ÜÇ KAĞITÇILIK UYARISI Ortalamanın altında kağıda diploma basanları üç kağıtçılıkla suçlayıp, “Sakın onlara kanmayın!” diye uyarıyorlar. Sahte diplomanın gerçeğinden ayrılmaması için kağıt para gibi kaliteli olmalıymış! Diplomalardaki altın ve gümüş mühürler ışığa tutulduğunda parlamalıymış. Işığı yakalayan çok çekici tasarımlar yapmakla övünüp, “İyi bir sahte diploma ve yazı tipini mükemmel üretmek için okulların gerçek diplomasını, günlerce araştırıyoruz” diyerek alkış beklediler. Rektör ve dekanların diplomaları imzalamak yerine, personele elektronik imza attırdığı için sistemde kara delik oluştu. Yaptıkları sahte diplomaları basan matbaaları ise yüksek kaliteli malzeme kullandıkları gerekçesiyle “Dürüst esnaf” diye tanımladılar. YÜKSEK MAAŞLI İŞ Diploma tüccarları, “Sizin mutluluğunuz için çalışan saygın bir firmayız. Üniversite diploması insan hayatını çok değiştiriyor. Toplumda çok daha iyi bir insan olmanıza yardımcı olabilir. Bir diplomayla çok yönlü, yetkin bir birey olursunuz. Üniversite diplomanızla yüksek maaşla iş bulma şansınız artar. Sizin ve ailenizin yaşam kalitesi çok yükselir” diyerek müşteri topluyorlar. Boğaziçi’nden ODTÜ’ye, İÜ’den Dokuz Eylül’e, 208 üniversite diplomalarını basıyorlar. “Etik değerlerimiz var. Tıp, hemşirelik diploması olmaz. İnsanlar ölür. Gerçek diploma da veriyoruz. Zor işi bize bırakın” diyorlar. Yönettikleri üniversitelerin diplomaları üstelik kendi imzaları taklit edilerek peynir ekmek gibi satılırken rektörler niye bu kadar çaresiz? KALEM HIRSIZLARI İyi bir lise ve üniversite kazanmak için 40 günde 4 milyon öğrenci yarıştı. YKS, YDS, ALES, TUS, KPSS gibi ÖSYM’nin bir yılda yaptığı 52 sınava, 14.2 milyon kişi girdi. MEB’in yaptığı LGS’ye giren 14 yaşındaki 1 milyon çocuk da eklenince nitelikli bir diploma ve iş güç sahibi olmak için 15 milyon kişi sınavlarda ecel teri döktü. Diploma sahtekarlarına göz yummayan MEB, 81 ilde sahte lise diplomasıyla üniversitelere kayıt olan sığınmacıların, kaydının silinmesi için YÖK’e yazılı başvurdu. Sığınmacıları hedef göstermiyorum. Sahtekarlığın dini, imanı, milleti, makamı, diplomalısı, diplomasızı olmaz! “Allah sizden razı olsun. Sahte diplomamı aldım” diyen de, “Paramı alıp diploma vermediler, kandırıldım” diye sahte diploma şirketini devlete şikayet eden de emek hırsızıdır!",https://www.sozcu.com.tr/allah-sizden-razi-olsun-sahte-diplomami-aldim-p63400
Sultan Uçar,Fransız okulları krizinin perde arkasında ne var?,26 Temmuz 2024,"Diplomatik krize dönüşen bir uluslararası okul sorunu var. Bu kriz aslında 31 yıldır sürüyor. MEB yerine elçiliklere bağlı Alman-Fransız gibi 12 okulla ilgili Eğitim Bakanı Yusuf Tekin, müfredatı uygulamazlarsa verdikleri eğitimi, diplomaları geçersiz sayıp sistem dışına atacakları çıkışı yaptı. Fransa Büyükelçiliği’ne bağlı Charles de Gaulle Okulu ile Fransız Pierre Loti Okulu’yla başlayan restleşmeye, Alman Büyükelçiliği’ne bağlı Ernst Reuter Okulu da dahil oldu. Tekin’in ‘Müstemleke’ yani ‘Bir devletin başka bir devletin egemenliği altına girmesi’ vurgusuyla Türkiye-Almanya-Fransa arasında diplomatik krize dönüştü. Krizin odağındaki Charles de Gaulle Fransız Okulu’na adı verilen Gaulle’yi, dipnot olarak anlatacağım. ATATÜRK HAYRANI Ülkesi 1941’de Alman işgalindeki Gaulle, “Fransa’nın sevgili çocukları! Açsınız, çünkü düşman ekmeğimizi, etimizi yiyor. Üşüyorsunuz, çünkü düşman odunumuzu, kömürümüzü çalıyor. Acı çekiyorsunuz, çünkü düşman size yenildiğimizi söylüyor, söyletiyor. Ben, General Gaulle söz veriyorum. Zafer gelecek!” dedi. 1942’de ülkesini kurtarıp, 1958’de başbakan oldu. Asker, siyasetçi, yazar. Ankara’da adını taşıyan okulu 1962’de elçilik kurdu. Gaulle, “Atatürk’ten öğreneceğimiz çok şey var. Dünya önderleri arasında en büyük başarıları elde eden kişilik oydu. Çünkü, ulusunu çağdaşlaştırdı. Atatürk artık rahatça ölebilir. Işık parlamakta, alev yanmakta ve memleket ilerlemekte” sözleriyle “Politika, politikacılara bırakılmayacak kadar önemlidir” diyen bir Atatürkçü’ydü. NOTALAR VERİLDİ MEB’in, tanımayacağını söylediği okullar için Dışişleri Bakanlığı da Fransa’ya nota verdi. Okullar, Türk öğrenci almayacağını açıkladı. Türkiye’de hukuki statü için, bu okulların anayasanın 90. maddesine göre sözleşme yapıp; Amerikan, Fransız, Alman, İtalyan, Avusturya okulları gibi MEB mevzuatına tabi olması gerekiyor. Türkiye; 1993, 1998, 2000 ve Temmuz 2024’te bu okullarla ilgili Fransızları 4 kez uyarsa da ciddiye almadılar. Fransız Eğitim Bakanlığı, Yurtdışı Fransız Eğitim Ajansı (AEFE) ile Alman Büyükelçiliği okulları yönetiyor. Türk çocukları da okuyor. Eğitim kararlarını AEFE alıyor. Türkiye tabii ki seyredemez. Fransa Eğitim Bakanlığı’na bağlı 62 yıldır eğitim veren Charles de Gaulle Fransız Lisesi durduk yere mi krize dönüştü? Hayır.  BARIŞ ELİ SIKILMADI Bakanlık, geçen aralıktan bu yana okullarla 8 aydır süren müzakeresinden pozitif sonuç alamadı. MEB’in 12 Temmuz’da anlaşma için uzattığı el havada kaldı. Tekin de haklı olarak, “Biz sömürdüğünüz müstemleke ülkesi değiliz. Türkiye’nin kurallarına ve anlaşmalara uyacaksınız” diye sert bir çıkış yaptı. Ülkeler, MEB’in yeni müfredatı uygulatma ısrarını reddediyor. MEB’in yeni müfredat kastının, “Din Kültürü ve Ahlak Bilgisi” dersi verme mecburiyetiyle türban, şalvar, takke serbestisi olduğu, bunu laiklik karşıtı ciddi bir risk görüyor. Fransa ve Almanya, “Laiklik ilkelerine aykırı” gerekçesiyle okulların, MEB’e bağlı olma ısrarını bu nedenlerle reddediyor. Uzlaşı için müzakereler sürüyor. “OKULUNU TANIMIYORUM” Bu okulları değerlendirirken; MEB’e bağlı olup, her okulda bir de MEB’in atadığı Türk müdür başyardımcısı olan Ermeni, Rum ve Yahudi cemaatlerine ait azınlık okulları ve MEB’e bağlı Robert Kolej, Saint Benoit, Alman Lisesi gibi yabancı okullarla karıştırılmaması gerekir. “Bu okulların mevzuatımızda yeri yok” diyen Bakanlık, bu okullara yüzlerce Türk çocuğu kaydedilirken hatta bu çocuklar yabancı öğrenci statüsünde YKS’de düşük puanla üniversitelere yerleştirilirken neredeydiniz? “Bütün okullar imam hatip olsun” diyen AKP eski milletvekili Ali Boğa’nın torunu bile, bugün kapatmak istediğiniz Ankara’daki Fransız okulunda okuyordu. Şimdi BM’nin, “Çocuğun üstün yararı ilkesini” gözeterek, kayıtlı binlerce Türk çocuğu, “Okulunu tanımıyorum” diye cezalandırılamaz. İDEOLOJİK VE POLİTİK Okul krizinin perde arkasında; AKP’nin, 5 yıl önce Fransa’da açmak istediği okula izin verilmemesi yatıyor. Dönemin Fransa Eğitim Bakanı Blanquer, “Türk hükümeti, bu liseler aracılığıyla İslamcı ideolojiyi yaymaya çalışıyor. Bu laiklik ilkesine aykırı” diye itiraz etmişti. Yabancı okulların müfredata tabi olmasını istemekte haklı olan MEB, İstanbul-Bağcılar’da Suriyelilerin açtığı Awael Koleji’ne de aynı hassasiyeti göstermelisin. Türkçe tek kelime olmayan, Arapça tabelalar asılı, resmi dili Arapça, kız-erkek ayrı, Tevhid-i Tedrisat’a aykırı şeriat eğitimi verilen bu okul kime bağlı? Türkiye Cumhuriyeti’nd; Fransızlar, Almanlar nasıl MEB’e tabi olmadan okul açmazsa Suriyeliler de anayasaya aykırı şeriat eğitimi yapamaz! MEB’in, “Maarif müfredatını uygulamıyor” gerekçesiyle Atatürkçü, laik özel okulların boğazına çökmesi kapıda! AKP için eğitim, akademik değil ideolojik ve politik araçtır!",https://www.sozcu.com.tr/fransiz-okullari-krizinin-perde-arkasinda-ne-var-p68777
Sultan Uçar,İHL ruhu soruşturması!,12 Temmuz 2024,"Türk toplumunu tarikatlardan kurtarmak için Atatürk, 1924’te imam hatipleri kurdu. Laik eğitimle dinsiz bir toplum değil hurafelerden arınmış, gerçek İslam’a eğitimle ulaşmış bir toplum hedeflendi. Edirne’den Erzurum’a, Hopa’dan Harput’a 29 ilde 29 imam hatip, bir asır önce bu nedenle açıldı. Cumhuriyetin ilk imam hatiplerine 300 öğretmen atanıp 2 bin 258 öğrenci yazıldı. Ulusal birlik ve beraberliğin temelinin eğitimle atılması için rejimin gözbebeği imam hatipler, MEB’e bağlandı. Atatürk’ün yeni nesilleri emanet ettiği MEB, 100 yıl sonra “STK” adı altında eğitimi tarikatlara teslim edip, tehlikeli sularda kulaç atıyor. Tarihte ilk kez ‘imam hatip ruhu vurgulu’ bir soruşturma açıldı. ATATÜRK’ÜN KIZI Soruşturma adresi: AKP kurucusu Erdoğan’ın da memleketi Rize’deki Fındıklı TOBB Anadolu İHL. Suçlanan Müdür Başyardımcısı Bahar Aslan. Suçu: Kadınların seçimlere katılımını artırmak için yasal bir STK olan ‘Eşitlik İçin Kadın Platformu (EŞİK)’ afişini sokağa asıp, kadınları oy kullanmaya çağırmak. Afişte, siyasi simge veya politikacı adı bulunamadı. “Çocuğunun beslenmesine ne koyacağını düşüneceğine, ‘Zamları durduracağım’ diyene oy ver” diye bir afiş olduğu iddiası kanıtlanamadı. Rize İl Milli Eğitim Müdürlüğü (MEM); disiplin yönünden Bahar Aslan’ın, İHL’ye uygun olmadığı ve İHL’de görev yapmaması gerektiğini açık açık yazan iki ayrı soruşturma açtı. Slogan bahaneydi! Aslan, kimlerin hedefindeydi? Soruşturma ve dava dosyalarını inceledim. HAKKIYLA KAZANDI Bahar Aslan’ı tanımalısınız. Atatürkçü, cumhuriyetçi, laik eğitimi benimseyen bir cumhuriyet öğretmeni. Rizeli, Karadeniz Teknik Üniversitesi biyoloji mezunu. Sınav, mülakatlar derken 9 yıl önce Kars-Sarıkamış İHL’ye kadrolu öğretmen olarak atandı. 4 ay görev yapmıştı ki, norm fazlasına çıkarılıp Sarıkamış Spor Lisesi’ne gönderildi. Rize-Fındıklı Şehit Cavit Köroğlu Anadolu Lisesi’nde İngilizce öğretmeni eşi Hüseyin Aslan’ın yanına, eş durumundan atanıp, memleketi Rize’ye döndü. Gece gündüz çalışıp, müdürlük sınavını kazandı. Fındıklı TOBB Anadolu İHL’ye, “Müdür Başyardımcısı” atandı. Kars’tan sonra Rize’deki imam hatipte de istenmedi. Rize’de norm fazlası yapılıp, bu kez meslek lisesine gönderildi. TARİKATLAR TAKİPTE Bahar Öğretmenin suçu büyüktü (!) Atatürk’ün kurduğu Türkiye Cumhuriyeti’nde Atatürkçüydü! Eğitim İş Fındıklı Başkanı, üste bir de kadındı. Yetmez gibi, müdür başyardımcılığı sınavını kazanıp, atanmıştı (!)  Müdür başyardımcısı atanması, dönemin Fındıklı MEM ve halen Rize MEM Uzmanı Bülent Ergene’yi çok rahatsız etti. Aslan’dan önce okulda fink atan tarikatçılar artık canları her istediğinde İHL’ye girip, Atatürk ve laiklik karşıtı vaaz veremiyorlar. Bir yerlerden düğmeye basıldı. Aslan hakkında çifter soruşturma açıldı. Vali Yardımcısı Faruk Duman başkanlığında İl Disiplin Kurulu, valilikte toplandı. Adli suçlu arar gibi Rize’deki MOBESE kayıtları açılıp, öğretmenin afiş astığına dair bir kare görüntüyü didik didik arasalar da bulamadılar. İKLİMLERİ BOZULDU Milli eğitim müdürü ve kaymakamın ifadeleri, gerçeği ortaya koyacaktı. Fındıklı MEM Bülent Ergene, “Bahar Aslan’ın imam hatip ruhuna uygun bir idareci olmadığını düşünüyorum. İmam hatipte kaydımız sürekli düşüyor” derken, Fındıklı Kaymakamı Eyüp Gürdal, “İmam hatiplerin kendine has okul iklim ve kültürü var” diyerek, sürülmesini istiyordu. Öğretmen hakkında kademe ilerleme cezası isteseler de delilsizlikten ‘kınama’ verebildiler. Dosya kapanmıştı ki, Fındıklı TOBB İHL’deki, müdür başyardımcılığı görevinden alıp, Şehit Cavit Köroğlu Anadolu Lisesi’ne öğretmen atandı. Müdürlük yaptırmamakta kararlıydılar. Bahar Aslan, Rize İdare Mahkemesi’ne iki dava açtı, reddedildi. Davayı, Samsun Bölge İdare Mahkemesi’ne taşıdı. BAHARLAR GELECEK Atatürkçü öğretmenin 1 yıl süren hukuk savaşı, 1 ay önce bitti. Mahkeme, kınama cezasını onasa da Aslan’ın İHL’ye yeniden müdür başyardımcısı atanmasına hükmetti. Atatürkçü eğitimcilerin, Atatürk’ün kurduğu İHL ruhuna aykırı olmadığı artık mahkeme kararıyla tescillendi. Davalar kazanılınca, imam hatip ruhuna uymuş olacak ki, İkizdere ve Çamlıhemşin’deki iki İHL’ye gitmesi de teklif edildi. Kabul etmezse Fındıklı’ya 1 saat mesafedeki Kalkandere’ye sürüleceği bildirilip, aba altından sopa gösterildi. Eğitim Bakanı Yusuf Tekin; imam hatipler, Diyanet’e değil size bağlı, size! Cumhuriyet tarihinde bir ilk olan bu soruşturma ve davalar, AKP’nin imam hatipleri rejim karşıtı ve rejim üstü konumlandırıldığını kanıtladı. Atatürkçü, laik, cumhuriyetçi Bahar öğretmenleri, Fizan’a da sürseniz, yurdun her karış toprağında yine çiçek açacaklar!",https://www.sozcu.com.tr/ihl-ruhu-sorusturmasi-p65700
Sultan Uçar,“YÖK’ten çok çok memnunum” diyen 35 milyon TL’yi kapar!,20 Temmuz 2024,"Bakkal, market, çarşı, pazarda sigortalı görünen üniversite mezunları oranı düşürse de Türkiye’de üniversite diplomalı her 3 gençten 1’i işsiz. Üniversite mezunu işsiz sayısı 1 milyon kişiyi geçerken üniversiteler işsizlik kamuflaj merkezi oldu. İyi bir gelecek umuduyla bu şartlarda 3 milyon genç 2024 YKS’de yarıştı. Yarısı elenirken şimdi 1.5 milyonu tercih yapacak. Gençlerin, aç açıkta kalmamak için kıvrandığı bugünlerde, Yükseköğretim Kurulu (YÖK) Başkanı Erol Özvar, bakın nelerle uğraşıyor. 208 rektörü 10 gün önce Ankara’ya çağırdı. Üniversitelerarası Kurul’da toplaştılar. Özvar, 50 dakika konuşup, yabancı öğrenci sayısını artıracağını söyledi. BAŞKAN HER ŞEYİ BİLİR Devlet üniversitelerinde ikinci öğretimi kapatacağını ve kontenjanlarla ilgili emirlerini sıraladı. Rektörlerin birkaçı itiraz edecek olsa da, “Benden iyi mi biliyorsunuz?” diyerek çekişmiş. Rektörler arayıp, “YÖK Başkanı’nın her şeye karışmasından bıkıp usandık. Son 6 ayda 300’den fazla talimat gönderdi. Üniversitelere bir kez fikir sormadan, emrediyor. En azından kontenjanlar belirlenirken, fiziki koşullarımızı bile sormuyor. 40 kontenjan isteyene, 80 verdi. Yer yok. Çocukları üst üste mi oturtacağız? 80 kontenjan isteyene, 20 verip boş amfide ders anlattırıyor. Ders içeriklerinden, öğrenci kredilerine her şeye karışıyor. Üniversite mütevelli heyet, rektör, senato ve hocalarımız gereksiz mi? Başkan, her şeyi bilemez” dediler. PARA HER ZAMAN KAZANIR “Üniversitelerimizde program kalitesini artırmaya yönelik en önemli çalışmamız, devlet üniversitelerindeki ikinci öğretim programlarını kapatmak oldu” diyen Özvar, her şeyi bilebilir mi? Hayır. İkinci öğretim bu kadar kötüyse vakıf üniversitelerinde niye açık? İkinci öğretimi kapatıp, açık öğretim kontenjanının 20 bin arttırılmasının tek izahı: Para her zaman kazanır! YÖK, üniversite sınavında neredeyse 1 net yapanı, kulağından çekip üniversiteye yazacak. Ankara, Anadolu, Atatürk ve İÜ’deki açık öğretime 20 bin ek kontenjanla bu yıl 185 bin 218 öğrenci alınacak. Açık öğretim öğrenci sayısı 3.3 milyona çıkarken, kasaya yılda 4.2 milyar lira girecek. YÖK’ün 2 ay önce yayınladığı “Üniversite İzleme ve Değerlendirme Raporu”nu okumadan adaylar sakın tercih yapmayın. KİTAPSIZLAR GİZLENDİ YÖK; bilimsel üretim, akademik performans, Ar-Ge gibi 52 kategoride 208 üniversiteyi inceledi. 22 üniversite araştırma için 1 kuruş para harcamamış. Araştırma için bütçesinden yüzde 15 ve üzeri pay ayıran üniversite sayısı rakamla 5, yazıyla beş! Bilime en çok bütçe ayıran üniversiteler; Gazi (yüzde 33.1), Ankara Bilim (yüzde 26), İzmir Yüksek Teknoloji (yüzde 25.1), Sabancı (yüzde 24.8) ve ODTÜ (yüzde 19.2) oldu. Bilimsel özerkliği geçtik. Öğrencilere okutacak kitap yok, kitap! 89 üniversitede öğrenci başına 1 kitap, 79 üniversite 5 kitap düştü. Üniversitelerde öğrenci başına düşen ortalama kitap sayısı 5.2’de kaldı. 4 üniversite var ki, 1 öğrenciye 1 kitap bile düşmüyor. Bu üniversitelerin adını, YÖK resmi raporda gizledi. Adaylar YÖK’e bu üniversiteleri sorun. ÖDÜLLÜ MEMNUNİYET Türk yükseköğretiminin gerçek halini 50 bin 414 üniversiteliye soran ÜniAr, bu yıl 9’uncu kez yaptığı “Türkiye Üniversite Memnuniyet Anketi (TÜMA)” raporuyla ortaya koydu. Göreve geldiğinden bu yana bu raporda FF alıp sınıfta kalan YÖK Başkanı, bu yıl araştırmaya alınmadı. Çok kızmış olmalı ki; özel kalemine talimat verip, 208 üniversite rektörünü önceki gün tek tek arattı. “Çok acil. Başkanın emri” dediler. Üniversitelerden, “YÖK Yükseköğrenim Öğrenci Memnuniyet Anketi” yapmasını isteyip format, ödül listesi bir de videolu anlatım gönderdiler. YÖK’ün talimatlı memnuniyet anketine öğrenci katılımı için 208 üniversite ayrı ayrı 1 kişiye 30 bin TL, 5 kişiye 10’ar bin TL, 10 kişiye 5’er bin TL, 20 kişiye de 2’şer bin TL’lik Amazon’dan hediye çeki dahil 170’er bin TL’lik yarışma açtı.   HEP SINIFTA KALDI Üniversitelilerden, “YÖK Başkanı’ndan çok çok memnunuz” cümlesini duymak için YÖK Başkanı Erol Özvar’ın emriyle 208 üniversite durduk yere 35 milyon lira para dağıtacak. Amazon hediye çeki niye verdirdin? Bari, üç harfli marketlerden hediye çeki verdir de çocuklar karnını doyursun. YÖK Başkanı Erol Özvar, başında olduğun üniversitelerden 89’unda okuyan öğrenciler atadığın rektörlere zayıf verdi. TÜMA anketinde, “Kurumun Yönetim ve İşleyişinden Memnuniyet” kategorisinde, 3 yıl önce atadığın kayyum rektör, FF aldı. Üniversite sınavında yüzde 1’lik dilimden öğrenci alan Boğaziçi, incelenen 200 üniversite içinde öğrenci memnuniyetinde, sayenizde 184. sıraya düştü. Üniversiteler, özgürce öğrenci memnuniyetini araştırmış gibi yapmayı bırakıp, gerçeklerle yüzleşin!",https://www.sozcu.com.tr/yok-ten-cok-cok-memnunum-diyen-35-milyon-tl-yi-kapar-p67511
Sultan Uçar,Pinokyo’nun burnu yerlerde sürünüyor!,17 Ağustos 2024,"İktidar, 1961’den beri 5 yıl olan ilkokulu, 4 yıla indirip, 3’er yıllık ortaokul ve liseyi 4’er yıla çıkarıp, İHL’lerin orta kısmını açmayı 12 yıl önce hedeflemişti. AKP milletvekilleri Ayşenur Bahçekapılı, Mustafa Elitaş, Nurettin Canikli, Mahir Ünal ve Ahmet Aydın, 20 Şubat 2012’de TBMM’ye yasa değişikliği teklifi sundu. 17 sayfalık yazılı gerekçede; ilkokul ve ortaokulda 8 yıl kesintisiz eğitimi, Türkiye’nin önünde çok ciddi sorun, ekonomik kalkınmaya engel gösterdiler. “Okullarda güvenlik endişesi akla bile gelmeyecek. Öğrencilerin kişilik gelişimini olumsuz etkileyecek etkenler sıfırlanacak. Okullar, öğrencilerin gelişimi için ciddi tehdit olmaktan çıkacak, Gelişmiş ülkeler...” diyerek, Amerika’dan girip, İngiltere, Almanya, Fransa’dan çıktılar.  GÜL DİKENSİZDİ Eğitim sisteminin, ilgi alanı ve beceriye uygun meslek kazandırması gerektiğini, 14 yaşına kadar süren 5+3 Sistemi’nin, öğrencileri belirsizliğe sürükleyip, üniversiteye girişi imkansızlaştırdığını ve meslek sahibi olmalarını engellediğini savunup, 4+4+4’ü ballandırarak anlattılar. “Memleket için büyük hizmetlerde bulunan halkımız tarafından çok sevilen devlet büyüklerimizin adının memleketlerinde üniversitelere verilmesi” önerisini de aynı yasa teklifine sıkıştırdılar. Abdullah Gül’le henüz yolları ayrılmamıştı. “Ömrünü ülkesinin kalkınmasına adamış, eğitimde ilk sıralarda yer alması için üstün hizmetler yapan devlet adamı” diye övdükçe övdükleri Gül’ün adına Kayseri’de üniversite kurulmasını isteyip, kurdurdelar. Erdoğan, başbakandı. ARAPLAŞMA GİZLENDİ Seçimlerde AKP’nin oylarını artırdığını anlatıp, “Ekonomi başta olmak üzere, ülkemizi cumhuriyet tarihi boyunca en ileri seviyelere ulaştırdı” diyerek, Rize Üniversitesi’nin adı da aynı yasayla RTE Üniversitesi olarak değiştirildi. 12 yıl önce çıkarılan 4+4+4’ün Meclis’teki yüzlerce sayfa tutanaklarını inceledim. “Gelişme, kalkınma, AB’ye uyum” gibi sihirli kelimeler yasadaydı. İngilizce, Almanca, Fransızca’yı ilkokul 2, 3, 4, 5, 6, 7 ve 8. sınıflarda öğrenip, her öğrencinin ileri düzeyde fen bilgisi, matematik, fizik, tarih bileceği sıralanmıştı. Eğitimde, tarikatlar ve Araplaşmanın önünü açma hedefli AKP’nin yasasında; Arapça’nın müfredata ekleneceği, Türkler milletinden gizlendi. BURUNLAR UZADI 12 yıl önce 4+4+4 diye bilinen yasa Meclis’te görüşülürken; Tirebolu’dan Tomarza’ya yurdun dört bir yanında kaymakamlık, valilik yapan AÜ Siyasal Bilgiler mezunu, merhum CHP Milletvekili Ali Haydar Öner, söz aldı. Dönemin Eğitim Bakanı Ömer Dinçer’e, “Kanal kanal dolaşıp, velilerimizi ve çocuklarımızı yanıltıyorsun. Dikkat et, adın Pinokya’ya çıkmasın” deyince, kızılca kıyamet koptu. “Burnun uzuyor”, “Yalancı”, “Sensin yalancı”, “Terbiyesiz” diye bağırtı çığırtı arasında, muhalefetin tüm karşı çıkmasına rağmen dini eğitim ve İHL’lerin orta kısmını açma amaçlı yasa, genel kuruldan geçti. 2012-2013 eğitim öğretim yılında 4+4+4’lük, 12 yıl zorunlu eğitim fiilen başladı. 12 yıl önce 4+4+4 yasası çıktığında, ilkokul 1. sınıfa başlayan çocuklar bu yıl ilk kez YKS’ye girdi. RTE’Yİ İSTEMEDİLER AKP, sınav barajını da kaldırsa, eğitimin 12 yılda çöküşünü gizleyemedi. YKS 2024’te 987 bin 388 aday üniversiteye yerleşti. 12 yıl bu sistemde okuyan lise sondaki 1.4 milyon öğrenciden, 1 milyon 75 bini tercih bile yapamadı. Sadece 351 bin 204’ü üniversiteye girebildi. Üniversite sayısını 76’dan 208’e çıkarmakla övünenlerin açtığı 151 bölümde; tıptan, mühendisliğe, öğretmenlikten, hukuka ve iktisata on binlerce kontenjanı tercih eden öğrenci sayısı: Sıfır! İktisatçılığıyla övünen Erdoğan’ın adı verilen RTE Üniversitesi’nde, elektrik elektronik mühendisliğinde 60, iktisatta 70, maliyede 80, siyaset bilimi ve kamu yönetiminde 80 kontenjanı, Allah rızası için dahi bir öğrenci seçmedi, bomboş kaldı. Selefi Abdullah Gül’ün adını taşıyan üniversite, yüzde 99.9 doluluk oranıyla Türkiye birincisi oldu. GÖZBEBEKLERİ KURUDU Cumhuriyet rejimini eğitimle yıkmakta kararlı AKP, “Türkiye eğitimle kalkınacak” dese de Türk gençleri diplomalı işsiz olmamak için ince eleyip, sık dokudu. 4+4+4 yasasını çıkarırken, “8+3 meslek sahibi yapmıyor” demişlerdi. 12 yılın özeti: Meslek liselilerin yüzde 94’ü, “Gözbebeğimiz” dedikleri İHL mezunlarının yüzde 75’i üniversite kazanamadı. Devlette bir bölüme ilk ve son giren öğrenci arasında sıralama farkı 1.9 milyon, vakıf üniversitelerinde 2.8 milyona çıktı. “Parasız eğitim” dediler, para basan zengin çocuğunu, YKS’de milyonlarca adayın önüne geçirdiler. Türkiye’de 1.4 milyon liraya ilkokul birinci sınıfa öğrenci kaydı alan kolejler, 1 milyon liraya kayıt alan üniversiteler sıradanlaştı. AKP tipi dört dörtlük çarpık eğitimin ilk kurbanları bu yıl sınava giren gençler oldu. Pinokyo’nun burnu uzamadı, yerlerde sürünüyor, yerlerde!",https://www.sozcu.com.tr/pinokyo-nun-burnu-yerlerde-surunuyor-p75755
Sultan Uçar,"Devlet okulları, hayalet öğrenci işine girdi!",20 Eylül 2024,"Kanuni Sultan Süleyman’ın damadı Sadrazam Rüstem Paşa, ‘pişkeş’ bugünkü adıyla ‘peşkeş’ kelimesini topraklarımızla 5 asır önce tanıştırdı. Turgut Özal'ın başbakan olduğu 1984’te, “Benim memurum işini bilir” cümlesi de aradan geçen 40 yılda rüşveti sıradanlaştırdı. Rüşvetin adı bahşiş olup, zimmete para geçirme, para aklama, şike gibi kavramlar toplumsal ahlakı, hayatın her alanında içten içe kemirdi. AKP iktidarında ise bağış yapması gereken vakıflarda dahi rüşvet fonları kurularak, kitlesel erdemsizlik taçlandırıldı. Tarih boyunca gücünü siyasetten alan ‘ahlaksızlık’ kavramı artık öyle boyutlara ulaştı ki; dürüst, erdemli, etik değerlere sahip yeni nesiller yetiştirmesi gereken okullar, ahlaksızlığın uygulamalı öğretildiği kalelere dönüştürüldü. NAYLONDAN EĞİTİM Liselerde 12. sınıf öğrencilerinin özel okul benzerimsi apartmandan bozma okullara, kayıt aldığını artık hepiniz biliyorsunuz. Eğitim sistemindeki bozuk çarklar, öğrencileri 3 milyon kişinin yarıştırıldığı YKS’ye hazırlanmak için parayı basıp, zaman satın almaya itti. AKP’nin tarikatlara öğrenci yollama hedefli ortaokul ve lise öğrencilerinin açık öğretime gidişinin önünü açan ideolojik hamleleri, okullardan kaçışı tetikledi. Türkiye'de Yeni Pazar Üniversitesi gibi bir hayalet üniversite henüz olmasa da bazı özel okullarda hayalet sınıflar açılıp, okula uğramayan öğrencilere 99-100 gibi yüksek puanlarla diplomalar saçıldı, saçılıyor! Naylon fatura kesen hayali şirketler gibi dünyada bir ilk olarak, ülkemizde artık hayali sınıfları olan okullar var.  CASPERLAR KAÇTI Üniversite sınavında +1 puanla 30 bin kişinin önüne geçildiği düşünüldüğünde, aileler de bu çarpıklığı maddi manevi destekledi. MEB Temel Kanunu’nda olmasa da hayali sıralar, sınıflar, öğrenciler öğretmenlerle kurgusal çizgi film kahramanı Casper gibi eğitim de görünmez oldu. MEB, 11 ay önce hayali sınıfların peşine düştüğünü ilan edip, Teftiş Kurulu’nu harekete geçirdi. 81 il valisine, “Şu bizim okullara sızan hayalet öğrencileri bir yakalayıverin” tadında resmi yazıyla talimat verildi. Hayalet oldukları için olsa gerek, aradan geçen 11 ayda kimsecikler yakalanmadı. Oysa kameraları çağırıp, “Özel okullardaki devamsızlıkları takibe aldıkları, yüksek not garantisini asla kabul etmeyecekleri, müfettişleri sahaya saldıkları” gibi beylik laflarla esip gürlediler. BURUNLARININ DİBİNDE Bakan Yusuf Tekin şimdi çıkıp, “Vallahi billahi 500’ünü yakaladık” deseniz de, hayalet olduklarından olsa gerek, görülmediler. Resmi yazıyla “81 ildeki özel okulların 12. sınıfına kayıtlı öğrencilerin okullarına devam edip etmediklerine ilişkin inceleme yapılacak. İncelemelerde ortaya çıkan tespitler doğrultusunda gerekli yasal işlemler uygulanacak. 5580 sayılı Özel Öğretim Kurumları Kanunu'na göre, mevzuata aykırı fiilin işlendiği özel okulların kurum açma ve çalışma ruhsatı iptal edilecek. Özel okul sahiplerine, brüt asgari ücretin 20 katı idari para cezası verilecek” diyen sendin. Hayali sınıfta, hayalet öğrenci ve gerçek diploma ticaretinde, topu özel okullara atıp sıyrılmak işin kolayıydı. Gelelim dananın kuyruğunun koptuğu yere. BAĞDAT’DAN ŞAM’A Milli Eğitim Bakanlığı’nın burnunun dibi başkent Ankara’da, devlet okullarında hayalet sınıflar kuruldu. Sakın ola ki, “İşitmedik” demeyin. Okulların kapanmasına 2 hafta kala MEB, devlet okullarının 12. sınıflarına Suriyeli, Afganistanlı, Iraklıları kaydettirip, diploma dağıttı, diploma! Ankara ve İstanbul'daki devlet okullarından, mezun hayalet öğrenci dosyalarını inceledim. Sarıyer Mehmet Şam MTA Lisesi'ne 35, Ankara’daki Şehit Feramil Ferhat Kaya Anadolu Lisesi’ne de 7 öğrenci, e-okuldan otomatik kaydedildi. Okullara hiç gelmemişler. Müdürler görmemiş. Öğretmenler ve öğrenciler tanımıyor. İsimleri; Mohsin, Al Maslawi, Şams, Omar, Barah Hashim, Mustag, Mina Mahdi diye devam ediyor. Doğum yerleri; Şam, Kabil, Bağdat… YABANCILARA DİPLOMA Devlet okullarında sınırlardan kaçak göçek gelen istilacılara diploma niye dağıtılıyor? Yaşıyorlar mı? Yaşları kaç? Gerçekte varlar mı? Kimse bilmiyor. Bilinen, diploma ticareti işine şirketler kuran bazı milli eğitim müdürleri de girdi. Eğitimin yüz karaları, “Ekmek parası” diyerek, bir de kendilerine acındırıyor. Ahlaklı okul müdürleri, devlet okullarına e-okuldan kaydedilen yabancı öğrencileri MEB’e bildirdi. Bakanlık, geçen temmuz ayında inceleme başlattı. Dosyada 2.5 aydır, bir arpa boyu yol alınmadı. Lise diploması cebinde din kardeşlerimiz (!), YKS’ye göre çok kolay olup, soruları ortalıkta fink atan ve yılda birkaç kez yapılan Yabancı Öğrenci Sınavı'na girip, üniversitelere yerleştirilecek. Hayalet öğrenci mülteciler artık üniversitelerde görünürler!",https://www.sozcu.com.tr/devlet-okullari-hayalet-ogrenci-isine-girdi-p85378
Sultan Uçar,Ekmek yoksa patates yedirin!,27 Eylül 2024,"Cumhuriyet rejimini yıkmak için AKP’nin eğitim sistemini kasıtlı bozduğunu yıllar yılı yazıyorum. 22 yılda AKP, eğitimde çok tartışmalı binlerce değişiklik yaptı. ‘Dindar nesil’ uydurmasıyla önce ders kitaplarının içi boşaltıldı. Atatürk ve cumhuriyet değerlerine bağlı öğretmenleri istemediler. Liyakatsiz kadrolaşma için mülakatı icat ettiler. Sizden-bizden ayrıştırması MEB’de en üst makamdan, taşradaki en ücra okula kadar yayıldı. Seçim öncesi, ‘Mülakat kaldırılacak’ diyenler, seçim sonrası sözlerini çiğnedi. Saray kapısını aşındıran MEB’deki koltuk sevdalıları adaletsiz mülakat sonuçlarını sızdırdı. İyi de ettiler. Eğitim fakültesi mezunu 1 milyon öğretmen atama beklerken tarikatçılar, cübbeli, sarıklılar sınıflara sokuldu, sokuluyor. İRİNLER AKIYOR AKP öncesi Türkler dinsiz imansız gibi, sıra Atatürk’ün 101 yıl önce kurduğu imam hatiplere geldi. “Dindar nesil yetiştireceğiz” diyerek imam hatip sayısını 458’den 5 bin 144’e, imam hatipteki öğrenci sayısını zoraki kayıtlarla 1 milyon 225 bine çıkardı. Övünüp, böbürlenenler İHL’lerin üst katlarını öğrencisizlikten kapatmak zorunda kaldı. Köy okullarını kapatıp, karma eğitime savaş açtılar. Kız-erkek ayrı sınıflar açıp, topluma cinsiyet ayrımcılığı tohumu serptiler. İmam hatipler başta olmak üzere yeni nesil maalesef; din, devlet, ülke aidiyetini yitirdi. Cumhuriyet karşıtlarının şeri devrimciliği, son 10 yılda eğitimde çöküşle yerle yeksan oldu. Okullardaki temizlik krizi mi? AKP’nin, eğitimi kasıtlı çürütmesinin sadece akan irini!  PATATES İTTİFAKI Bilimsel akla inanmış, cumhuriyetçi, demokrat eğitimden yoksun bırakılan öğrenciler, şimdi de açlıkla imtihan ediliyor. Derin Yoksulluk Ağı Eğitimciler Derneği, Gıda Mühendisleri Odası, Veli-Der, Türk Tabipleri Birliği, Çağdaş Yaşamı Destekleme Derneği, Türk Üniversiteli Kadınlar Derneği, Eğitim İş, Eğitim Sen gibi birçok STK,  “Öğrencilerin yarısı okula aç gidiyor. Okulda yemek verilsin” diye kıyameti kopardı. Dediğim dedik iktidarı, “Öğrenciler açlıktan okullarda bayılıyor” çığlıklarına kulaklarını tıkadı. Medine hurması, manda yoğurdu, kestane balı, ejder meyvesini sofrasından eksik etmeyenler sonunda çözümü buldu. Çözüm ne mi? “Kimsesizlerin kimsesi olacağız” diye iktidara gelen AKP, açlıkla mücadele için ‘Patates İttifakı’ kurdu. İVEDİLİKLE PİŞİRİN Saray talimatıyla öğrenciler, askerler, huzurevlerindeki yaşlılar, yurt yuvalardaki yetim öksüzler artık patatesle doyurulacak. ‘İvedi’ koduyla Savunma Bakanlığı’ndan Eğitim Bakanlığı’na, Orman Bakanlığı’ndan İçişleri Bakanlığı’na, Sağlık Bakanlığı’ndan Aile Bakanlığı’na bütün bakanlıklar, 81 il valiliği, üniversiteler, öğrenci yurtları, huzurevleri, 78 bin devlet okulu, 17 Eylül 2024 tarihli resmi yazıyla teyakkuza geçirildi. Resmi yazıda, “Patates tüketiminde farkındalığın arttırılması” gibi yumuşatılsa da özetle “Herkese patates yedireceksin kardeşim” denildi. Patatesi kimler mi yiyecek? Resmi yazıda, “Okullar, yurtlar, üniversiteler, hastaneler, belediyeler, kamu yemekhaneleri, aşevleri, askeriyede patates tüketimine ağırlık verilmesi için gereğini rica ederim” diyor beyler...  KİTABA SIĞMAZ Hiç olmazsa MEB, öğrencilere yerli milli yemeğimiz kuru fasulye yedirseydi. Yalova Nene Hatun MTA’da günde 8 saat Kuran-ı Kerim dinletildiği için 45 santim boy veren fasulye icadına, bilim ödülünü MEB verdi. Manavgat İHL geri kalmadı. Fasulyeciklerin kimine rap, kimine arabesk, kimine ayet dinletip, kimini sessizliğe hapsetti. ‘Ayet dinletilen fasulyeler 31 cm boy attı’ diye asrın buluşu müjdelendi. ‘Batsın bu dünya’ dinleyen arabeskçi fasulyeler, kederden cüce kaldı. TÜBİTAK, dinli imanlı fasulyeleri ödüllendirip, bilim fuarında boşa mı sergiledi? Bilim ödüllü imanlı fasulye projesini hayata geçirmeyenler, zinhar din düşmanı (!) Dindar fasulye yetiştiren öğrencileri, Firavun’un memleketi Mısır’dan ithal patatesle beslemek hangi kitaba sığar? TOSTOPARLAK NESİLLER Osmanlıcılıkla övünen AKP, “Yok biz illa da patates yedireceğiz” diyorsanız, hiç olmazsa Sultan Abdülhamit’in 134 yıl önce Bursa’da açtığı Hamidiye MTA öğrencilerinin yetiştirdiği vitamin mineral deposu mor patatesi yedirin. UNICEF verilerine göre dünyada 333 milyon çocuk ağır açlık çekiyor. Türkiye’de, okul çağındaki çocukların yüzde 50’si yani ilk ve ortaöğretimdeki 18 milyon öğrencinin yarısı sağlıklı beslenemiyor. 8 milyon üniversite öğrencisini de ekleyince her 4 öğrenciden biri okula aç gidip, yatağa aç giriyor. Türk çocuklarının kaliteli eğitim ve nitelikli beslenme ihtiyacı her zamankinden çok daha kritik eşikte! AKP patates ittifakıyla dindar değil ama yusyuvarlak, tostoparlak nesiller yetiştirecek!",https://www.sozcu.com.tr/ekmek-yoksa-patates-yedirin-p87294
Sultan Uçar,Köy çocuklarının hakkı 14.2 milyar yurt dışına uçtu!,12 Ekim 2024,"‘Türkiye Yüzyılı Maarif Modeli’ türküsünü çığıran iktidar, 22 yıl önce ‘Eğitimde Fırsat Eşitliği’ diye yola çıkmıştı. 22 yılın sonunda bırakın eşit eğitimi, öğrenciler okula ulaşamaz hallere düştü. Okula gidebilenin, ekmek arası görünmez kaşarlı bir tost yiyecek üç beş kuruş harçlığı yok. Öğrenciler, okul tuvaletlerinde bir damla sabuna muhtaç edildi. Okullar mı kirli, okulları yöneten zihniyet mi? Birlikte inceleyelim: Hazine’den 2024’te 1 trilyon 90 milyar TL, MEB’e aktarıldı. 75 bin okul, 17 milyon öğrenci, 1 milyon öğretmen var. Yoksulluk sınırı 62 bin TL iken, 9. derece 1 kademe öğretmene 40 bin TL maaşı zar zor bağladılar. 100 bin öğretmeni ‘ücretli’ adıyla 17 bin TL asgari ücretin altında çalıştırmayı marifet saydılar. SACAYAĞI SALLANIYOR “Milli” vasfını yitirdiğini yıllardır yazdığım Eğitim Bakanlığı, veteriner, diyetisyen, ilahiyat, işletme, turizm, aşçılık hatta bu kadar adaletsizlik içinde adalet mezunlarını ilkokullara 8-10 bin TL’ye ücretli öğretmen yaptı. MEB’in 2025 bütçesi 1 trilyon 452 milyar 713 milyon TL’ye çıktı. Trilyonlar, milyarlar, milyonlar havada uçsa da eğitime ayrılan bütçe son 10 yılda yüzde 3 eriyerek yüzde 9’la uluslararası standart olan yüzde 12’nin altına düştü. AKP’nin en başarısız olduğu alanlar; eğitim, ekonomi ve mülteciler. Birbirini ayakta tutması gereken üçlü sacayağını, AKP’nin cehaleti yücelten eğitim politikaları yıktı. İtibardan tasarruf etmeyen AKP, ulus devlet kimliğinin temeli ‘Milli’ eğitimden tasarruf etmeyi seçti. CEHALET ŞAHLANDI Atatürk, “Bu ülkenin gerçek sahibi köylü, bugüne kadar eğitimden yoksun bırakıldı. Öyleyse izleyeceğimiz siyasetin temeli önce cehaleti yok etmek” diyerek 102 yıl önce eğitim seferberliği başlattı. Verdiği sözleri tutmama huyunda pek mahir olan AKP, “Köy okullarını asla kapatmayacağız” diyerek Atatürkçü idealizmi sürdürecek bir tavra büründü. Meydanlara çıkıp sandıkları doldurunca, sözünü unuttu. İlk iş, 20 bin 243 köy okulunu kapattı. İlkokul, ortaokul çağında 6-14 yaş arası 32 bin 404 köy ve kasabadaki 745 bin çocuk, köylerinde kaderlerine terk edildi. Köy okullarını kapattıkları yetmezmiş gibi şimdi de kentteki 5 bin 214 okula köy çocuklarını taşıyan öğrenci servisleri, ‘maliyet’ gerekçesiyle kaldırıldı. Cehaleti şahlandıranlar, ekonomiyi şahlandıramaz! ANADOLU ÖLÜYOR Yaşar Kemal, “Koca adamların çocukları dövdüğü, ötekilerin de bön bön baktığı bir ülke çürüktür, ölmüştür” diye yazmıştı. On binlerce köy çocuğu eğitim dışına çıkarken, MEB bön bön bakıyor. En azından Erzurum’un şimdi mahalle yapılan Kırsal Köyü’nden olan MEB Yusuf Tekin, köylünün çığlığını duysaydı. Bakan mı? Saraybosna’daydı. “Ülkemizin uluslararası eğitimde dünyaya açılan penceresi” diyerek Moja Milo Okulları’nı gezdi. Mini mini birler, şarkılar türkülerle karşıladı. “Evladı Fatihan diyarındayız” diye göğsü kabartıp, gülücükler saçtı. Türkiye Cumhuriyeti Milli (!) Eğitim Bakanı, başka diyarlarda çocukların saçlarını sıvazlarken, kuş uçmaz kervan geçmez Anadolu köylerinde, cehalete terk ettiği çocuklarının gözyaşlarını görmedi.  CİBUTİ GEZGİNLERİ Maja Milo Okulları ne mi? O daha ne ki; Tanzanya, Zanzibar, Burundi, Kongo, Gabon, Gine, Sierra Leone, Gambiya, Mali, Moritanya, Somali, Senegal, Suriye, Cibuti, Burkina Faso, Güney Afrika hatta Fildişi sahillerine kadar 67 ülkede, 467 okul daha var. Türkiye Maarif Vakfı’nın (TMV) Amerika’dan Afganistan’a, Kolombiya’dan Madagaskar’a açtığı okulları, bakan gezmeye kalksa vallahi bakanlıktaki ömrü yetmez. Gelelim, okulların Türkiye’yle ilgisine. TMV Başkanı Birol Akgün, 16 Eylül 2024 tarihli TMV Faaliyet Raporu’ndaki ön sözde, ‘Türk kültürünü dünyaya yayıp, Türkiye’ye erdemli insanlar yetiştirip, okul açılan ülkelerin ekonomik kalkınmasına katkı sağlamak’ diye övdükçe övüyor. Sanırsınız Fatih Sultan Mehmet, dünyayı fethe çıkmış.  HESAP SORULAMAZ  AKP’nin eskiye çıkmışları, MEB bürokratları, yandaş gazetecimsiler bu vakfa iliştirilmiş. Kadın öğretmenlere, 18 Ekim 2024’te giyinmeyi öğretme hadsizliğine düşen Enstitü Sosyal’in Direktörü İpek Coşkun Armağan’da TMV’de yönetici çıktı. Vakfın, dolarla okuttuğu 52 bin öğrencisi var. Öğretmen maaşları 2 bin 387 dolar ile 6 bin 687 dolar, bugünkü kurla 81.6 bin TL’den başlayıp 227 bin TL’ye çıkıyor. Türkiye’ye yurt dışından kuruş getirmeyen Türkiye Maarif Vakfı, kurulduğu 9 yılda MEB bütçesinden 14 milyar 212 milyon TL’yi yurt dışına taşıdı. Sakın ola ki, “Türkiye’de, öğrenciler aç açıkta. On binlerce çocuk, parasızlıktan okula gidemiyor. MEB, Hazine’den aldığı milyarlarca lirayı bu vakfa niye aktarıyor?” diye hesap sormayasınız (!) AKP, bu vakfın tüm hesaplarını Sayıştay denetimine kapattığı için paşa gönülleri nasıl isterse öyle harcarlar!",https://www.sozcu.com.tr/koy-cocuklarinin-hakki-14-2-milyar-yurt-disina-uctu-p91692
Sultan Uçar,Saray üniversitelerinde hesaplar karıştı!,05 Ekim 2024,"AKP öncesi, ülkede 71 üniversite vardı. İktidar, 75’i devlet, 132 üniversite açtı. Cumhurbaşkanının sayısal çoğunluğuyla övündüğü son 18 yılda AKP’nin açtığı üniversiteleri, Sayıştay’ın Eylül 2024’te yayınladığı son denetim raporlarından inceledim. 22 yıl önce ‘Kapatacağım’ sözü verilen YÖK’ten incelemeye başlayalım. İktidar ekonomik krizi reddetse de YÖK’ün 320 milyon liralık yıllık bütçesi, ekonomik kriz gerekçesiyle yıl sonunda yüzde 2.26 artışla 726 milyon liraya çıktı. Sayıştay, “Bilimsel Araştırma Projeleri’ne ait birçok veri YÖKSİS’te yok. Takip etmiyorsunuz” diye YÖK’ü uyardı. Bilimsel proje takibi yapılmasına, AKP’nin kurduğu üniversiteler de karşı çıktı. Bilimsel akıl ile biat aynı sofrada bağdaş kuramaz. CÖMERT İHALE Sayıştay kısıtlı veri yayınlasa da AKP’nin kurduğu devlet üniversiteleri, bilimsellik ve mali raporlarda ciddi açık verdi. Aksaray Üniversitesi’nin 860 milyon TL’lik bütçesi; 760 milyon TL’si Erasmus, Mevlana, Farabi gezintileri ve ihaleler derken suyunu çekti. Sayıştay özetle, “İhalelerin asgari yüzde 10’unda Kamu İhale Kurumu’dan (KİK) uygun görüşü alman gerekirken, sen kimseye sormamışsın kardeşim, bu usulsüzlük” dedi. Amasya Üniversitesi’nde 50’si profesör, 319 akademisyen kadrosu boş. Alet edevat kayıtsız kuyutsuz, 1.9 milyon TL’ye yaptırmışlar. Bir de ihalesiz 4.9 milyon TL kayıp para var. Hacı Bayram Veli’nin bütçesi 1.2 milyar TL. Onlar da KİK’e sormadan cömert ihaleler yapmış. Keyfi ihalelerin mali karşılığı, altı üstü 21 milyon liracık (!)     KURU KAÇIRMA Ardahan Üniversitesi’nde sadece 15 profesör varken, kadronun 244’ü boş. Üniversite deyip geçmeyin. Kantinde; çay, kahve, tost satıp 3.4 milyon lira para bile kazanmış. Bir kusurları var ki, döviz hesaplarındaki 54 bin Euro’da kur farkı hesabı yapmayı kaçırmışlar. Sayıştay, “İç kontrol, denetleme sistemin yok” diye canhıraş fırçalıyor. Para pul sormayın. Rektörleri Mehmet Biber’in, üniversite açılış sayfasında Erdoğan’la sabitlenmiş fotoğrafı var. Ardahan’a hadi kar, kış kıyamet gitmeyen hain akademisyenler (!), lebiderya Bandırma’nın neyini beğenmediniz? On Yedi Eylül Üniversitesi’nde 41 profesör, 45 doçent, 85 doktor derken, 323 akademisyen koltuğu yazık ki, boş kalmış! İstanbul’da ortalama daire parası etmese de bilimsel araştırmaya 7.8 milyon TL bütçe ayırmışlar. KURUŞ SORULDU Kantin, fotokopi derken 8 kira sözleşmesi yapmışlar. Sayıştay, yine kızmış. “Kiraladıklarının ısınma bedelini niye almıyorsun?” diye oturup hesaplamış. 11 bin 795 TL kamu zararının peşine düşmüş. Milyarlarca lira kayıp paranın yanında çerez parası mı? dediniz. Devletin her kuruşu, senin benim vergim. Sormasınlar mı? Bartın Üniversitesi’nin 289 hoca eksiği var. Olsun, yabancı uyruklu 7 hoca bulup, buluşturmuşlar. Gelir-gideri enflasyona göre düzenlemeyi beceremediklerini, Sayıştay raporlamış. 361 milyon TL değerindeki arsa ve taşınmazların değerini 3.9 milyon liraya sabitlemişler. Sayıştay, enflasyonun mal varlıklarının değerini 92 kat arttırdığını gözlerine gözlerine sokmuş. İŞLER TIKIRINDA Batman Üniversitesi, AB’den 58 bin Euro hibe alıp, Erasmus Projesi’ne aykırı harcamış. Nezaketinden olsa gerek Sayıştay, kim veya kimlerin Avrupa’da fink arttırıldığını açık etmemiş. 179 temizlikçisi olan Bayburt Üniversitesi’nde, 62 profesör kadrosunun 46’sı boş, 16’sı zar zor doldurulmuş. Bingöl Üniversitesi, çatı yapımından, kepçe bakımına 1.1 milyon liralık 9 ayrı işi, aynı kişiye verince, “Usulsüz!” diye Sayıştay azarlamış. Babalarının parası olsa gerek; Burdur Mehmet Akif Ersoy Üniversitesi, 51.3 milyon TL’lik alım yapıp, KİK’e sorma gereği duymamış. 472 akademisyen kadrosu boş olan Düzce Üniversitesi, ihaleleri başkalarının katılımına kapatmış. Üste, “Borç yok” belgesi almayıp, defalarca ödeme yapmış. Sayıştay, “Kasa hesabın eksik” diye kulak çekse de belli ki işler tıkırında! FABRİKA SİSTEMİ Erzurum Teknik Üniversitesi, 31 profesörü zar zor bulurken, 138’i profesör, 790 akademisyen kadrosu boş kalmış. Kar kış memleketi diye belli ki, kimseleri ikna edememişler. İhale ve alımları sıkıntılı. 21.5 milyon TL’lik ihaleyi kontrolsüz dağıtmışlar. Karabük Üniversitesi’nin, 1019 hesabını tutmadığı için parasal verilerinin gerçeği yansıtmadığı raporlandı. Kayseri Üniversitesi, milyonluk ihaleleri şartsız şurtsuz saçmış. Sinop Üniversitesi, öğrenci yemeği anlaşması yapıp, kaptaki yemeğin sözleşmedeki olup olmadığına bakmamış. YÖK Kanunu’na aykırı olsa da Yalova Üniversitesi, dışarıdan rektör yardımcısı ithal edip, kadrolaşmayı taçlandırdı. Harvard, Stanford, Oxford’dan özel ekip kurulsa; bilimsiz, hesapsız, kitapsız AKP tipi fabrikasyon üniversite sistemini çözemez!",https://www.sozcu.com.tr/saray-universitelerinde-hesaplar-karisti-p89593
Sultan Uçar,Yıldızsız generaller subayları unuttu!,22 Kasım 2024,"FETÖ darbe kalkışmasından 10 gün sonraydı. KHK yayınlanıp, ‘Milli Güvenliği Tehdit’ gerekçesiyle askeri eğitimde köklü değişiklikler yapıldı. İstanbul Boğazı’nın incisi Kuleli Askeri Lisesi, İzmir Maltepe Askeri Lisesi, Bursa Işıklar Askeri Lisesi kapatıldı. TSK’nın yüzlerce yıldır 11 yaşında alıp, çekirdekten çakı gibi asker yetiştirme geleneği sonlandırıldı. Darbe girişiminden 4 ay sonra bu kez, OHAL içerikli 6756 sayılı yasa değişti. Askeri liseleri kapatan AKP, Milli Savunma Üniversitesi’ni (MSÜ) kurdu. Milli Savunma Bakanlığı’na bağlı MSÜ’de kara, deniz, hava harp okulları, astsubay MYO ve enstitüler var. Kurmay yani savaşçı komutanları artık sivillerin başında olduğu otorite yetiştiriyor. YUVALARI AÇILSIN Genelkurmay eski başkanları; İlker Başbuğ, Yaşar Büyükanıt, Doğan Güreş, Işık Koşaner, Musa Arsever, Yaşar Güler, Ümit Dündar, ‘Altın Ocak, Şanlı Yuva’ denilen, Kuleli Askeri Lisesi kökenli. Balyoz-Ergenekon kumpas soruşturmaları ve 15 Temmuz Darbe Komisyonu’ndaki, ‘Kasaptaki ete soğan doğramam” sözleriyle hafızalara kazınan eski genelkurmay başkanı Hilmi Özkök ile Hüseyin Kıvrıkoğlu, Necdet Üruğ gibi birçok paşa Işıklar Askeri Lisesi’nden. Türk ordusuna generaller yetiştiren askeri liselerin kapatılması, TSK tarihine telafisi güç bir hata olarak yazılacak. Siyasi otorite, askeri okullarda yaptığı köklü değişikliklerle asker üzerinde sivil vesayet kurdu. SİVİL VESAYETÇİLER YÖK başkanlığı, karışmıyor. Milli Savunma Bakanı ve dönemin başbakanı Binali Yıldırım’ın önerisiyle Erdoğan, rektörünü atadı. MSÜ, böylece TSK kurmay kadrosunu yetiştirmeye başladı. YKS dışında, MSÜ sınavıyla 18’ini geçmiş gençler kara, hava, deniz akademilerine girdi. MSÜ sınavı, boy, pos derken TSK’nın komuta kademesini artık siviller yetiştiriyor. Kurmay asker yetiştiren MSÜ’nün hiç olmazsa rektörünün, bir general olması beklenilse de öyle olmadı. Türkiye’nin yakından tanıdığı tarihçi, yazar Prof. Dr. Erhan Afyoncu, kurucu rektör atandı. Tokat Gaziosmanpaşa Lisesi mezunu Afyoncu, Marmara Üniversitesi tarih öğretmenliği mezunu. Akademik kariyerini, Yakınçağ ve Osmanlı tarihi üzerine yapan, seçkin bir bilim insanı. RÜTBELER TEPETAKLAK TSK yönetim kademesini yetiştiren askeri eğitimde, ‘siviller-askerler’ gibi bir çift başlılık ortaya çıktı. Afyoncu’yla beraber sivil enstitü müdürleri de 2547 sayılı YÖK Kanunu’ndan hak ettiği akademik ünvanları yasal güvenceye alındı. Aynı çatı altındaki askerler ise 926 sayılı TSK Personel Kanunu’na tabi. Hava, Deniz, Kara Harp Akademisi’ndeki çokça yıldızı olan komutanlar, tek bir imzayla askerliğini yedek subay olarak yapan Prof. Afyoncu’nun en tepe yönetici olduğu üniversiteye bağlandı. Askeri disiplin ve rütbeler, sivil atamalarla tepetaklak oldu. TSK’da huzursuzluğa yol açmaması için AKP, bu duruma hızla bir yol buldu. MSÜ Rektörü Prof. Dr. Erhan Afyoncu’ya, ‘Korgeneral’ ünvanı verildi. Böylece tarihte ilk kez bir sivil, siyasi otorite onayıyla general oldu.   ORGENERAL DE OLSUN Bir üstü orgeneral olan korgenerallik rütbesi, rektöre sembolik mi verildi? Hayır. 24 Kasım 2016 tarihli RG’de, 6756 sayılı yasa değiştirildi. Asker ve sivil öğretim üyesi tazminatları, TSK Personel Kanunu ve YÖK Personel Kanunu karşılaştırılıp, yapılması kararlaştırıldı. TSK’nın hizmet tazminatı, üniversite ödeneğinden fazla çıkarsa tazminatlar TSK’ya göre ödenecek. Rektör, rektör yardımcıları ve enstitü müdürleri 2914 sayılı YÖK Personel Kanunu’nun 13. maddesine göre, idari görev ödeneği de alıyor. Sivil generallere; TSK tesisleri ve askeri lojmanlarından, görevlendirildikleri kadro derecesindeki paşalarla eşit protokol hakları verildi. Siyasal iktidarın atadığı MSÜ’nün sivil generalleri, TSK’daki generallerle eşit haklara kavuşturuldu.  ATATÜRKÇÜ SUBAYLAR MSÜ sivil rektör yardımcıları Prof. Dr. Serdar Salman, metalurji mühendisi. Prof. Dr. Talat Canbolat, hukukçu. Asker rektör yardımcıları Tümgeneral  Ertan İnaltekin, Işıklar Askeri Lisesi kökenli. Tümamiral Savaş Bilican, Heybeliada Deniz Lisesi çıkışlı. Kara Harp Okulu Dekanı Prof. Dr. İbrahim Ethem Atnur, edebiyatçı. Deniz Harp Okulu Dekanı Prof. Dr. Cemalettin Şahin, coğrafyacı. Hava Harp Okulu Dekanı Prof. Dr. Nurettin Acır, elektrik elektronik mühendisi. Onlar da general mi? Bilinmiyor. Bildiğimiz şu ki, “Mustafa Kemal’in askerleriyiz” andı içtikleri için haklarında soruşturma açılan askeri öğrenciler için tek kelam edemeyecek kadar siyasileşmiş kimliklerdir. Atatürkçü subayların TSK’dan atılmaması için Türkiye’de yer yerinden oynarken, gıkları çıkmıyor. Tarihçi MSÜ Rektörü Erhan Afyoncu, ABD başkanlık seçimleri tarihçesi paylaşıyor. Tarih bir gün, TSK üzerindeki İslami sivil vesayeti de yazacak!",https://www.sozcu.com.tr/yildizsiz-generaller-subaylari-unuttu-p106598
Sultan Uçar,Yenidoğan Çetesi bebek sattı mı?,30 Kasım 2024,"Toplumda, “Oğlum, kızım doktor çıktı” cümlesini kuran Ayşe teyzeler, Mehmet amcaların mutluluğu, dünyanın en yüksek dağı Everest’ten daha yüksek bir gururu barındırır. Siyasette, yargıda, gazetecilikte, öğretmenlikte, mühendislikte olduğu gibi, “Hastalarımın iyiliği için tedaviler önereceğim ve asla kimseye zarar vermeyeceğim” diye Hipokrat Yemini eden doktorlar içinde de mesleğine ihanet edenler her dönem vardı. Kamu vicdanını kurt gibi kemiren sepetteki çürük elmalar, bir mesleği ‘lekeli’ ilan etmek için tek başına yetmese de domino etkisiyle mesleğe olan toplumsal güveni derinden zedeler. ‘Kanatlı Melek’ tasvirini karşılayan çoğu hemşire, 2’si doktor, 47 sanıklı Yenidoğan Çetesi maalesef ki, beyaz önlüklerin üzerine düşen kapkara bir lekedir! SON 15 YIL İNCELENSİN Bebeklerle birlikte, insan masumiyetine olan inancın da katledildiği bu utanç davasıyla ilgili katliam detaylarını yazmayacağım. Fikrimce bu davanın kilit noktalarından biri; Sağlık Bakanı Kemal Memişoğlu’nun, CİMER’e Mart 2023’te ihbar yapılıp Eylül 2024’te hastanelerin kapatılmasına kadar giden 16 aylık takvimsel süreçte gizli. Hastanelerin kapatılma sürecinde 7 bebeğin daha öldürülmesi elbette vicdanları yaraladı. Yenidoğan Çetesi bebek katliamları, 16 ay önce mi başladı? İnceleyelim. Bundan tam 15 yıl önceydi. “Yuvadan satılık bebek” başlığıyla 17 Ekim 2009’da manşetten yayınlanan bir özel habere imza attım. SHÇEK İstanbul Bahçelievler Şeyh Zayed Çocuk Yuvası’ndaki iddialar korkunçtu. GÖBEĞİ DÜŞMEMİŞ BEBEK Yuvada devlet korumasında olan 17 yaşında genç bir kız, hamile kalmış. Özel hastanede gizlice doğum yaptırılıp, göbeği düşmemiş bebeği, Levent’te ultra zengin bir aileye gizlice satılmıştı. Halen bir devlet yurdunda müdür olan, olayların ortasındaki yurdun müdürü E.A.’nın, evlatlık verme karşılığında, rüşvet olarak elmas yüzük aldığı gibi sayısız iddia, ses kayıtları dosyadaydı. Yenidoğan bebeklerin kuruma kayıtlarının yapılmadan satıldığını fark eden vicdanlı bakıcı anne A.M., Bakırköy Cumhuriyet Savcılığı’na olup biteni ihbar etti. Cumhuriyet Savcılığı, SHÇEK İstanbul İl Müdürlüğü, İstanbul İl Sağlık Müdürlüğü iddiaların odağındaki bebek sorumlusu T.D., hemşire N.K., müdire E.A. hakkında adli soruşturma açtı. YUVA DOKTORU SARI (!) Devlet korumasında olan çocukların hamile kalıp, doğan bebeklerin gizlice satılması skandalının patlak verdiği Şeyh Zayed Çocuk Yuvası’nda, 0-6 yaş çocuklardan sorumlu doktor kimdi? Yenidoğan Çete lideri olduğu iddiasıyla 582 yıl hapisle yargılanan Dr. Fırat Sarı! Resmi kadrosu yoktu. Şeyh Zayed Çocuk Yuvası’na bağlı Şeyh Zayed Çocuk Yuvası Vakfı üzerinden Dr. Sarı ile sözleşme imzalanmıştı. Yuvadaki bebek satışı skandalında Dr. Sarı suçlanmıyordu. Savcılığa başvurduğu için işten atılmakla tehdit edilen bakıcı anne asli ihbarcıydı. Skandalla ilgili ardı ardına soruşturmalar açılınca Dr. Sarı aniden istifa etti. Gazetecilikte, ‘tarafsızlık ilkesi’ gereği Dr. Sarı’yla görüştüm. 15 yıl önce yaptığımız telefon görüşmesinin kayıtlarını arşivimden çıkardım. Fırat Sarı, bakın neler anlatmış?     BEBEKLER SATILIYOR Yurttaki kenelerin çocukları ısırdığı şikayetiyle sözlerine başlayan Dr. Sarı, “Normalde çocukların evlatlık işlemini SHÇEK İl Müdürlüğü yapar. Çocuk özürlü ise yuva müdürlüğü yapabilir. Özürlü çocuğu kimse istemiyor. İsteyen de sıra beklemiyor. Bizden önce bulunup getirilen kimsesiz çocuklara, ağırlıklı olarak özürlü raporu verilmiş. Düztaban çocuklar dahi özürlü yapılmış. Yeni doğanlarda nefes alırken ‘ötme’ denilen bir rahatsızlık olur. Kısa sürede geçer. Rapora, bir kalp hastalığı gibi Latince yazılırsa evlatlık almak isteyen aile çocuğu kalp hastası sanır. Sağlıklı bebekler, özürlü hastalıklı raporlarıyla evlat edinme sırasına sokmadan, zengin ailelere yüksek paralara satılıyor. Sosyal servisteki tüm evlatlık kayıtları, bağımsız bir hekim grubunca geriye dönük incelensin” demiş. BİR KEREDEN OLDU Ensar Vakfı’nda 45 çocuğa tecavüz skandalını, “Bir kereden bir şey olmaz” sözleriyle hafızalara kazıyan Sema Ramazanoğlu, dönemin Aile Bakanı’ydı. Haberi yalanlasa da savcılık soruşturmayı derinleştirdi. “Bebek satışına, aracılık yaptıysam kefen param olsun”, “Allah rızası için bebek satışına 400 TL karşılığı aracı oldum” gibi ses kayıtları, dosyadaydı. Boğaziçi Üniversitesi mezunu, zengin iş kadınına satılan bebek bulundu. Baskında, evde kayıt dışı 4 yaşında başka bir çocuk daha çıktı. Zanlıların kimi adli, kimi idari cezalara çarptırılıp dosya kapatıldı. Bakırköy Cumhuriyet Savcılığı, şimdi Dr. Fırat Sarı’nın, bebek satışlarıyla ilgisi olup olmadığını çözmek için yeni bir inceleme başlattı. Vicdanlara sesleniyorum; 15 yıl önce yenidoğan bebek satışının üzeri örtülmeseydi, yenidoğan bebek katliamları yaşanır mıydı? Geriye dönük incelensin!",https://www.sozcu.com.tr/yenidogan-cetesi-bebek-satti-mi-p108998
Sultan Uçar,Tekeri patlak eğitim şeriata yuvarlanıyor!,21 Aralık 2024,"Çocuklarımızın geleceği eğitimin 2025 yılı bütçesi, Meclis’e geldi. Saatler gece yarısını geçmişti. Bakan Yusuf Tekin kürsüdeydi. AKP’nin 22 yıllık eğitim mucizelerini (!) gururla anlatıyordu ki, muhalefet, eğitimdeki ideolojik ve maddi çöküşü kanıtlayan sayısal gerçeklerle iktidarı dövmeye başladı. ‘Laiklik tartışmasını ben başlatmadım’ diye tuhaf bir savunmaya geçen Tekin, öfkelendikçe kızardı. Kelimeleri karıştırıyordu. AKP’nin 9. Eğitim Bakanı. El insaf! Bugün var yarın yok. Bu kadar da hırpalanmaz ki! İktidarın can ciğer kuzu sarması STK’cıklarına, para akışı üzerinden yüklendikçe yüklendiler. ‘Ohhh iyi yaptık’ dercesine Tekin, sonunda baklayı ağzından çıkardı. Eğitim bütçesinden altı üstü 5 milyar 825 milyon liracık (!) aktarmışlar. RİNGTEKİ BOKSÖRLER Muhalefet, ‘TÜGVA, TÜRGEV, İlim Yaymaaa’ diye Meclis’i inletiyordu. Tekin; “UNESCO”, “Türkiye Maarif Vakfı”, “Yurt dışında bayrağımızı dalgalandırıyor” sözleriyle giden milyarları normalleştirmeye çabaladıkça terliyordu. Vatan, millet, bayrak derken, AKP tipi STK’lara su gibi akan paralar yatağını bulmuştu. İktidarı, muhalefeti bizim seçtiğimiz vekiller, ringe çıkmış boksörler gibi sert bakışlar attı. Gayri Milli (!) eğitim bütçesi sonunda oylandı da eğitim gerçeklerine kör sağır tiyatro bitti. Bıyık altından ‘Hadi yine iyiyiz!’ gülümsemesi atan Tekin, ‘Birazı YÖK’e, birazı ÖSYM’ye’ derken elinde sadece yüzde 65’i kalacak, 2 trilyon 186 milyar TL’lik eğitim bütçesini kaptı. ÇARPICI RAPOR AKP’nin eğitim sistemini çökertme sürecini Uzman Eğitimci Ali Taştan raporladı. 22 yılda 9 eğitim bakanının icraatlarının tek tek sıralandığı rapordaki gerçekler, MEB’in resmi verilerinden oluşuyor. AKP’nin eğitim bakanları sıralandı. İktidarın, ilk atadığı Eğitim Bakanı Erkan Mumcu, 4 ay görevde kaldı. İlk işi, bakanlıkta görevli Atatürkçü 1300 üst düzey yöneticiyi görevden almak oldu. Dik yazı, eğik yazı derken Hüseyin Çelik, hocasından aldığı feyzle dinci eğitime temel attı. Nimet Çubukçu, Anadolu liselerini bitirdi. Ömer Dinçer, 4+4+4’e geçti. MEB’in, Kuran kurslarını denetleme yetkisini elinden aldı. Nabi Avcı gelip, Öğrenci Andını kaldırdı. Bayrak gibi kutsadıkları Türkiye Maarif Vakfı’nı İsmet Yılmaz kurdu. 20 MİLYAR LİRA UÇTU Türkiye Maarif Vakfı’na son 10 yılda 20 milyar 632 milyon lira tahsis edilip yurt dışına uçuruldu. Amerika’dan Rusya’ya, Venezuela’dan Tanzanya’ya 55 ülkede, 387 okul ve 50 bin öğrencisi var. Yurda döviz getirmesi gereken TMV, üste bir de eğitim bütçesinden milyarları yurt dışına çıkarıyor.  İHL’lerin orta kısmını açma, sözleşmeli öğretmenlik buluşu İsmet Yılmaz’ın. AKP’nin eğitim kökenli (!) tek bakanı Ziya Selçuk mu? Danıştay’ın, Andımız’ın okullarda okutulması kararına itiraz eden çakma cumhuriyetçi! Suriye’de, bugün sayısı 825’e çıkan okulları ilk o açtı. TÜGVA’yla ‘süresiz protokolü’ ilk o imzaladı. Sosyal Etkinlikler Yönetmeliği’ni değiştirip okulları tarikatlara ilk o açtı. MATEMATİK YALANSIZDIR Öğretmenler odasını, ‘ücretli, kadrolu, sözleşmeli’ diye bölmek Mahmut Özer’e düştü. Atanmayan öğretmen sayısı 1 milyona çıkarken yüz binlerce öğretmen 3 harfli marketlerde kasiyer oldu. Bilimsel eğitimde çatıyı yıkan tüm değişikliklerin asıl mimarı, geçmişin “MEB Müsteşarı” şimdinin “Eğitim Bakanı” Yusuf Tekin. 2002’de köylerde 32 bin 401 okul ve 3.2 milyon öğrenci vardı. Gölge bakanlığında 19 bin 275 köy okulunu kapattı. Köylerde okul sayısı 13 bine, öğrenci sayısı 540 bine düştü. 22 yıl önce 521 olan yatılı okul sayısı 254’e, öğrenci sayısı 279 binden 55 bine indi. Yoksul gariban köy çocuklarını, tarikat yurtlarına muhtaç etti. Bakan olunca da ilk icraatı, karma eğitimi tartışmaya açmak oldu. ‘Açık öğretime geçişi kolaylaştırıp 1 milyondan fazla çocuğu medreselere itti. HÜNKAR BEĞENSİN Eğitime 2.1 trilyon lira ayrılsa da MEB’in eline 1.4 milyar lira geçecek. Onun da yüzde 81’i maaş ve SGK primine gidecek. 22 yıl önce aynı MEB bütçesinin yüzde 17.1’i okul yapımına ayrılıyordu. 2025 bütçesinde yatırım payı yüzde 9.7’ye geriledi. 75 bin okuldaki öğrenci sayısı yüzde 6 artmasına rağmen derslik yapma oranı işte bu nedenle yüzde 1.1 indi. Yatırım bütçesini de son kuruşuna kadar inatla İHL yaptırsa da İHL’deki öğrenci sayısı 2024-2025 eğitim yılında yüzde 6.4 azaldı. İHL’de derslik başına düşen öğrenci ortalaması 11’de kaldı. PISA, Türkiye’de öğrencilerin yüzde 19.3’ü yani 3.5 milyon çocuğun derslere aç girdiğini raporladı, aç! Eğitimde bakanların biri gelip, biri gitse de saray müdavimlerinin 22 yıldır değişmez gözde yemeği Hünkar Beğendi! Çocuklar, sınıf arkadaşıyla simide ortak girip, yarım simitle nefsini bastıracak hallere düşmüş, umurlarında mı?",https://www.sozcu.com.tr/tekeri-patlak-egitim-seriata-yuvarlaniyor-p117982
Sultan Uçar,"MEB, harem-selamlık eğitim için gaza bastı!",06 Aralık 2024,"Tarikat ve cemaatler, harem-selamlık evler, medreseler, yurtlar derken, radikal dinci eğitimi, kolej sıralarına taşıdı. Işıkçılar başta olmak üzere eğitimde; Süleymancılar, Menzilciler, Nakşibendiler, Kadiriler, Halvetiler, Rufailer, Aczmendiler, Ticaniler, Uşşakiler gibi 71 tarikat ve cemaat, başına buyruk kendi eğitim mevzuatını oluşturdu. ‘STK’ adı altında 200’den fazla vakıf ve dernekle yapılanıp, olası hukuki engelleri aştılar. MEB Temel Kanunu’na göre eğitimin tek sorumlusu olan ‘Milli Eğitim Bakanlığı’ koltuğunda oturan Yusuf Tekin, “Sizin tarikat-cemaat, bizim STK dediğimiz yapılar” diye durduk yere ortaya bir laf atmadı. Anayasa, yasa, yönetmelik ve eğitim mevzuatını reddeden, laiklik karşıtı tarikatların harem-selamlık kolejleri meşrulaştırılacak.  YOKSULLAR HEDEFTE MEB 2024 yılı verilerine göre, Türkiye’de 12 bin 42 özel okul ve 1.5 milyon öğrencisi var. Özel okulların 2/3’si yani yaklaşık 8 bini artık tarikat-cemaat bağlantılı bu sözde STK’ların eline geçti. Bir gece yarısı kararıyla 2014’te kapatılan dershanelerin özel okullara dönüşme kararıyla 5 milyar dolarlık cirosu bulunan özel eğitim sektöründe çok ciddi değişiklikler oldu. Son 3 yılda 3 bine yakın kolej battı. Batan kolejlerin yerini, mürit bağışlarıyla kasalarını dolduran tarikat kolejleri aldı. Yıllık öğrenim ücreti 1 milyon lirayı aşan holdingleşmiş yabancı seküler kolejlerle hedef kitlesi özellikle yoksul çocuklar olan muhafazakar kolejler, maddi ve ideolojik gerekçelerle Türk milletinin geleceği masum çocukları aralarında bölüştü. TARİKAT KOLEJLERİ Tarikat bağlantıları aşikar Semerkand Vakfı, İkra Çocuk Hafızlık Eğitim Derneği, İlim Yayma Cemiyeti gibi adını yazamayacağım kadar çok vakıf ve dernek, özel eğitim sektörüne hakim oldu. Kitap kafe, gençlik kampı, yatılı Kuran kursu derken, anaokulu, ilkokul, ortaokul, lise hatta üniversite kurdular. Karma eğitim karşıtı tarikat kolejleri, önce kız ve erkek karma sınıfları, sonra kız ve erkek öğrenci katlarını ve teneffüs saatlerini ayırdı. Şimdi de kız-erkek öğrenciler için ayrı okullarda, dinci kolejler açtılar. Onlardan biri ‘Cumhurbaşkanının himayelerinde’ diye kendisini tanıtan Halidi Maarif Kurumları. ‘Talebe’ dedikleri öğrencileri alırken ‘Velayetinde bulundukları kimselerin tanıdık olması’ gibi ötekileştiren çok ilginç bir şart koşuyorlar. KIZLARA ANNELİK Nurculara bağlı belki de adını ilk kez duyacağınız bir başka yapı  ise “İnsanların yaratılmasında annelik vazifesi gören kız evlatlarımız… Yaradılışın hanımlara yüklemiş olduğu bu misyonun gerçekleşmesi…” diye söze başlayıp, kız öğrencileri Hüma Hatun Derneği’ne yönlendiriyor. Dernek özellikle “Yetim ve yoksul çocuklarımız” vurgusuyla okul öncesinden aldığı öğrencilere, ücretsiz barınma-beslenme garantisi vererek tarikat yurduna çekiyor. Tarikatta eğitim alıp, açık kolej statüsünde lise diploması sahibi yaptıkları iddiasıyla İstanbul’da bir liseleri de vardı. Resmi kayıtlarda ‘Yok hükmünde’ bu sözde okulun adı, ‘Külliye Kültür Merkezi’ olarak değiştirildi. Sakallarını sıvazlayan sarıklılar, külliyede yoksul aile çocuklarının beyinlerini yıkıyor.   ÇEYREK HAFIZLAR İlmi ve Fikri Araştırmalar Merkezi (İFAM) Vakfı diye bir dini yapılanmaya bağlı ‘Külliyat Okulları’ adlı kolejler var. Kurucusu İhsan Şenocak. Ortaokul, lise düzeyindeki kız ve erkek öğrencilere, harem-selamlık ayrı okullarda Arapça medrese eğitimi veriliyor. Müfredatlarını, ‘5 yıllık İslami ilimler müfredatı’ diye tanıttı. Onlar ‘talebe’ dese de 10 yaşında 4. sınıfta aldığı öğrenciyi önce hafızlık eğitimine alıyor. Öğle yemeği ücretsiz, eğitim ücreti sembolik. “Diğer özel okullar (!) gibi elbette bizim okulumuz da ücretli. Fakat kâr amacıyla kurulmadığı için makul bir ücretimiz var. Mezun olan öğrencilerimizden ezber kabiliyeti olanların hafız, diğerlerinin de çeyrek hafız olmasını arzuluyoruz” diyorlar. Tam, yarım, çeyrek altın gibi ederi olan bir nesil (!)  İSLAM’IN KIZLARI (!) MEB’in başarılı öğrencilere verdiği takdir, teşekkür belgesi yerine, “İslam’ın Kızı” gibi uyduruk belgeler dağıtıp, 3-5 yaşında çocukları militanlaştırıyorlar. Ey MEB! Tarikat okulları; İslam’ın kızı, İslam’ın oğlunu yetiştiriyor da devlet okullarında okuyan 15 milyon çocuk gavurun kızı, gavurun oğlu mu? Tam 1 yıl önce Yusuf Tekin, “Karma eğitimi tartışalım” diye boşuna demedi. Cübbesi, sarığı, şalvarı, asası, başörtü bağlama şekilleri, çarşaf renkleriyle kendi içlerinde her biri diğer tarikat müritlerini ayırt eden tarikat ve cemaatler, çok yakında harem-selamlık devlet okulları açılmasını isteyecek. İşittim ki; MEB, kapalı kapılar ardında, harem-selamlık eğitime geçmek için gaza bastı!",https://www.sozcu.com.tr/meb-harem-selamlik-egitim-icin-gaza-basti-p112957
Sultan Uçar,"Fen liselerine tekvandocu, ilahiyatçı, tarihçi müdür!",13 Aralık 2024,"Toplumların geleceğinin en önemli yapı taşı eğitim sistemini, partizan kadrolaşmalarla Türkiye’de MEB yıkıyor. Bakanlık, şimdi de en zeki öğrencilerin yüksek puanlarla kazanıp okuduğu fen lisesine gözünü dikti. Fen ve matematik alanında öğrencilerin, ‘Bilim insanı’ yetiştirilmesi için ilk kez 60 yıl önce başkent Ankara’da açılan fen liselerine müdür atamasında MEB, tam bir akıl tutulması yaşıyor. Yönetmelik diyor ki; bir fen lisesine ancak fizik, kimya, biyoloji ve matematik mezunları ‘müdür’ atanabilir. Yayınladığı yönetmeliğe uymayan MEB; tekvandocu, ilahiyatçı, edebiyatçı, coğrafyacı, resim iş mezunlarını, sayısal bilimin kalesi fen liselerine müdür atıyor. İzmir’de fen lisesine alan dışı yapılan müdür ataması, mahkemeden döndü. ATATÜRKÇÜLERE SIĞINDI Bakan Yusuf Tekin’in emriyle Bergama Kültür Sanat Merkezi tarih öğretmeni Serkan Kumlubıçak, 2 Nisan 2024 tarihinde Bergama Yusuf Kemalettin Perin Fen Lisesi’ne müdür olarak atandı. Mevzuata aykırı olsa da MEB, fen lisesine tarihçi atamakta bir beis görmedi. Bu okulda fizik mezunu müdür yardımcısı D.Ö. de bu göreve talipti. Yönetmeliklere aykırı atamayı alışkanlık haline getiren MEB, tarihçiyi atadı. MEB’in fen liselerine liyakatsiz atamalarına sonunda bir öğretmen karşı çıkarak dava açtı. Davacı öğretmen Ö. de aslında, AKP’ye yakın Eğitim Bir Sen üyesiydi. Atatürkçü, laik, demokratik eğitimi savunan, Eğitim İş’in kapısını çaldı. Liyakatsiz, usulsüz atamalara karşı çıkan Eğitim İş Bergama Başkanı Sezin Serter öncülüğünde İzmir 7. İdare Mahkemesi’ne dava açıldı.    BAKANIN TAKDİRİYMİŞ! Bakanlık bu davada, “Mevzuata göre fen liselerine fizik, kimya, matematik ya da biyoloji öğretmenleri arasından görevlendirme yapılması esas ama diğer alanlardan da ‘görevlendirme’ yapılması mümkün. Hukuka, mevzuata aykırılık yok” diye kendini savundu. “On Dokuz Mayıs Üniversitesi tarih mezunu” vurgusuyla usulsüz atama yapıldığı mahkeme kayıtlarına girdi. Davalı tarihçi ifadesinde, “Atanmam bakan takdirinde” diyerek Tekin’in usulsüz atama yaptığını istemese de mahkemede ihbar etmiş oldu. İki yüksek lisans yaptığını söyleyip alkış beklese de sözel bölüm mezunuydu. Mahkeme, tarih öğretmeninin fen lisesine müdür yapılmasını hukuka aykırı bularak atama kararını iptal etti. ÖZGEÇMİŞLER GİZLENDİ Karar, 28 Kasım 2024’te taraflara bildirildi. Usulsüz atamalar için mahkeme MEB’e, “Sen bir dur bakalım” dese de MEB durmadı. Mahkeme kararından 24 saat sonra MEB, 29 Kasım 2024’te İzmir İl MEM’e talimat verdi. Tarihçi Kumlubıçak’ı yine aynı fen lisesine bu kez ‘müdür vekili’ olarak görevlendirdi. Bergama MEM, 2 Aralık 2024’te tarihçi müdürü, fen lisesinde göreve başlattı. Şimdi davacı fizikçi ile davalı tarihçi aynı okulda, ast-üst olarak görev yapıyor. İzmir’de yaşanan bu atama skandalı, İzmir’le mi sınırlı? Hayır. İstanbul’dan Kars’a, Türkiye’nin dört bir yanındaki fen liseleri, bizzat MEB’in emriyle liyakat yerine itaat kuşatması altına alındı. Üşenmeyip 365 fen lisesini tek tek inceledim. Çoğu müdür, “Sayfamız yapım aşamasında” diyerek kazma kürek çalışan işçi figürüyle özgeçmişini okulun resmi sayfasında gizlemiş. İLAHİYATÇILAR ATANDI MEB’in önce asaleten, olmazsa vekaleten atadığı Türkiye’deki fen lisesi müdürlerinin lisans mezuniyetleri; Maltepe Fen Lisesi Müdürü Semih Rasih Aktaş, Manavgat Namık Karamancı Fen Lisesi Müdürü Hasan Kökçü de tarihçi. Pendik Mustafa Saffet Fen Lisesi Müdürü Osman Kılıç, Giresun Fen Lisesi Müdürü Oğuz Yayla, Konya Karatay Fen Lisesi Müdürü Hayrettin Çimen, Düzce Fen ve Teknoloji Hafız Anadolu Lisesi Müdürü Gürol Ün, ilahiyatçı! Osmaniye Devlet Bahçeli Fen Lisesi Müdürü Erdal Okudan, Şanlıurfa A. Karahan Fen Lisesi Müdürü İbrahim Görgen, Keçiören Aydoğan Fen Lisesi Müdürü Hüseyin Şahin, Yaşar Acar Fen Lisesi Müdürü Aytaç Özdemir, Kars Fen lisesi Müdürü Kemal Alin, edebiyatçı! SOL KROŞEDEN VURDU Tunceli Fen Lisesi Müdürü Ali Ekber Yavuz, Pursaklar Fen Lisesi Müdürü İsmail Teke, coğrafyacı. Bursa Fen Lisesi Müdürü Mustafa Ersoy, resim. Sakarya Cevat Ayhan Fen Lisesi Müdürü Eşref Başer, Aydın Germencik Fen Lisesi Müdürü Hicabi Bayramcı beden eğitimi öğretmeni. Necmettin Erbakan Fen Lisesi Müdürü Eray Uğur Çam, spor bilimleri yüksekokulu. İstanbul Doğan Cüceloğlu Fen Lisesi Müdürü Samet Kukal, kamu yönetimi mezunu. Milli sporcu, tekvando dünya birincisi. Savunma ve vuruş tekniklerinden oluşan Uzakdoğu sporu tekvando, 13 asırdır ahlaki ve vicdani değerleri yüceltmeyi savunuyor. Ey MEB! Anladık ki, mahkeme kararını tanımıyorsun. Fen liselerine; ilahiyatçı, tekvandocu, resimci, bedenci, edebiyatçı, coğrafyacı, tarihçileri müdür atamayı hangi değerlere sığdırdınız?",https://www.sozcu.com.tr/fen-liselerine-tekvandocu-ilahiyatci-tarihci-mudur-p115276
